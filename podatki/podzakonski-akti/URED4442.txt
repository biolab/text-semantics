I. SPLOŠNE DOLOČBE
1. člen
(namen)
(1) Ta uredba v skladu z Direktivo
Sveta z dne 21. maja 1991 o čiščenju komunalne odpadne vode (91/271/EGS)
(UL L št. 135 z dne 30. 5. 1991, str. 40), zadnjič spremenjeno z Uredbo
(ES) št. 1882/2003 Evropskega parlamenta in Sveta z dne
29. septembra 2003 o prilagoditvi določb glede odborov, ki pomagajo
Komisiji pri uresničevanju njenih izvedbenih pooblastil, predvidenih aktih, za
katere se uporablja postopek iz člena 251 Pogodbe ES, Sklepu Sveta
1999/468/ES (UL L št. 284 z dne 31. 10. 2003, str. 1) (v nadaljnjem
besedilu: Direktiva 91/271/EGS) in Aktom o pogojih pristopa Češke republike,
Republike Estonije, Republike Cipra, Republike Latvije, Republike Litve,
Republike Madžarske, Republike Malte, Republike Poljske, Republike Slovenije in
Slovaške republike in prilagoditvah Pogodb, na katerih temelji Evropska unija
(UL L št. 236 z dne 23. 9. 2003, str. 33) določa za komunalne čistilne
naprave v zvezi z emisijo snovi pri odvajanju odpadne vode:
-      
mejne vrednosti parametrov odpadne vode,
-      
mejne vrednosti učinkov čiščenja odpadne vode,
-      
posebne ukrepe v zvezi z načrtovanjem in obratovanjem komunalnih
čistilnih naprav in
-      
dejavnosti, za katere veljajo posebne zahteve pri odvajanju
industrijske odpadne vode.
(2) Ta uredba določa tudi občutljiva
območja in njihova prispevna območja.
(3) Za vprašanja o emisiji snovi v
vode iz komunalnih čistilnih naprav, ki niso urejena s to uredbo, se uporablja
predpis, ki ureja emisijo snovi in toplote pri odvajanju odpadnih vod v vode in
javno kanalizacijo.
2. člen
(izrazi)
Izrazi, uporabljeni v tej uredbi, imajo
naslednji pomen:
1.    
mešani kanalizacijski sistem je sistem za skupno zbiranje in odvajanje
komunalne ali komunalne in industrijske odpadne vode skupaj s padavinsko
odpadno vodo;
2.    
prvi naliv padavinske vode je padavinska voda, ki se odvede v javno
kanalizacijo na začetku večjih nalivov;
3.    
surova odpadna voda je odpadna voda, ki priteka na čistilno napravo;
4.    
evtrofikacija je obogatitev vode s hranili, zlasti s spojinami dušika
oziroma fosforja, ki povzroči pospešeno rast alg in višjih rastlinskih vrst,
posledica česar je nezaželena motnja v ravnotežju organizmov v vodi, ter
poslabšanje kakovosti vode;
5.    
zmogljivost komunalne čistilne naprave območja poselitve je izračunana
sposobnost čiščenja komunalne odpadne vode pri njeni največji obremenitvi. Za
največjo obremenitev komunalne čistilne naprave se šteje največja povprečna
tedenska obremenitev med običajnim obratovanjem. Zmogljivost se izraža v
populacijskih ekvivalentih (v nadaljnjem besedilu: PE);
6.    
aglomeracija je območje poselitve, kjer je poseljenost oziroma
opravljanje gospodarske ali druge dejavnosti zgoščena v takšni meri, da je
treba zbirati in odvajati odpadne vode v javno kanalizacijo (v nadaljnjem
besedilu: območje poselitve). Obremenjevanje vode z odvajanjem odpadnih voda se
za območje poselitve izraža v PE;
7.    
primarno čiščenje je čiščenje komunalne odpadne vode s fizikalnim
oziroma kemičnim postopkom, ki vključuje usedanje trdnih delcev, ali drug
postopek čiščenja, pri katerem se biološka potreba po kisiku v surovi odpadni
vode, izražena kot BPK5, pred iztokom zmanjša za najmanj 20
odstotkov in količina neraztopljenih snovi za najmanj 50 odstotkov;
8.    
sekundarno čiščenje je čiščenje komunalne odpadne vode po postopku, ki
vključuje biološko čiščenje s sekundarnim usedanjem, ali drug postopek, v
katerem se dosegajo zahteve mejnih vrednosti parametrov iz 5. člena te uredbe;
9.    
terciarno čiščenje je čiščenje komunalne odpadne vode po postopku, s
katerim se dosega odstranjevanje dušika in fosforja tako, da se dosegajo
zahteve mejnih vrednosti parametrov iz 6. člena te uredbe;
10.  dodatna
obdelava odpadne vode je čiščenje komunalne odpadne vode po postopku, s katerim
se dosega odstranjevanje mikrobiološkega onesnaženja tako, da dosegajo vode, v
katere se odpadne vode iztekajo, ustrezno kakovost v skladu s predpisi, ki
urejajo stanje površinskih in podzemnih voda, ter predpisom, ki ureja upravljanje
kakovosti kopalnih voda;
11.  ustrezno
čiščenje odpadne vode je čiščenje komunalne odpadne vode po katerem koli
postopku, ki po iztoku omogoča, da dosegajo vode, v katere se odpadne vode
iztekajo, ustrezno kakovost v skladu s predpisi, ki urejajo stanje površinskih in
podzemnih voda, ter predpisom, ki ureja upravljanje kakovosti kopalnih voda;
12.  blato
je preostalo obdelano ali neobdelano blato iz čistilnih naprav za čiščenje
komunalne odpadne vode ali iz drugih čistilnih naprav ter odpadno blato iz
pretočnih greznic in drugih podobnih naprav za čiščenje odpadnih voda;
13.  vodno
telo površinske vode je pomemben in razpoznaven del površinske vode v skladu s
predpisom, ki ureja določitev in razvrstitev vodnih teles površinskih voda;
14.  prispevno
območje je površina, s katere se vse površinske vode stekajo v vodno telo
površinske vode in vplivajo na njegovo stanje;
15.  občutljivo
območje je vodno telo površinske vode ali njegov del:
-  
pri katerem je mogoče ugotoviti ali pričakovati njegovo
evtrofikacijo,
-  
ki se ga odvzema ali je namenjeno za oskrbo s pitno vodo, pri
kateri je mogoče zaradi odvajanja odpadnih voda pričakovati preseganje mejne
vrednosti nitratov, določene za kakovostni razred A3 v skladu s predpisom, ki
ureja kakovost površinskih voda, ki se jih odvzema za pitno vodo,
-  
ki je na območju, kjer je zaradi izpolnjevanja obveznosti iz
predpisov, ki urejajo vode, in predpisov, ki urejajo ohranjanje narave,
potrebno nadaljnje čiščenje ali
-  
ki je na območju, kjer je treba zagotavljati izpolnjevanje
obveznosti iz predpisov, ki urejajo upravljanje kopalnih voda;
16.  morje
so notranje morske vode in teritorialno morje v skladu s predpisi, ki urejajo
pomorstvo;
17.  rečno
ustje je somornica v skladu z zakonom, ki ureja vode;
18.  vplivno
območje kopalnih voda je območje v skladu s predpisom, ki ureja emisijo snovi
pri odvajanju odpadne vode iz malih komunalnih čistilnih naprav. Vplivna
območja kopalnih voda so določena s predpisom, ki ureja upravljanje kakovosti
kopalnih voda;
19.  upravljavec
javne kanalizacije je upravljavec javne kanalizacije oziroma upravljavec
komunalne čistilne naprave;
20.  kopalna
sezona je obdobje koledarskega leta, določeno s predpisom, ki ureja podrobnejše
kriterije za ugotavljanje kopalnih voda.
3. člen
(uporaba)
(1) Določbe te uredbe se uporabljajo
za odvajanje in čiščenje komunalne odpadne vode, ki se odvaja neposredno ali
posredno v vode.
(2) Določbe te uredbe se uporabljajo
za komunalne ali skupne čistilne naprave, namenjene za čiščenje:
-      
komunalne odpadne vode,
-      
mešanice komunalne in industrijske odpadne vode, ki se odvaja v
javno kanalizacijo,
-      
mešanice komunalne in padavinske odpadne vode, ki se zbira in
odvaja na komunalno čistilno napravo po mešanem kanalizacijskem sistemu, in
-      
mešanice komunalne in industrijske odpadne vode, ki se odvaja v
javno kanalizacijo, s padavinsko odpadno vodo, ki se zbira in odvaja na komunalno
čistilno napravo po mešanem kanalizacijskem sistemu.
(3) Za skupne čistilne naprave se
mejne vrednosti odpadne vode izračunajo v skladu s predpisom, ki ureja emisijo
snovi in toplote pri odvajanju odpadnih vod v vode in javno kanalizacijo, ob
upoštevanju mejnih vrednosti za komunalne čistilne naprave iz te uredbe.
II. OBMOČJA POSELITVE
4. člen
(območje poselitve)
(1) V operativnem programu odvajanja
in čiščenja komunalne odpadne vode se v skladu s to uredbo določijo območja
poselitve kot skupine kvadratnih celic, površine 100 m krat 100 m, ki se med seboj stikajo najmanj v enem oglišču, skladno s shematskim prikazom
iz priloge 1, ki je sestavni del te uredbe, ali kot združenje takih skupin
celic, če se za posamezno skupino kvadratnih celic ugotovi, da je:
-      
celotna obremenjenost s komunalno odpadno vodo večja od 50 PE in
gostota obremenjenosti zaradi nastajanja komunalne odpadne vode večja od 20 PE
/ ha ali
-      
celotna obremenjenost s komunalno odpadno vodo večja od 50 PE in
gostota obremenjenosti zaradi nastajanja komunalne odpadne vode med 10 in 20 PE / ha, če je skupina kvadratnih celic na vodovarstvenem območju v skladu s predpisi, ki
urejajo vode, ali na občutljivem območju iz prvega odstavka 7. člena te uredbe.
(2) Gostota obremenjenosti posameznega
območja poselitve zaradi nastajanja komunalne odpadne vode se določi na podlagi
celotne obremenjenosti in celotne površine območja poselitve, pri čemer je
celotna obremenjenost na območju poselitve enaka številu prebivalcev s stalnim
prebivališčem na tem območju poselitve, povečanem za 30 odstotkov.
(3) Pri določitvi posameznih območij
poselitve se lahko upoštevajo tudi prostorski podatki, zlasti o mejah naselij
ali samoupravnih lokalnih skupnosti, ter obstoječi načrti ali ureditve
odvajanja in čiščenja komunalne odpadne vode.
III. MEJNE VREDNOSTI
5. člen
(mejne vrednosti parametrov odpadne vode
pri sekundarnem čiščenju)
(1) Mejne vrednosti parametrov odpadne
vode na iztoku iz komunalne čistilne naprave so glede na njihovo zmogljivost
čiščenja določene v preglednici 1 iz priloge 2, ki je sestavni del te uredbe.
(2) Ne glede na mejne vrednosti za
kemijsko potrebo po kisiku v odpadni vodi (v nadaljnjem besedilu: KPK) iz preglednice
1 priloge 2 te uredbe se lahko pri sekundarnem čiščenju uporablja mejna
vrednost za učinek čiščenja komunalne čistilne naprave, ki ne sme biti manjši
od 80 odstotkov. Učinek čiščenja komunalne čistilne naprave se pri tem
izračunava kot povprečna vrednost razmerja med 24-urno obremenjenostjo
komunalne odpadne vode, merjeno s KPK, na vtoku in na iztoku komunalne čistilne
naprave.
(3) Ne glede na mejne vrednosti za
biološko potrebo po kisiku (v nadaljnjem besedilu: BPK5) iz
preglednice 1 priloge 2 te uredbe se lahko pri sekundarnem čiščenju
uporablja mejna vrednost za učinek čiščenja komunalne čistilne naprave, ki ne
sme biti manjši od 90 odstotkov. Učinek čiščenja komunalne čistilne naprave se
pri tem izračunava kot povprečna vrednost razmerja med 24-urno obremenjenostjo
komunalne odpadne vode, merjeno z BPK5, na vtoku in na iztoku
komunalne čistilne naprave.
6. člen
(mejne vrednosti parametrov odpadne vode
pri terciarnem čiščenju)
(1) Če odpadna voda iz komunalne
čistilne naprave izteka v površinske vode ali posredno v podzemne vode na
prispevnih območjih občutljivih območij iz 7. člena te uredbe, so za komunalne
čistilne naprave poleg mejnih vrednosti in učinkov čiščenja iz preglednice 1
priloge 2 te uredbe določene tudi mejne vrednosti za celotni dušik in celotni
fosfor ter za učinek čiščenja celotnega dušika in celotnega fosforja.
(2) Mejne vrednosti iz prejšnjega
odstavka so določene v preglednici 2 priloge 2 te uredbe.
(3) Ne glede na mejne vrednosti za
celotni dušik iz preglednice 2 priloge 2 te uredbe se lahko pri terciarnem
čiščenju uporablja mejna vrednost za učinek čiščenja celotnega dušika. Učinek
čiščenja celotnega dušika se izračunava kot povprečna vrednost razmerja med
24-urno onesnaženostjo odpadne vode s celotnim dušikom na vtoku in na iztoku iz
komunalne čistilne naprave.
(4) Ne glede na mejne vrednosti za
celotni fosfor iz preglednice 2 priloge 2 te uredbe se lahko pri terciarnem
čiščenju uporablja mejna vrednost za učinek čiščenja celotnega fosforja. Učinek
čiščenja celotnega fosforja se izračunava kot povprečna vrednost razmerja med
24-urno onesnaženostjo odpadne vode s celotnim fosforjem na vtoku in na iztoku
komunalne čistilne naprave.
(5) Mejne vrednosti iz prvega odstavka
tega člena veljajo tudi za komunalne čistilne naprave, če odpadna voda izteka v
tekočo površinsko vodo, katere srednji mali pretok je manjši od desetkratnika
največjega šesturnega povprečnega pretoka odpadne vode iz komunalne čistilne
naprave.
6.a člen
(mejne vrednosti parametrov odpadne vode
na vodnem območju Donave)
Mejne vrednosti za terciarno čiščenje iz
prejšnjega člena veljajo tudi za odpadno vodo iz območij poselitve z
obremenitvijo enako ali večjo od 10.000 PE, če odpadna voda iz komunalne
čistilne naprave izteka v površinsko vodo ali posredno v podzemno vodo na
vodnem območju Donave na območjih, ki niso prispevno območje občutljivih
območij.
IV. OBČUTLJIVA OBMOČJA
7. člen
(občutljiva območja)
(1) Občutljiva območja zaradi
evtrofikacije so vodna telesa površinskih voda, določena
na podlagi meril za določitev evtrofikacije iz priloge 3, ki je sestavni del te
uredbe. Ne glede na merila iz priloge 3 te uredbe so kot občutljivo območje
zaradi evtrofikacije določena vodna telesa rečnih ustij, vodna telesa morja in
vodna telesa površinske vode na prispevnem območju Timava dolvodno od
Škocjanskih jam.
(2) Občutljiva območja zaradi kopalnih
voda so vodna telesa površinskih voda ali njihovi deli, na katerih so v skladu
s predpisom, ki ureja upravljanje kakovosti kopalnih voda, določene kopalne
vode.
(3) Seznam občutljivih območij zaradi
evtrofikacije in seznam občutljivih območij zaradi kopalnih voda sta v preglednici
 1 in preglednici 2 priloge 4, ki je sestavni del te uredbe.
(4) Na podlagi podatkov o
hidrografskih razvodnicah so za občutljiva območja iz priloge 4 te uredbe
določena tudi njihova prispevna območja. Prispevna območja občutljivih območij
zaradi evtrofikacije so prikazana na publikacijski karti v prilogi 5, ki je
sestavni del te uredbe. Prispevna območja občutljivih območij zaradi kopalnih
voda so prikazana na publikacijski karti v prilogi 6, ki sta sestavni del te
uredbe.
(5) Minister, pristojen za okolje,
podrobneje določi občutljiva območja in njihove geografske meje ter njihova
prispevna območja in njihove geografske meje v digitalni obliki za raven merila
1:25.000 v državnem koordinatnem sistemu. Podatki o občutljivih območjih in
njihovih geografskih mejah so del informacijskega sistema okolja.
(6) Ministrstvo mora najmanj enkrat na
štiri leta za območja s seznama občutljivih območij iz priloge 4 te uredbe
preveriti njihove geografske meje ter meje njihovih prispevnih območij in ga
dopolniti z novimi območji, če so za njih izpolnjeni pogoji za občutljiva
območja po tej uredbi.
V. ODVAJANJE IN ČIŠČENJE KOMUNALNE ODPADNE VODE
8. člen
(odvajanje komunalne odpadne vode)
(1) Lastnik in upravljavec javne
kanalizacije morata zagotoviti, da se za odvajanje komunalne odpadne vode
uporabljajo objekti, ki izpolnjujejo zahteve, določene za kanalizacijo v skladu
s predpisi, ki urejajo gradbene proizvode.
(2) Upravljavec javne kanalizacije
mora zagotoviti ustrezno zadrževanje prvega naliva padavinske odpadne vode v napravah
za zadrževanje in mehansko čiščenje ter zajeto padavinsko odpadno vodo po
končanem nalivu odvesti na čistilno napravo, kadar gre za mešano javno
kanalizacijo.
9. člen
(čiščenje komunalne odpadne vode)
(1) Lastnik in upravljavec javne
kanalizacije morata zagotoviti, da se komunalna odpadna voda z območij
poselitve, kjer se komunalna odpadna voda odvaja po javni kanalizaciji, pred
odvajanjem posredno ali neposredno v vode očisti tako, da parametri komunalne
odpadne vode ne presegajo mejnih vrednosti za sekundarno čiščenje iz 5. člena
te uredbe. 
(2) Ne glede na prejšnji odstavek morata
lastnik in upravljavec javne kanalizacije zagotoviti, da se komunalna odpadna
voda z območij poselitve, kjer se komunalna odpadna voda odvaja po javni
kanalizaciji, pred odvajanjem posredno ali neposredno v vode na prispevnem
območju občutljivega območja iz 7. člena te uredbe očisti tako, da parametri
komunalne odpadne vode ne presegajo mejnih vrednosti za terciarno čiščenje iz
6. člena te uredbe.
(3) Ne glede na prvi odstavek tega člena
morata lastnik in upravljavec javne kanalizacije zagotoviti, da se komunalna
odpadna voda z območij poselitve, kjer se komunalna odpadna voda odvaja po
javni kanalizaciji, pred odvajanjem neposredno v tekočo površinsko vodo, katere
srednji mali pretok je manjši od desetkratnika največjega šesturnega
povprečnega pretoka odpadne vode iz komunalne čistilne naprave in ni na
prispevnem območju občutljivega območja iz 7. člena te uredbe, očisti tako, da
parametri komunalne odpadne vode ne presegajo mejnih vrednosti za terciarno
čiščenje iz 6. člena te uredbe.
(4) Ne glede na določbo prejšnjega odstavka
morata lastnik in upravljavec komunalne čistilne naprave oziroma upravljavec
skupne čistilne naprave, ki je obratovala na dan določitve prispevnega območja
občutljivega območja, zagotoviti, da se obratovanje čistilne naprave prilagodi
zahtevam, ki veljajo za odvajanje komunalne odpadne vode na prispevnem območju
občutljivih območij, najpozneje sedem let po tem, ko je bilo območje, na
katerem se odvaja odpadna voda iz te komunalne ali skupne čistilne naprave,
določeno za prispevno območje občutljivega območja. 
(5) Ne glede na določbo prvega odstavka
tega člena mora biti za komunalno odpadno vodo, ki se odvaja po javni
kanalizaciji z območij poselitve z obremenjenostjo, manjšo od 2.000 PE, zagotovljeno
čiščenje v skladu s predpisom, ki ureja emisijo snovi pri odvajanju odpadne
vode iz malih komunalnih čistilnih naprav.
10. člen
(dodatna obdelava komunalne odpadne vode)
(1) Med kopalno sezono, določeno s
predpisom, ki ureja podrobnejše kriterije za ugotavljanje kopalnih voda, mora
upravljavec komunalne ali skupne čistilne naprave zagotoviti za komunalno
odpadno vodo z območja poselitve, ki je na prispevnem območju občutljivega
območja zaradi kopalnih voda, poleg terciarnega čiščenja tudi dodatno obdelavo
komunalne odpadne vode, če gre za neposredno ali posredno odvajanje komunalne
odpadne vode v vodo na vplivnem območju kopalnih voda.
(2) Pri odvajanju komunalne odpadne vode iz
prejšnjega odstavka kakovost odpadne vode na iztoku iz dodatne obdelave ne sme
presegati mejnih vrednosti za mikrobiološke parametre, določene v preglednici 3
priloge 2 te uredbe.
(3) Upravljavec komunalne ali skupne
čistilne naprave, ki je obratovala na dan določitve prispevnega območja
občutljivega območja zaradi kopalnih voda, morata zagotoviti dodatno obdelavo
komunalne odpadne vode v skladu s prvim odstavkom tega člena najpozneje sedem
let po tem, ko je bilo območje, na katerem se odvaja odpadna voda iz te
komunalne čistilne naprave ali skupne čistilne naprave, določeno za občutljivo
območje zaradi kopalnih voda.
(4) Upravljavec komunalne ali skupne
čistilne naprave mora zagotoviti dodatno obdelavo odpadne vode v skladu z
drugim odstavkom tega člena tudi, kadar gre za odvajanje na območju kraških in
razpoklinskih vodonosnikov in se odpadna voda odvaja posredno v podzemno vodo,
če gre za zakraselo območje oziroma pri najvišji gladini podzemne vode ni
mogoče zagotoviti odvajanja preko zadostne plasti nezasičene cone vodonosnika,
kjer zadrževalne sposobnosti neomočenih sedimentov ali kamnin preprečujejo vnos
onesnaževal v podzemno vodo.
11. člen
(odpadne snovi iz čistilnih naprav)
(1) Pri obratovanju komunalne ali
skupne čistilne naprave z zmogljivostjo čiščenja, enako ali večjo od 10.000 PE,
mora biti zagotovljen neoviran sprejem odpadnih snovi iz greznic in blata iz
komunalnih čistilnih naprav ali malih komunalnih čistilnih naprav.
(2) Upravljavec komunalne ali skupne
čistilne naprave morata v zvezi s čiščenjem komunalne odpadne vode zagotoviti:
-      
sprejem odpadnih snovi iz greznic in blata iz komunalnih
čistilnih naprav ali malih komunalnih čistilnih naprav, če je čistilna naprava
za tak sprejem zgrajena in ustrezno opremljena, in
-      
merilno mesto, kjer je ob vsakem času možen odvzem
reprezentativnega vzorca surove odpadne vode na vtoku na čistilno napravo in
prečiščene odpadne vode pred iztokom iz čistilne naprave v vode.
12. člen
(obratovanje komunalne čistilne naprave)
(1) Upravljavec komunalne ali skupne
čistilne naprave mora vsak izpad v obratovanju komunalne ali skupne čistilne naprave
prijaviti inšpekciji, pristojni za varstvo okolja.
(2) Za izpad iz prejšnjega odstavka se
šteje vsako odstopanje od normalnega obratovanja komunalne ali skupne čistilne
naprave, ki lahko povzroči preseganje mejnih vrednosti parametrov odpadne vode
na iztoku iz komunalne oziroma skupne čistilne naprave.
(3) Upravljavec komunalne ali skupne
čistilne naprave, ki odvaja odpadno vodo na prispevnem območju občutljivega
območja zaradi kopalnih voda, mora o izpadu iz prvega odstavka tega člena v
času kopalne sezone obvestiti Agencijo Republike Slovenije za okolje zaradi
obveščanja in opozarjanja kopalcev.
VI. POSEBNE DOLOČBE
13. člen
(biološko razgradljiva industrijska
odpadna voda)
Če biološko razgradljiva industrijska
odpadna voda iz dejavnosti, ki so navedene v prilogi 7, ki je sestavni del te
uredbe, ne vstopa v komunalno ali skupno čistilno napravo in obremenitev
industrijske odpadne vode znaša enako ali več kakor 4.000 PE, veljajo za
odvajanje neposredno v površinske vode ali posredno v podzemne vode posebne
zahteve za mejne vrednosti, ki so določene v predpisih, ki urejajo emisije
snovi pri odvajanju odpadnih voda iz objektov in naprav iz priloge 7 te uredbe.
14. člen
(monitoring voda, v katere iztekajo
odpadne vode)
Monitoring stanja vodnih teles ali njihovih
delov, v katera se odvaja odpadna voda iz komunalnih ali skupnih čistilnih
naprav ali industrijskih čistilnih naprav iz prejšnjega člena, se vključi v
državni monitoring stanja površinskih ali podzemnih voda v skladu s predpisi,
ki urejajo stanje površinskih voda, stanje podzemnih voda ali upravljanje
kakovosti kopalnih voda, če se pričakuje, da bo odvajanje odpadne vode pomembno
vplivalo na stanje vodnih teles ali njihovih delov oziroma na kakovost kopalne
vode.
VII. OPERATIVNI PROGRAM ODVAJANJA IN ČIŠČENJA KOMUNALNE
ODPADNE VODE
15. člen
(operativni program)
(1) V operativnem programu odvajanja
in čiščenja komunalne odpadne vode se za posamezna območja poselitve podrobneje
določijo zahteve iz 8., 9., 10. in 11. člena te uredbe.
(2) Ministrstvo mora zagotoviti
pregled operativnega programa odvajanja in čiščenja komunalne odpadne vode
najmanj enkrat na štiri leta.
VIII. POŠILJANJE POROČIL EVROPSKI KOMISIJI
16. člen
(poročanje Evropski komisiji)
(1) Ministrstvo mora vsaki dve leti
objaviti poročilo o stanju glede odvajanja komunalne odpadne vode in o ravnanju
z blatom in ga poslati Evropski komisiji v skladu z določbo 16. člena
Direktive 91/271/EGS.
(2) Ministrstvo vsaki dve leti
najpozneje do 30. junija pošlje Evropski komisiji najnovejše informacije o
vsebini operativnih programov iz prejšnjega člena v skladu z določbo tretjega
odstavka 17. člena Direktive 91/271/EGS in Odločbo Komisije z dne
28. julija 1993 o obrazcih sporočanja nacionalnih programov po členu 17
Direktive Sveta 91/271/EGS (UL L št. 226 z dne 7. 9. 1993, str. 23).
(3) Ministrstvo na zahtevo Evropske
komisije pošlje poročilo s podatki, ki se zberejo v skladu s prvim, drugim in
tretjim odstavkom 15. člena Direktive 91/271/EGS, v šestih mesecih od prejema
zahteve.
IX. NADZOR
17. člen
(nadzor)
Nadzor nad izvajanjem te uredbe opravlja
inšpekcija, pristojna za varstvo okolja.
X. KAZENSKE DOLOČBE
18. člen
(prekrški)
(1) Z globo od 4.000 eurov do 40.000
eurov se za prekršek kaznuje upravljavec komunalne ali skupne čistilne naprave,
ki je pravna oseba, če ravna v nasprotju z:
-      
določbami drugega odstavka 11. člena in
-      
določbami 12. člena te uredbe.
(2) Z globo od 4.000 eurov do 40.000
eurov se za prekršek kaznuje upravljavec javne kanalizacije, ki je pravna
oseba, če ravna v nasprotju z določbami drugega odstavka 8. člena te
uredbe.
(3) Z globo od 120 eurov do 1.200
eurov se za prekršek iz prvega odstavka tega člena kaznuje tudi odgovorna oseba
upravljavca komunalne čistilne naprave ali skupne čistilne naprave. Z globo od
120 eurov do 1.200 eurov se za prekršek iz drugega odstavka tega člena kaznuje
tudi odgovorna oseba upravljavca javne kanalizacije.

Priloga
1: Shematski prikaz določanja območij poselitve
Priloga
2: Mejne vrednosti parametrov odpadne vode, ki se odvaja iz komunalne čistilne
naprave
Priloga
3: Merila za določanje evtrofikacije voda
Priloga
4: Seznam občutljivih območij
Priloga
5: Občutljiva območja zaradi evtrofikacije in njihova prispevna območja
Priloga
6: Občutljiva območja zaradi kopalnih voda in njihova prispevna območja
Priloga
7: Dejavnosti z biološko razgradljivo industrijsko odpadno vodo

Uredba o emisiji snovi pri odvajanju odpadne
vode iz komunalnih čistilnih naprav (Uradni list RS, št. 45/07)
vsebuje naslednje prehodne in končne določbe:
»XI. PREHODNE IN KONČNE DOLOČBE
19. člen
(prilagoditev
operativnega programa)
(1) Za operativni program odvajanja in
čiščenja komunalne odpadne vode iz 15. člena te uredbe se šteje Operativni
program odvajanja in čiščenja komunalne odpadne vode za obdobje od 2005 do
2017, ki ga je sprejela Vlada Republike Slovenije in je objavljen na spletni
strani ministrstva.
(2) Operativni program iz prejšnjega
odstavka se mora uskladiti z določbami te uredbe najpozneje do
31. decembra 2008.
20. člen
(prehodni roki
za odvajanje komunalne odpadne vode)
(1) Odvajanje komunalne odpadne vode
po javni kanalizaciji mora biti zagotovljeno najpozneje do:
-      
31. decembra 2010 za območja poselitve z obremenitvijo,
enako ali večjo od 100.000 PE,
-      
31. decembra 2010 za območja poselitve z obremenitvijo,
enako ali večjo od 15.000 PE in manjšo od 100.000 PE, in
-      
31. decembra 2015 za območja poselitve z obremenitvijo,
enako ali večjo od 2.000 PE in manjšo od 15.000 PE.
(2) Na prispevnem območju občutljivega
območja iz 7. člena te uredbe mora biti odvajanje komunalne odpadne vode
po javni kanalizaciji zagotovljeno najpozneje do:
-      
31. decembra 2008 za območje poselitve z obremenitvijo,
enako ali večjo od 100.000 PE,
-      
31. decembra 2008 za območje poselitve z obremenitvijo,
enako ali večjo od 10.000 PE in manjšo od 100.000 PE, in
-      
31. decembra 2015 za območje poselitve z obremenitvijo,
enako ali večjo od 2.000 PE in manjšo od 10.000 PE.
21. člen
(prehodni roki
za čiščenje komunalne odpadne vode)
(1) Za odpadno vodo z območij
poselitve, ki se odvaja po javni kanalizaciji, mora biti pred posrednim ali
neposrednim odvajanjem v vode zagotovljeno sekundarno čiščenje odpadne vode
najpozneje do:
-      
31. decembra 2010 za območja poselitve z obremenitvijo,
enako ali večjo od 15.000 PE, in
-      
31. decembra 2015 za območja poselitve z obremenitvijo,
enako ali večjo od 2.000 PE in manjšo od 15.000 PE.
(2) Na prispevnem območju občutljivega
območja iz 7. člena te uredbe mora biti za odpadno vodo iz območij
poselitve, ki se odvaja po javni kanalizaciji, pred odvajanjem posredno ali
neposredno v vode zagotovljeno terciarno čiščenje odpadne vode najpozneje do:
-      
31. decembra 2008 za območja poselitve z obremenitvijo,
enako ali večjo od 10.000 PE, in
-      
31. decembra 2015 za območja poselitve z obremenitvijo,
enako ali večjo od 2.000 PE in manjšo od 10.000 PE.
22. člen
(prehodni roki
za dodatno obdelavo komunalne odpadne vode)
Dodatno obdelavo komunalne odpadne vode v
skladu z 10. členom te uredbe je treba zagotoviti najpozneje do
31. decembra 2015.
23. člen
(prilagoditev
obstoječih komunalnih in skupnih čistilnih naprav)
Ne glede na določbe 21. in 22. člena te uredbe mora upravljavec obstoječe komunalne ali skupne čistilne naprave
zagotoviti, da se obratovanje čistilne naprave prilagodi zahtevam, ki veljajo
za odvajanje komunalne odpadne vode na prispevnem območju občutljivih območij,
najpozneje 7 let po uveljavitvi te uredbe.
24. člen
(prenehanje
veljavnosti)
Z dnem uveljavitve te uredbe preneha
veljati Uredba o emisiji snovi pri odvajanju odpadnih vod iz komunalnih čistilnih
naprav (Uradni list RS, št. 35/96, 90/98, 31/01, 62/01 in 41/04 – ZVO-1).
25. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
emisiji snovi pri odvajanju odpadne vode iz komunalnih čistilnih naprav (Uradni
list RS, št. 63/09) vsebuje naslednje prehodne in
končno določbo:
»PREHODNE IN KONČNA DOLOČBA
8. člen
(prehodni roki
za čiščenje komunalne odpadne vode na vodnem območju Donave)
(1) Ne glede na novi 6.a člen uredbe mora
biti za odpadno vodo z območij poselitve z obremenitvijo, enako ali večjo od
10.000 PE, ki se odvaja po javni kanalizaciji, pred posrednim ali neposrednim
odvajanjem v vode na vodnem območju Donave na območjih, ki niso prispevno
območje občutljivih območij, zagotovljeno terciarno čiščenje najpozneje do 31.
decembra 2015.
(2) Ne glede na prejšnji odstavek mora
upravljavec obstoječe komunalne ali skupne čistilne naprave zagotoviti, da se
obratovanje čistilne naprave prilagodi zahtevam, ki veljajo za odvajanje
komunalne odpadne vode na vodnem območju Donave na območjih, ki niso prispevno
območje občutljivih območij, najpozneje sedem let po uveljavitvi te uredbe.
9. člen
(prilagoditev
obstoječih čistilnih naprav z izpusti v majhne odvodnike)
Ne glede na tretji odstavek 9. člena uredbe
mora upravljavec obstoječe komunalne ali skupne čistilne naprave zagotoviti, da
se obratovanje čistilne naprave prilagodi zahtevam, ki veljajo za odvajanje
komunalne odpadne vode, ki izteka v tekočo površinsko vodo, katere srednji
nizki pretok je manjši od desetkratnika največjega šesturnega povprečnega
pretoka odpadne vode iz komunalne čistilne naprave in ni na prispevnem območju
občutljivega območja iz 7. člena uredbe, najpozneje sedem let po uveljavitvi te
uredbe.
10. člen
Ta uredba začne veljati petnajsti dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o
emisiji snovi pri odvajanju odpadne vode iz komunalnih čistilnih naprav (Uradni
list RS, št. 105/10) vsebuje naslednji prehodni in
končno določbo:
»PREHODNI IN KONČNA DOLOČBA
14. člen
Upravljavec obstoječe komunalne ali skupne
čistilne naprave mora zagotoviti, da se obratovanje čistilne naprave prilagodi
zahtevam, ki veljajo za odvajanje odpadne vode na območju kraških in
razpoklinskih vodonosnikov, najpozneje do 22. decembra 2015.
15. člen
Za obstoječo komunalno ali skupno čistilno
napravo s sekundarnim čiščenjem, ki ima v okoljevarstvenem dovoljenju za
obratovanje naprave določeni mejni vrednosti za celotni in amonijev dušik, se
do izteka veljavnosti okoljevarstvenega dovoljenja za parameter:
-      
amonijev dušik uporabljajo mejne vrednosti iz preglednice 1
priloge 2,
-      
celotni dušik uporabljajo določbe iz priloge 2 in se čezmernega
obremenjevanja ne vrednoti glede na celotni dušik.
16. člen
Ta uredba začne veljati naslednji dan po
objavi v Uradnem listu Republike Slovenije.«.