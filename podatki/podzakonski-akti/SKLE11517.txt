1. člen
(predmet urejanja)
1) Ta sklep ureja:
1.     
namen zbiranja podatkov o nadomestilih, ki jih zaračunavajo ponudniki
plačilnih storitev uporabnikom v zvezi z opravljanjem plačilnih storitev na
območju Republike Slovenije,
2.     
kateri ponudniki plačilnih storitev so zavezani poročati podatke iz
prejšnje točke (v nadaljevanju: obvezniki poročanja) in
3.     
način objave podatkov, zbranih v skladu s tem Sklepom.
2) S tem sklepom se v pravni red Republike Slovenije
prenaša Direktiva 2014/92/EU Evropskega parlamenta in Sveta z dne
23. julija 2014 o primerljivosti nadomestil, povezanih s plačilnimi računi,
zamenjavi plačilnih računov in dostopu do osnovnih plačilnih računov (UL L št.
257 z dne 28. 8. 2014, str. 214).
2. člen
(pojmi)
Pojmi, uporabljeni v tem sklepu, imajo enak pomen kot v
ZPlaSSIED.
3. člen
(namen)
Banka Slovenije zbira podatke o nadomestilih, ki jih
obvezniki poročanja zaračunavajo uporabnikom v zvezi z opravljanjem plačilnih
storitev na območju Republike Slovenije, za namene omogočanja primerjave teh
nadomestil in statističnega spremljanja gibanja višin teh nadomestil.
4. člen
(obvezniki poročanja)
O nadomestilih, ki jih zaračunavajo uporabnikom v zvezi z
opravljanjem plačilnih storitev na območju Republike Slovenije, morajo Banki
Slovenije poročati naslednji ponudniki plačilnih storitev:
1.     
banke, ki so pridobile dovoljenje Banke Slovenije za opravljanje
plačilnih storitev v skladu z zakonom, ki ureja bančništvo, in banke držav
članic, ki so pridobile dovoljenje pristojnega nadzornega organa države sedeža
za opravljanje plačilnih storitev in so v skladu z zakonom, ki ureja
bančništvo, ustanovile podružnico na območju Republike Slovenije,
2.     
družbe za izdajo elektronskega denarja, ki so pridobile dovoljenje Banke
Slovenije za opravljanje plačilnih storitev v skladu z ZPlaSSIED, in družbe za
izdajo elektronskega denarja držav članic, ki so pridobile dovoljenje
pristojnega nadzornega organa države sedeža za opravljanje plačilnih storitev
izdaje elektronskega denarja in so v skladu z ZPlaSSIED, ustanovile podružnico
na območju Republike Slovenije,
3.     
družbe za izdajo elektronskega denarja z opustitvijo, ki so pridobile
dovoljenje Banke Slovenije za opravljanje storitev izdajanja elektronskega
denarja v skladu z ZPlaSSIED,
4.     
plačilne institucije, ki so pridobile dovoljenje Banke Slovenije za
opravljanje plačilnih storitev v skladu z ZPlaSSIED, in plačilne institucije
držav članic, ki so pridobile dovoljenje pristojnega nadzornega organa države
sedeža za opravljanje plačilnih storitev, in so v skladu z ZPlaSSIED ustanovile
podružnico na območju Republike Slovenije,
5.     
plačilne institucije z opustitvijo, ki so pridobile dovoljenje Banke
Slovenije za opravljanje plačilnih storitev v skladu z ZPlaSSIED.
5. člen
(navodilo)
1) Guverner Banke Slovenije izda navodilo, s katerim določi
nabor plačilnih storitev, z njimi povezane dodatne in pomožne storitve,
vključno s storitvami s seznama s standardizirano terminologijo, v zvezi s
katerimi so obvezniki poročanja dolžni posredovati Banki Slovenije podatke o
nadomestilih po tem sklepu, ter predpiše način, obliko in roke za posredovanje
podatkov o nadomestilih.
2) Podatki o nadomestilih za storitve s seznama s
standardizirano terminologijo iz prejšnjega odstavka so opredeljeni v
Delegirani uredbi Komisije (EU) 2018/32 z dne 28. septembra 2017 o
dopolnitvi Direktive 2014/92/EU Evropskega parlamenta in Sveta v zvezi z
regulativnimi tehničnimi standardi za standardizirano terminologijo Unije za
najbolj reprezentativne storitve, vezane na plačilni račun (UL L št. 6 z dne
11. 1. 2018).
6. člen
(objava)
Podatke, zbrane na podlagi tega sklepa, Banka Slovenije
objavi na svoji spletni strani na način, ki uporabnikom plačilnih storitev
omogoči brezplačen dostop do primerjave nadomestil, ki jih za plačilne storitve
uporabnikom zaračunavajo obvezniki poročanja.
7. člen
(prehodna določba)
1) Ponudniki plačilnih storitev iz 4. člena tega sklepa prvič
posredujejo Banki Slovenije podatke o nadomestilih po tem sklepu, ki jih bodo
zaračunavali od vključno 1. novembra 2018 dalje.
2) Ne glede na prvi odstavek tega člena se izpolnjevanje
obveznosti ponudnikov plačilnih storitev po prvem odstavku tega člena do
vključno 31. oktobra 2018 šteje kot izpolnjevanje obveznosti poročanja
ponudnikov plačilnih storitev po Sklepu o zagotavljanju podatkov o nadomestilih
za opravljanje plačilnih storitev (Uradni list RS, št. 71/09).
8. člen
(razveljavitev sklepa)
Z dnem uveljavitve tega sklepa preneha veljati Sklep o
zagotavljanju podatkov o nadomestilih za opravljanje plačilnih storitev (Uradni
list RS, št. 71/09), ki pa se uporablja še do 31. oktobra 2018.
9. člen
(končna določba)
Ta sklep začne veljati 1. maja 2018, uporabljati pa se
začne 1. novembra 2018.
Ljubljana, dne
18. aprila 2018
dr. Primož Dolenc l.r.
namestnik predsednika
Sveta Banke Slovenije