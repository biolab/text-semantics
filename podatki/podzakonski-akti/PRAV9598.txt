I. UVODNA DOLOČBA
1. člen
Ta pravilnik določa postopke medsebojnega obveščanja in nudenja
pomoči med državnimi organi, nosilci javnih pooblastil, izvajalci javnih služb,
drugimi izvajalci storitev na področju socialnega varstva, zdravstva, vzgoje in
izobraževanja, organi samoupravnih lokalnih skupnosti ter nevladnimi
organizacijami (v nadaljnjem besedilu: organi), organiziranost, sestavo in
način dela multidisciplinarnih timov za obravnavanje nasilja v družini pri
centrih za socialno delo, vlogo centrov za socialno delo pri obravnavi nasilja
v družini, organiziranost regijskih služb za koordinacijo in pomoč žrtvam nasilja
ter izobraževanje strokovnih delavcev socialno‑varstvenih
zavodov.
II. POSTOPKI MEDSEBOJNEGA OBVEŠČANJA IN NUDENJA POMOČI
2. člen
Koordinacijo medinstitucionalnega sodelovanja vodi center za
socialno delo, ki je krajevno pristojen za obravnavo konkretnega primera
nasilja v družini (v nadaljnjem besedilu: CSD). Oblika medinstitucionalnega
sodelovanja je tudi obravnavanje primera nasilja v multidisciplinarnem timu za
obravnavanje nasilja v družini.
3. člen
Z žrtvami nasilja je treba ravnati obzirno in spoštovati njihovo
dostojanstvo.
4. člen
(1) Vsi organi so ob zaznavi nasilja v družini dolžni v
štiriindvajsetih urah od seznanitve z okoliščinami obvestiti CSD.
(2) Kadar gre za okoliščine, na podlagi katerih je mogoče sklepati,
da je žrtev nasilja otrok, so organi v roku iz prejšnjega odstavka dolžni
obvestiti CSD, policijo ali državno tožilstvo.
(3) Organi in organizacije zagotovijo, da žrtve prejmejo
ustrezne in pravočasne informacije o razpoložljivih in podpornih storitvah ter
pravnih sredstvih v jeziku, ki ga razumejo.
(4) Informacijo o nasilju se posreduje v pisni ali
elektronski obliki oziroma po telefonu. Informacijo, dano po telefonu, je potrebno
posredovati tudi pisno, najkasneje v treh dneh. V informaciji je potrebno
navesti vsa strokovna opažanja, iz katerih je mogoče sklepati, da se izvaja
nasilje v družini.
(5) Po prejemu obvestila CSD:
-       
izvede vse potrebno za zaščito žrtve in pomoči v okviru svojih
pristojnosti;
-       
zbira informacije o ogroženosti žrtve od vseh organov, od katerih se
pričakuje, da bi s takimi informacijami razpolagali;
-       
če pri zbiranju informacij ugotovi obstoj okoliščin, ki kažejo na
storitev kaznivega dejanja ali to izhaja iz obvestila, CSD obvesti policijo, s
katero uskladi začetne aktivnosti in delovanje skladno s pristojnostmi in
pravili stroke;
-       
v roku petih dni je organu, ki je posredoval obvestilo o zaznavi
nasilja, dolžan posredovati povratno informacijo o opravljenih začetnih
aktivnostih.
5. člen
(1) V primeru neposredne ogroženosti, ko je potrebna takojšna
zaščita žrtve, so vsi organi dolžni takoj po telefonu obvestiti CSD oziroma
policijo. Informacijo po telefonu je potrebno posredovati tudi pisno,
najkasneje v štiriindvajsetih urah.
(2) CSD in policija takoj medsebojno izmenjata informacije o
obvestilu iz prejšnjega odstavka v pisni oziroma elektronski obliki ali po
telefonu in se informirata ter se skladno s pristojnostmi in pravili stroke
uskladita o začetnih aktivnostih.
III. VLOGA IN DELOVANJE CSD TER ORGANIZIRANOST IN DELO
MULTIDISCIPLINARNIH TIMOV IN REGIJSKIH SLUŽB
1. Vloga in delovanje CSD pri obravnavi nasilja v družini
6. člen
(1) Pri obravnavi nasilja v družini CSD deluje z namenom povečanja
varnosti žrtve nasilja, preprečevanja novega nasilja, motiviranja žrtve za
vključitev v pomoč in sprejemanja ukrepov za zaščito pravic in koristi žrtve.
CSD pri obravnavi nasilja v družini sodeluje z organi.
(2) CSD takoj po prejemu informacije o nasilju v družini prouči
okoliščine primera ter zbere vse že znane informacije v okviru CSD. Na podlagi
tako zbranih informacij izdela oceno ogroženosti žrtve in oceni potrebo po
pripravi načrta pomoči žrtvi. Če oceni, da je pri tem potrebno sodelovanje
drugih organov, se pri CSD oblikuje multidisciplinarni tim v skladu z 8. členom
tega pravilnika. Pobudo za oblikovanje tima lahko da CSD tudi vsak organ iz 1.
člena tega pravilnika.
(3) V primeru potrebe po takojšnji intervenciji se takoj poskrbi
za varnost žrtve, nato pa se izvedejo aktivnosti iz prejšnjega odstavka.
(4) Kadar je o nasilju v družini obveščen samo CSD, odgovorni
strokovni delavec informacijo o zaznanem nasilju takoj posreduje policiji.
Kadar gre za sum storitve kaznivega dejanja, kjer je žrtev nasilja otrok, se
takoj poda prijava na policijo ali državno tožilstvo, CSD pa izvede vse ukrepe
za zaščito žrtve skladno s strokovnimi smernicami za delo z žrtvami nasilja.
2. Vloga, sestava in način dela multidisciplinarnega tima za
obravnavanje nasilja v družini
7. člen
Naloge multidisciplinarnega tima za obravnavanje nasilja v
družini, ki so usmerjene v zagotovitev dolgoročne varnosti žrtve, so:
-       
izmenjava informacij za razjasnitev okoliščin, potrebnih za zaščito in
pomoč žrtvi po telefonu, elektronski pošti in na sejah, ki jih sklicuje CSD; 
-       
usklajevanje aktivnosti;
-       
seznanitev žrtve z vsemi oblikam pomoči, ki jih nudijo organi;
-       
izdelava načrta pomoči žrtvi in spremljanje njegovega izvajanja, če je
to glede na izdelano oceno ogroženosti žrtve potrebno;
-       
nudenje najustreznejše zaščite žrtvi;
-       
sprejemanje odločitev z namenom izvajanja pomoči.
8. člen
(1) Multidisciplinarni tim za obravnavanje nasilja v družini (v
nadaljnjem besedilu: tim) sestavlja skupina strokovnjakov z namenom zagotoviti
celovito pomoč in zaščito posamezni žrtvi. Oblikuje se, če strokovni delavec
CSD, ki je nosilec primera, presodi, da je za sprejem ocene o potrebnosti
izdelave načrta pomoči žrtvi ali za njegovo oblikovanje in izvajanje potrebno sodelovanje
drugih organov. CSD te organe pozove k sodelovanju v timu.
(2) CSD poleg nosilca primera določi še najmanj enega člana
tima izmed delavcev CSD. Član tima je lahko tudi regijski koordinator za
preprečevanje nasilja.
(3) Organi, ki jih CSD pozove k sodelovanju v timu v
konkretnem primeru, so se na vabilo CSD dolžni odzvati in določiti predstavnika,
ki bo član tima. Člani so za svoje delo v timu odgovorni organom, ki so jih
določili v tim. Udeležba na timu je za vse vabljene obvezna.
(4) Tim vodi strokovni delavec CSD, ki je nosilec primera.
9. člen
(1) Tim je ustanovljen, ko se sestane na svoji prvi seji.
Sejo se skliče v najkrajšem možnem času. Člani tima so se dolžni udeleževati
sej na podlagi vabila, ki ga pošlje CSD. Tim se sestaja na sejah, kjer se
oblikuje mnenje o obravnavanem primeru in sprejmejo dogovori o nadaljnjih
aktivnostih, glede na okoliščine primera pa lahko člani tima komunicirajo tudi
na drug način (prek telefona, elektronske pošte, ...).
(2) Na sejah se o delu tima piše zapis, ki vsebuje čas, kraj,
začetek in konec dela tima, mnenje tima in sprejete dogovore. Če člani tima
komunicirajo na drug način, vodja tima o poteku dogovorov naredi zapis. Zapis
je uradni dokument, varovan v skladu s predpisi, ki urejajo zbiranje in varstvo
osebnih podatkov ter vodenje in hranjenje dokumentacije. Zapis se posreduje
članom tima. Na sejah tima je javnost izključena. Organi, organizacije in
nevladne organizacije kot poklicno skrivnost varujejo podatke o nastanitvi
žrtve in njenih otrok ali drugih ukrepih za njihovo zaščito.
(3) Tim zagotavlja usklajeno, enotno in učinkovito delovanje
sodelujočih organov. Organi, katerih predstavniki sodelujejo kot člani tima,
morajo zagotoviti, da se bodo dogovori, sprejeti na sejah tima, uresničevali.
Skupaj z žrtvijo se na podlagi sprejetih odločitev aktivno izvajajo vključitve
v razpoložljive oblike pomoči.
(4) Na določeno sejo tima se lahko povabi tudi strokovnjaka s
posebnimi znanji, ki lahko pripomore k boljši obravnavi žrtve ali razjasnitvi
določenih vprašanj, ni pa član tima.
10. člen
(1) Tim na podlagi ocene ogroženosti pripravi načrt pomoči žrtvi,
ki mora biti usklajen z njenimi sposobnostmi in željami. Načrt pomoči je seznam
aktivnosti in ukrepov, ki ga v sodelovanju z žrtvijo oblikujejo člani tima. Na
sejo tima, na kateri se sprejme načrt pomoči, se povabi žrtev, ki jo lahko spremlja
spremljevalec. V načrtu pomoči žrtvi je potrebno jasno opredeliti oblike
pomoči, način spremljanja, trajanje in cilje obravnave. Tim opredeli naloge in
vloge vključenih organov pri izvedbi načrta pomoči. Tim lahko v sodelovanju z
žrtvijo spremeni načrti pomoči, če je to potrebno zaradi novih oziroma spremenjenih
okoliščin. Če je žrtev nasilja otrok, se na sejo tima za izdelavo načrta pomoči
povabi roditelja, ki otroka ne ogroža, če je njegova udeležba v otrokovo
korist, oziroma otrokovega skrbnika.
(2) CSD v skladu z načrtom pomoči žrtvi poda mnenje o
ogroženosti osebe za potrebe pridobitve brezplačne pravne pomoči za žrtev za
postopke pred sodiščem po zakonu, ki ureja preprečevanje nasilja v družini, in
po zakonu, ki ureja družinska razmerja.
(3) V okviru načrta pomoči žrtvi se posebej za otroka naredi
ocena ogroženosti in predvidijo ustrezni ukrepi za delo z družino in ukrepi za
delo z otrokom, kjer je najprej treba poskrbeti za otrokovo varnost. V načrtu
pomoči žrtvi je treba določiti, kako trajno zaščititi otroka in nuditi pomoč
družini za spremembe v ravnanju. V okviru načrta pomoči žrtvi se preveri
potreba, da CSD poda predlog za začetek postopka za izrek ukrepov po zakonu, ki
ureja preprečevanje nasilja v družini, za zaščito žrtve z njenim soglasjem ali
brez, kadar gre za mladoletnega otroka.
11. člen
(1) Tim na vsaki seji preveri potek in spremlja uresničevanje
svojih dogovorov, ki so bili sprejeti z načrtom pomoči žrtvi in pomaga pri
usmerjanju nadaljnjega dela organov. Na sejah se člani tima med seboj obveščajo
o vseh aktivnostih, ki jih sami in njihovi organi izvajajo za pomoč žrtvi ter
opravijo evalvacijo načrta in učinkovitosti postopkov, pri čemer ves čas
obravnave primera spremljajo morebitne nastale spremembe in jih ustrezno upoštevajo
pri svojem delu.
(2) Odgovorni strokovni delavec na CSD o izrečenih ukrepih za
zaščito otrok žrtev nasilja obvešča tim. Na timu se opravi evalvacija
doseženega nivoja sprememb v družini in položaja otroka, ponovno se pripravi
ocena ogroženosti, preverijo se potrebe po nadaljevanju procesa obravnave in
pomoči oziroma po trajanju ukrepov za zaščito otroka.
12. člen
Člani tima morajo vse podatke, ki jih pridobijo pri
obravnavanju posameznega primera, varovati kot zaupne. Delo tima se v določeni
zadevi zaključi, ko je načrt pomoči žrtvi realiziran oziroma, ko je žrtvi
zagotovljena varnost. O tem pošlje CSD vsem članom tima obvestilo.
3. Organiziranje regijske službe za koordinacijo in pomoč
žrtvam nasilja
13. člen
(1) Regijska služba za koordinacijo in pomoč žrtvam nasilja (v
nadaljnjem besedilu: regijska služba) koordinira in izvaja naloge za
ugotavljanje in preprečevanje nasilja v družini, povezuje dejavnosti organov in
organizacij ter spremlja in analizira pojave nasilja v družini v regiji.
(2) Regijska služba vključuje interventno službo, krizni center
ter regijskega koordinatorja za preprečevanje nasilja (v nadaljnjem besedilu:
regijski koordinator).
14. člen
Število regijskih služb v Republiki Sloveniji in območja njihovega
delovanja določi s sklepom Vlada Republike Slovenije.
15. člen
(1) Regijski koordinator vodi in organizira delo regijske
službe, pripravlja in načrtuje izvajanje nalog interventne službe.
(2) Regijski koordinator opravlja naloge strokovne podpore ter
naloge organizacije in vzdrževanja mreže socialno varstvenih storitev. Sodeluje
pri usposabljanju strokovnih delavcev ter pri razvojnih nalogah na področju
nasilja v družini.
(3) Regijski koordinator na podlagi predloga CSD in v sodelovanju
s strokovnimi delavci CSD zagotovi povzročitelju nasilja v družini storitev
prve socialne pomoči v primerih izreka ukrepa prepovedi približevanja.
(4) Regijski koordinatorji analizirajo podatke glede obsega pojava
nasilja v družini na regijski ravni, ki jih zbirajo CSD‑ji na podlagi zakona, ki ureja preprečevanje nasilja v
družini, ter na tem področju sodelujejo pri načrtovanju politike na državni
ravni.
16. člen
(1) Regijska služba sodeluje z organi, ki delujejo na območju
delovanja regijske službe, ter sodelujejo pri reševanju problematike nasilja v
družini v določenem okolju tako, da najmanj enkrat letno povabi na delovni
sestanek njihove predstojnike, v skladu s predhodnim dogovorom med regijskim koordinatorjem
in predstojniki.
(2) Na delovnem sestanku se obravnava aktualna vprašanja medsebojnega
sodelovanja in načrtujejo skupne potrebe postavljanja programov.
17. člen
(1) Interventna služba izvaja naloge posredovanja v vseh
nujnih in neodložljivih primerih izven poslovnega časa CSD. V tistem času mora
interventna služba poskrbeti za vsa nujna opravila, ki zmanjšujejo ogroženost
žrtev nasilja in žrtve takoj krizno namestiti na za njih varne lokacije, če je to
potrebno.
(2) Za izvajanje interventne službe v posamezni regijski
službi se pripravi lista strokovnih delavcev, regijski koordinator pa s temi
strokovnimi delavci organizira delo interventne službe. Na listo strokovnih
delavcev za izvajanje interventne službe se vpišejo strokovni delavci tistih
CSD, ki spadajo v to regijo, imajo pet let delovnih izkušenj in ustrezna znanja
za opravljanje nalog v interventni službi. Razpored strokovnih delavcev CSD za
izvajanje interventne službe na določenem območju pripravi regijski
koordinator.
(3) Interventna služba takoj po posredovanju pisno obvesti CSD
po elektronski pošti ali po telefaksu.
18. člen
Krizni centri morajo zagotoviti krizno namestitev žrtev nasilja
ter jim nuditi pomoč, prav tako pa jim morajo ponuditi vključitev v programe,
ki so zanje najbolj primerni. Krizni centri zagotavljajo namestitev oseb glede
na namen njihovega organiziranja oziroma po potrebi tudi drugih oseb, ki zaradi
svoje varnosti potrebujejo nujno namestitev, na podlagi strokovne ocene delavca
kriznega centra in združljivosti njihove namestitve z že nameščenimi
uporabniki. Strokovni delavci kriznih centrov se po potrebi vključujejo v delo
tima.
IV. IZOBRAŽEVANJE
19. člen
(1) Strokovni delavci v socialno‑varstvenih zavodih, ki se v okviru svojega dela srečujejo
z žrtvami oziroma povzročitelji nasilja, oziroma so zadolženi za opravljanje
nalog na področju nasilja, se morajo redno izobraževati s področja nasilja v
obsegu najmanj treh dni na leto. Vsebino tega izobraževanja vsako leto določi
minister za delo, družino in socialne zadeve.
(2) Socialno‑varstveni
zavodi morajo strokovnim delavcem omogočiti izobraževanje iz prejšnjega
odstavka.
20. člen
Izvajalca izobraževanja iz prejšnjega člena sta Skupnost CSD
Slovenije in Socialna zbornica Slovenije.

Pravilnik o sodelovanju organov ter o
delovanju centrov za socialno delo, multidisciplinarnih timov in regijskih
služb pri obravnavi nasilja v družini (Uradni list RS, št. 31/09) vsebuje naslednjo končno določbo:
»V. KONČNA DOLOČBA
21. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o sodelovanju organov ter o delovanju centrov za socialno delo,
multidisciplinarnih timov in regijskih služb pri obravnavi nasilja v družini
(Uradni list RS, št. 42/17) vsebuje naslednjo končno določbo:
»KONČNA DOLOČBA
8. člen
Ta pravilnik začne veljati petnajsti dan po objavi v Uradnem
listu Republike Slovenije.«.