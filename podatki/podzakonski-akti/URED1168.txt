1. člen
Priložnostni kovanci ob 400-letnici bitke pri Sisku se v
skladu z zakonom o priložnostnih kovancih (Uradni list RS, št. 7/93) in v
skladu s 1. členom uredbe o določitvi dogodkov, ob katerih se v letu 1993
izdajo priložnostni kovanci (Uradni list. RS, št. 18/93) izdajo z glavnimi
znamenji, ki so določena s to uredbo.
2. člen
Ob 400-letnici bitke pri Sisku se izdajo: 
-       
priložnostni zlatniki z nominalno vrednostjo 5.000 tolarjev, v količini
do največ 4.000 kovancev in v skupni vrednosti 20.000.000 tolarjev; 
-       
priložnostni srebrniki z nominalno vrednostjo 500, tolarjev, v količini
do največ 10.000 kovancev in v skupni vrednosti 5.000.000 tolarjev in 
-       
priložnostni kovanci, izdelani iz kovin, iz katerih se izdelujejo
kovanci v obtoku, z nominalno vrednostjo 5 tolarjev, v količini 100.000
kovancev in v skupni vrednosti 500.000 tolarjev. 
V prvi emisiji bo kovano 2000 zlatnikov, 5000 srebrnikov in
100.000 tečajnih kovancev. 
O kovanju zlatnikov in srebrnikov druge emisije do količin iz
prvega odstavka tega člena sporazumno odločita Banka Slovenije in Ministrstvo
za finance.
3. člen
Priložnostni zlatniki bodo izdelani iz zlata čistine 900/1000
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov. 
Pri vsakem posameznem zlatniku je dovoljen pri teži odmik do
1% nad težo oziroma 1% pod težo, ki je navedena v prejšnjem odstavku.
4. člen
Priložnostni srebrniki bodo izdelani iz srebra čistine
925/1000. v posebni tehniki z ravnimi površinami visokega sijaja in matiranimi
reliefnimi površinami priložnostnega motiva. 
Srebrniki bodo imeli težo 15 gramov in premer 32 milimetrov. 
Pri vsakem posameznem srebrniku je dovoljen pri teži odmik do
1% nad težo oziroma 1% pod težo, ki je navedena v prejšnjem odstavku.
5. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebuje 78% bakra, 20%
cinka in 2% niklja. 
Kovanci bodo imeli težo 6,4 grama in premer 26 milimetrov. 
Pri vsakem posameznem kovancu je dovoljen pri teži odmik do
2% nad težo ali pod težo iz prejšnjega odstavka, pri premeru pa do 0,1 mm nad
premerom oziroma pod premerom, ki je naveden v prejšnjem odstavku.
6. člen
Videz priložnostnega zlatnika iz 3. člena in tečajnega
kovanca iz 5. člena te uredbe bo na sprednji strani naslednji: 
-       
v sredini kovanca je reliefna površina, ki ponazarja nekdanjo utrdbo
Sisek. V desnem zgornjem kotu utrdbe je grb v obliki ščita s štirimi polji, ki
so ga uporabljali turjaški gospodarji v tistem času. V grbu so predstavljeni
motivi živali. Levo od grba je nad reliefom utrdbe letnica 1593, ki pomeni
zgodovinski datum zmage nad turško vojsko. Osrednji motiv obkroža zgoraj napis
"CARNIOLIAE VICTORIA*SISEK", spodaj pa je besedilo "Andrej g.
Turjaški" kot spomin na vojskovodjo barona Andreja Aursperga, cesarskega
generala, dvornega vojnega svetnika in vrhovnega poveljnika slovenske vojske,
ki je sodelovala v bitki.
7. člen
Videz- priložnostnega srebrnika iz 4. člena te uredbe bo na
sprednji strani naslednji: 
-       
v sredini kovanca je reliefna površina, ki ponazarja nekdanjo utrdbo
Sisek. V desnem zgornjem kotu utrdbe je grb v obliki ščita s štirimi polji,
kakršnega je uporabljal baron Adam plemeniti Ravbar. V dveh diagonalno
nasprotnih poljih so upodobljeni motivi živali, dve polji pa sta delno
izpolnjeni s strukturo kvadratov. Levo od grba je nad reliefom utrdbe letnica
1593, ki pomeni zgodovinski datum zmage nad turško vojsko. Osrednji motiv
obkroža zgoraj napis "CARNIOLIAE VICTORIA*SISEK", spodaj pa besedilo
"Adam pl. Ravbar" kot spomin na stotnika Ravbarja, ki je vodil
kranjske vojščake.
8. člen
Videz zadnje strani vseh treh priložnostnih kovancev bo
naslednji: 
-       
v sredini kovanca je s številko izražena nominalna vrednost posameznega
kovanca, pod njo pa v dveh vrstah besedilo "PETTISOČ TOLARJEV",
"PETSTO TOLARJEV" oziroma "PET TOLARJEV". Številčna
vrednost kovanca je obkrožena z besedilom "REPUBLIKA SLOVENIJA". Nad
številčno vrednostjo, izraženo s številkami, je letnica "1993", ki
hkrati simbolizira 400 let od dogodka, kateremu so posvečeni kovanci. Napis
"Republika Slovenija" in z besedami izražena številčna vrednost sta
med seboj ločena s šesterokrakima zvezdicama.
9. člen
Priložnostni kovanci, izdani na podlagi te uredbe, so po robu
narezljani.
10. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/1-8
Ljubljana, dne 22. julija 1993.
Vlada Republike Slovenije
dr. Janez Drnovšek l. r. 
Predsednik