1. člen
S to uredbo se urejajo določitev seznama
upravičencev do donacij (v nadaljnjem besedilu: upravičenci), namenitev dela
dohodnine, nakazovanje donacij upravičencem ter obveščanje javnosti.
2. člen
(1) Upravičenci za leto, za katero se
odmerja dohodnina, so upravičenci, ki na dan 31. decembra prejšnjega leta
izpolnjujejo pogoje iz prvega in drugega odstavka 142. člena Zakona o dohodnini
(Uradni list RS, št. 117/06, v nadaljnjem besedilu: ZDoh-2).
(2) Organi, pristojni za področja, na
katerih delujejo upravičenci, najpozneje do 28. februarja ministrstvu,
pristojnemu za finance, pošljejo podatke o upravičencih za leto, za katero se
odmerja dohodnina. Podatki se pošljejo pisno in po elektronski poti.
(3) Podatki iz prejšnjega odstavka so:
-      
ime oziroma naziv upravičenca,
-      
naslov sedeža upravičenca,
-      
davčna številka upravičenca, če organ, ki vodi
register oziroma evidenco, z njo razpolaga, oziroma druga identifikacijska
številka, s katero organ razpolaga,
-      
številka transakcijskega računa upravičenca, če
organ, ki vodi register oziroma evidenco, z njo razpolaga.
(4) Vlada na predlog ministra,
pristojnega za finance, najpozneje do 31. julija določi seznam
upravičencev za leto, za katero se odmerja dohodnina. Seznam se objavi v Uradnem
listu Republike Slovenije. Objavljen seznam lahko vsebuje tudi le spremembe in
dopolnitve glede na predhodno objavljen seznam.
3. člen
(1) Davčni zavezanec, ki je rezident
Republike Slovenije v skladu z zakonom, ki ureja dohodnino (v nadaljnjem besedilu:
davčni zavezanec), lahko do 0,5 odstotka dohodnine, odmerjene z dokončno
odločbo od njegovih dohodkov, ki se vštevajo v letno davčno osnovo, nameni
enemu ali več upravičencem s seznama iz 2. člena te uredbe.
(2) Davčni zavezanec lahko posameznemu
upravičencu nameni 0,1 odstotka, 0,2 odstotka, 0,3 odstotka, 0,4 odstotka ali
0,5 odstotka dohodnine.
(3) Davčni zavezanec lahko da zahtevo
za namenitev kadar koli prek sistema eDavki na spletni strani http://edavki.durs.si,
pisno ali ustno na zapisnik pri davčnem organu. Podatki o namenitvi dohodnine
iz tretjega odstavka tega člena se štejejo za davčno tajnost in se smejo
razkriti tretjim osebam samo na podlagi pisnega soglasja davčnega zavezanca, ki
je namenil del dohodnine za donacije.
(4) Iz zahteve iz prejšnjega odstavka
morajo biti razvidni:
-      
ime, naslov in davčna številka davčnega
zavezanca,
-      
ime oziroma naziv in davčna številka vsakega
upravičenca, ki se mu namenja del dohodnine, ter del dohodnine, ki se mu
namenja, skladno z drugim odstavkom tega člena.
(5) Zahteva iz tretjega odstavka tega
člena je veljavna le v delu, ki se nanaša na namenitev dela dohodnine
upravičencem, ki so v času vložitve zahteve na zadnjem objavljenem seznamu
upravičencev. Zahteva velja do trenutka, ko davčni organ prejme novo zahtevo
ali preklic zahteve. Če subjekta, ki je bil na zadnjem objavljenem seznamu upravičencev,
v času vložitve zahteve ni na seznamu upravičencev do donacij za leto, za
katero se odmerja dohodnina, postane zahteva v delu, ki se nanaša na namenitev
temu subjektu, neveljavna.
4. člen
(1) Davčni organ upravičencem do
20. januarja in do 20. septembra nakaže donacije na podlagi
vseh odločb o odmeri dohodnine, s katerimi je bilo prvič odločeno o davčni
obveznosti iz naslova dohodnine, ki so postale dokončne do konca meseca pred
mesecem, v katerem se izteče rok za nakazilo. Pri tem davčni organ upošteva
veljavne zahteve iz 3. člena te uredbe, s katerimi razpolaga na dan 31.
decembra leta, za katero se odmerja dohodnina.
(2) Davčni organ nakaže donacijo
posameznemu upravičencu, če je znesek njemu namenjene donacije, ugotovljen v
skladu s prejšnjim odstavkom, višji kot en euro. Donacija
se nakaže na transakcijski račun upravičenca, ki ga mora imeti upravičenec
odprtega pri ponudniku plačilnih storitev.
(3) Če se pri nakazilu donacije
ugotovi, da upravičenec ne obstaja, namenjena dohodnina pripade proračunu
Republike Slovenije.
5. člen
Davčni organ v letnem poročilu iz drugega
odstavka 2. člena Zakona o davčni službi (Uradni list RS, št. 1/07 – uradno
prečiščeno besedilo) objavi tudi podatke o nakazanih donacijah v preteklem
letu.

Priloga: Seznam upravičencev do donacij za leto 2007

Uredba o namenitvi dela dohodnine za donacije
(Uradni list RS, št. 30/07) vsebuje naslednje prehodne in
končno določbo:
»6. člen
(1) Ne glede na prvi odstavek 2. člena
te uredbe so upravičenci za leto 2007 tudi upravičenci, ki na dan 30. septembra
2007 izpolnjujejo pogoje iz prvega in drugega odstavka 142. člena ZDoh-2.
(2) Ne glede na prvi stavek tretjega
odstavka 3. člena te uredbe lahko davčni zavezanec da zahtevo za namenitev dela
dohodnine tudi v predizpolnjeni napovedi za odmero dohodnine za leto 2006. Če
davčni zavezanec ni prejel predizpolnjene napovedi za odmero dohodnine za leto
2006 v roku, določenem z zakonom, in mora sam vložiti napoved za odmero
dohodnine za leto 2006, lahko da zahtevo za namenitev dela dohodnine v tej
napovedi.
(3) Ne glede na drugi in četrti
odstavek 2. člena te uredbe Vlada Republike Slovenije objavi seznam
upravičencev za leto 2007 v Prilogi 1, ki je priloga in sestavni del te uredbe.
Po 30. septembru 2007 vlada objavi dokončen seznam upravičencev za leto
2007, ki vključuje tudi upravičence iz prvega odstavka tega člena.
7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
namenitvi dela dohodnine za donacije (Uradni list RS, št. 36/07) vsebuje naslednjo končno določbo:
»9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
namenitvi dela dohodnine za donacije (Uradni list RS, št. 37/10) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o namenitvi dela
dohodnine za donacije (Uradni list RS, št. 10/19)
vsebuje naslednjo končno določbo:
»KONČNA DOLOČBA
2. člen
Ta uredba začne veljati petnajsti dan po
objavi v Uradnem listu Republike Slovenije.«.