I. SPLOŠNE DOLOČBE
1. člen
(Predmet urejanja)
S tem aktom se določa metodologija za
pripravo splošnih pogojev za dobavo in odjem toplote iz distribucijskega
omrežja (v nadaljnjem besedilu: metodologija) ter obvezna vsebina splošnih
pogojev za dobavo in odjem toplote iz distribucijskega omrežja (v nadaljnjem
besedilu: splošni pogoji).
2. člen
(Namen)
Za spodbujanje širitve obstoječih in
gradnje novih omrežij za daljinsko ogrevanje oziroma za pospeševanje
priključevanja odjemalcev toplote nanje, je treba zagotoviti preglednost in
primerljivost z drugimi načini ogrevanja. Metodologija ureja preglednost
splošnih pogojev, ki morajo imeti primerljivo obliko in strukturo pri vseh izvajalcih
dejavnosti daljinskega ogrevanja.
Splošni pogoji urejajo odnos med
distributerjem toplote in odjemalcem toplote na način, ki omogoča učinkovito,
varno in zanesljivo izvajanje daljinskega ogrevanja.
3. člen
(Pojmi in definicije)
V tem aktu so uporabljeni pojmi, kot so
določeni v Energetskem zakonu (v nadaljnjem besedilu: EZ) in podzakonskih
predpisih, izdanih na njegovi podlagi, poleg teh pa imajo v tem aktu
uporabljeni pojmi naslednji pomen:
daljinsko
ogrevanje:
je distribucija in dobava
toplote ali hladu iz omrežij za distribucijo, ki se uporablja za ogrevanja ali
hlajenje prostorov ter za pripravo sanitarne vode, ki se izvaja kot izbirna
lokalna gospodarska javna služba;
distribucijsko
omrežje:
je omrežje za prenos tople
vode, vroče vode, pare ali hladu, katerega predstavlja sistem povezanih naprav,
ki so namenjene distribuciji energije do priključnega voda oziroma do odjemnega
mesta;
distributer toplote:
je izvajalec dejavnosti
daljinskega ogrevanja;
glavni
vod:
je vod, ki z energijo
oskrbuje več kot eno stavbo;
hišna
postaja:
je del toplotne postaje,
namenjen prenosu toplote od priključne postaje na interne toplotne naprave
odjemalca toplote;
interne
toplotne naprave:
so instalacije, ki
zagotavljajo ustrezne bivalne in delovne razmere v stavbi. Priključene so na
hišno postajo in se uporabljajo za različne vrste ogrevanja: radiatorsko,
konvektorsko in talno ogrevanje, toplo-zračno ogrevanje in prezračevanje,
klimatizacijo prostorov, pripravo sanitarne tople vode, idr;
merilna
naprava je:
-      
merilnik toplotne energije na odjemnem mestu,
ki meri dobavljeno toploto neposredno in na katerem se odčita količina, ki je
osnova za obračunavanje dobavljene toplote odjemalcem toplote;
-      
vodomer na merilnem mestu, ki meri toploto
posredno z merjenjem porabe količine vode za sanitarno toplo vodo in na katerem
se odčita količina, ki je osnova za obračunavanje dobavljene toplote za
ogrevanje sanitarne tople vode;
obračunska
moč:
je zakupljena in
nastavljena moč na toplotni postaji odjemalca toplote, ki je lahko enaka ali
manjša od priključne moči toplotne postaje določene s projektno dokumentacijo.
Obračunska moč se potrdi z zapisnikom ob nastavitvi v toplotni postaji s strani
pooblaščene osebe distributerja toplote;
odjemno
mesto:
je točka v toplotni
postaji, kjer distributer toplote pod pogoji za dobavo in odjem toplote omogoča
priključitev na distribucijsko omrežje in kjer odjemalec toplote prevzema
dobavljeno energijo;
odjemalec
toplote:
je vsaka fizična ali pravna
oseba, kateri distributer toplote na podlagi pisne pogodbe dobavlja toplo vodo,
vročo vodo, paro ali hlad po distribucijskem omrežju. Odjemalec toplote je
lahko tudi skupina fizičnih ali pravnih oseb, ki so priključene na skupno
odjemno mesto;
priključna
moč:
je nazivna moč internih
toplotnih naprav odjemalca toplote, določena s projektno dokumentacijo, v skladu
s sistemskimi obratovalnimi navodili in s tehničnimi zahtevami distributerja
toplote o priključitvi na distribucijsko omrežje;
priključna
postaja:
je del toplotne postaje,
kjer odjemalec toplote prevzame pogodbeno količino toplote. Na eno priključno postajo
je lahko priključenih več hišnih postaj;
priključni
vod:
je vod, ki z energijo
oskrbuje posamezno stavbo in poteka od priključnega odcepa na glavnem vodu do
toplotne postaje;
razdelilnik
stroškov:
dobavljene toplote je pisni
dogovor med odjemalci toplote, ki omogoča porazdelitev stroškov toplote, ki je
bila dobavljena preko skupne merilne naprave v skupni priključni postaji za več
odjemalcev toplote. Odjemalci toplote z razdelilnikom določijo deleže stroškov
za toploto, dobavljeno na skupno odjemno mesto, vsota deležev mora znašati
100%;
toplotna
postaja:
je vezni člen med distribucijskim
omrežjem (vključno s priključnim vodom) in internimi toplotnimi napravami
odjemalca toplote. Sestavljena je iz priključne in hišne postaje in s svojim
delovanjem uravnava dobavo toplote v interne toplotne naprave.
4. člen
(Veljavnost splošnih pogojev)
Splošni pogoji veljajo na tistih
geografskih območjih, na katerih distributer toplote opravlja izbirno lokalno
gospodarsko javno službo.
5. člen
(Obveščanje odjemalca toplote o vsebini
splošnih pogojev)
Ob podpisu pogodbe o dobavi in odjemu
toplote je distributer toplote dolžan odjemalcu toplote brezplačno izročiti
natisnjen izvod splošnih pogojev.
II. VSEBINA SPLOŠNIH POGOJEV
6. člen
(Obvezna vsebina)
S splošnimi pogoji se uredijo najmanj
naslednja poglavja in njihove vsebine:
1.    
Splošne določbe;
2.    
Naprave distributerja toplote;
3.    
Toplotne naprave odjemalca toplote;
4.    
Vzdrževanje toplotnih naprav;
5.    
Izdajanje soglasij;
6.    
Izgradnja priključnega voda in toplotne
postaje;
7.    
Priključitev na omrežje;
8.    
Začetek dobave toplote;
9.    
Sklepanje pogodb o dobavi in odjemu;
10. 
Posebna razmerja na skupnih odjemnih mestih;
11. 
Storitev dobave toplote;
12. 
Ugotavljanje količin dobavljene toplote;
13. 
Reklamacije;
14. 
Neupravičen odjem;
15. 
Prekinitev dobave toplote.
7. člen
(Splošne določbe splošnih pogojev)
V splošnih določbah splošnih pogojev
distributer toplote opredeli vsebino splošnih pogojev, navede izdajatelja
splošnih pogojev in opredeli območja ter subjekte, za katere veljajo splošni
pogoji.
8. člen
(Naprave distributerja toplote)
V zvezi z napravami distributerja toplote,
distributer toplote v splošnih pogojih opredeli naprave distributerja toplote,
preko katerih dobavlja toploto odjemalcu toplote.
9. člen
(Toplotne naprave odjemalca toplote)
V zvezi z toplotnimi napravami odjemalca
toplote distributer toplote v splošnih pogojih določi:
-      
toplotne naprave odjemalca toplote
-      
obvezen nadzor distributerja toplote nad
projekti in gradnjo ter montažo toplotnih naprav odjemalca toplote;
-      
dolžnosti distributerja toplote in odjemalca toplote
v zvezi z obratovanjem naprav in javljanje okvar na napravah.
10. člen
(Vzdrževanje toplotnih naprav)
V zvezi z vzdrževanjem toplotnih naprav
distributer toplote v splošnih pogojih določi, da nadzor nad toplotno postajo
zaradi zagotovitve minimalnih standardov delovanja distribucijskega omrežja
opravlja distributer toplote na podlagi sklenjene pogodbe o dobavi in odjemu
toplote, razen v primeru, če se distributer toplote in odjemalec toplote ne
dogovorita drugače.
Med distributerjem toplote in odjemalcem
toplote je potrebno opredeliti:
-      
lastništvo toplotnih naprav,
-      
točko razdelitve stroškov obratovanja in
vzdrževanja,
-      
točko razdelitve rizika in odgovornosti.
11. člen
(Izdajanje soglasji)
V zvezi z izdajanjem soglasji distributer
toplote v splošnih pogojih opredeli:
-      
vrste soglasij, ki jih izdaja distributer
toplote;
-      
pogoji, ki jih mora izpolnjevati odjemalec
toplote za izdajo posamezne vrste soglasja;
-      
listine, ki jih mora odjemalec toplote
priložiti vlogi, da z njimi izkaže izpolnjevanje pogojev za izdajo soglasja;
-      
rok, v katerem bo distributer toplote odločil o
izdaji oziroma zavrnitvi posameznega soglasja;
-      
postopek s pritožbo in organ, ki odloča o
pritožbi, če je predpisan pritožbeni postopek zoper posamezno soglasje;
-      
čas, za katerega velja posamezno soglasje.
Obvezno vsebino projektov, na podlagi
predložitve katerih distributer toplote izda soglasje, določi distributer
toplote v svojih internih tehničnih predpisih, ki morajo biti skladni z
razvojem tehnike in s sistemskimi obratovalnimi navodili;
Distributer toplote s predpisanimi pogoji
za izdajo soglasij in drugimi predpisanimi pogoji čim manj posega v solastniška
razmerja med odjemalci toplote.
12. člen
(Izgradnja priključnega voda in toplotne
postaje)
V zvezi z izgradnjo priključnega voda in
toplotne postaje distributer toplote v splošnih pogojih določi:
-      
vrsto, število in lego priključnih vodov;
-      
obvezen nadzor distributerja toplote nad
gradnjo;
-      
dolžnost odjemalca toplote, da bo, v kolikor bo
to potrebno, v svojih prostorih, kjer se nahaja toplotna postaja, omogočil
distributerju toplote vgradnjo in obratovanje tehnološko sodobnih merilnih
naprav;
-      
dolžnost odjemalca toplote in distributerja
toplote, da bosta v kolikor je to potrebno, v pogodbi uredila obveznosti
odjemalca, da dovoli priključevanje novih odjemalcev na svoji nepremičnini in
pogoje pod katerimi to dovoli (merila za izračun povračila dela stroškov
priključka in podobno).
13. člen
(Priključitev na omrežje)
V zvezi z priključitvijo na omrežje
distributer toplote v splošnih pogojih določi pogoje, ki morajo biti izpolnjeni
in izkazani za priključitev na omrežje, lahko tudi s sklicevanjem na pogoje,
navedene v izdanih soglasjih ali na pogoje, določene v sistemskih obratovalnih
navodilih ali internih tehničnih zahtevah distributerja toplote.
14. člen
(Začetek dobave toplote)
V zvezi z začetkom dobave toplote
distributer toplote v splošnih pogojih določi:
-      
pogoje za začetek dobave toplote; lahko tudi s
sklicevanjem na pogoje, navedene v izdanih soglasjih ali na pogoje, določene v
sistemskih obratovalnih navodilih ali internih tehničnih zahtevah distributerja
toplote;
-      
način, na katerega distributer toplote in
odjemalec toplote potrdita začetek dobave toplote;
-      
vsebino zapisnika o začetku obratovanja, v
katerem se navede tudi obračunska moč.
15. člen
(Sklepanje pogodb o dobavi in odjemu)
Pogodbo o dobavi in odjemu toplote skleneta
distributer toplote in odjemalec toplote praviloma za nedoločen čas.
Kolikor pogodba o dobavi in odjemu ni
sklenjena v pisni obliki, pa odjemalec toplote dejansko odjema toploto, se
domneva, da je bila pogodba sklenjena.
Pogodba o dobavi in odjemu toplote velja in
zavezuje distributerja toplote in odjemalca toplote tudi v primeru, če je
odjemalcu toplote iz kakršnegakoli razloga prekinjena dobava na njegovo odjemno
mesto in če v tem času na odjemnem mestu odjemalca toplote ni izkazana količina
dobavljene toplote; vendar v tem primeru sklenjena pogodba o dobavi in odjemu
toplote distributerja toplote in odjemalca toplote zavezuje še največ 12
mesecev od dne, ko na odjemnem mestu odjemalca toplote neprekinjeno ni več
izkazana dobava toplote; v primeru, če želi odjemalec toplote po prenehanju
veljavnosti pogodbe ponovno začeti z odjemom toplote, mora odjemalec toplote
ponovno izvesti vse zahtevane postopke kot pri prvi priključitvi na omrežje.
Distributer toplote v splošnih pogojih
določi način sporočanja sprememb odjemalca toplote in način ter obrazce za
prevzem pogodbenih obveznosti s strani odjemalca toplote ali najemnika.
V zvezi z odstopom od pogodbe o dobavi in
odjemu distributer toplote v splošnih pogojih določi odpovedni rok in izrecno
navede primere, v katerih odstop od pogodbe o dobavi in odjemu toplote ni mogoč
in sicer v primerih:
-      
zahteve po odstopu od pogodbe s strani
posameznega odjemalca toplote na skupnem odjemnem mestu,
-      
zahteve po odstopu od pogodbe, ko bi se tudi po
prenehanju veljavnosti pogodbe odjemalec toplote želel ogrevati, pa je na
določenem območju na podlagi posebnega kogentnega predpisa predpisan obvezen
način ogrevanja,
V primeru, da odjemalec toplote zaradi sprememb
splošnih pogojev ali tarifnega sistema ne želi več odjemati toplote pod
navedenimi pogoji lahko, razen v primerih, ko odstop od pogodbe o dobavi in
odjemu toplote v skladu z določili splošnih pogojev ni mogoč, odstopi od pogodbe
o dobavi in odjemu toplote z odpovednim rokom 45 dni. V tem primeru mora od pogodbe
o dobavi in odjemu toplote odstopiti v roku 30 dni po javni objavi sprememb
splošnih pogojev ali tarifnega sistema, sicer se šteje, da se s spremembami
strinja.
16. člen
(Posebna razmerja na skupnih odjemnih
mestih)
V zvezi z posebnimi razmerji med
distributerjem toplote in odjemalci toplote na skupnih odjemnih mestih
distributer toplote v splošnih pogojih določi:
-      
možnost odpovedi pogodbe o dobavi in odjemu
toplote v primeru, ko jo podajo odjemalci toplote v skladu z veljavno
zakonodajo;
-      
način sporočanja razdelilnikov stroškov
dobavljene toplote distributerju toplote.
17. člen
(Storitev dobave toplote)
Distributer toplote v splošnih pogojih
določi čas dobave toplote in kvaliteto dobavljene toplote, ki mora imeti vsaj
karakteristike, določene s sistemskimi obratovalnimi navodili ali tehničnimi
zahtevami.
18. člen
(Ugotavljanje količin dobavljene toplote)
V zvezi z ugotavljanjem količin dobavljene
toplote distributer toplote v splošnih pogojih določi:
-      
da se količine porabljene toplote ugotavljajo
na podlagi merilnih naprav, nameščenih v toplotni ali hišni postaji;
-      
da morajo merilne naprave na merilnem mestu
biti tipsko odobrene in overjene v skladu s predpisom o meroslovnih zahtevah za
vodomere oziroma predpisom o meroslovnih zahtevah za merilnike toplotne
energije;
-      
opredelitev lastništva merilne naprave in način
kontrole delovanja ter menjave;
-      
opredelitev načina ugotavljanja količin v
primeru okvar merilnih naprav.
19. člen
(Reklamacije)
V zvezi z reklamacijami distributer toplote
v splošnih pogojih določi rok za odgovor na reklamacijo in rok za odpravo
napak, v kolikor so te na podlagi podane reklamacije ugotovljene.
Distributer toplote v splošnih pogojih
določi postopek reševanja reklamacij, ki mora biti merljiv in se ga da
kontrolirati.
20. člen
(Neupravičen odjem)
Distributer toplote v splošnih pogojih
opredeli neupravičen odjem in določi višino povračila škode v primeru
neupravičenega odjema.
21. člen
(Prekinitev dobave toplote)
V zvezi z prekinitvijo dobave toplote
dstributer toplote v splošnih pogojih določi:
-      
primere, v katerih lahko v skladu z EZ
distributer toplote prekine dobavo toplote odjemalcu toplote;
-      
dolžnost distributerja toplote, da odjemalca
toplote v zimskih mesecih z obvestilom o bodoči prekinitvi opozori, da si v
času prekinitve dobave zagotovi drug način ogrevanja;
-      
dolžnost distribterja toplote, da odjemalca
toplote v zimskih mesecih obvezno ponovno priključi v 24 urah od zahteve, če
odjemalec toplote, ki odjema toploto za potrebe gospodinjstva, pri
distributerju toplote v dveh dneh po izvedeni prekinitvi dobave zahteva ponovno
priključitev in izkaže, da bi mu zaradi prekinitve dobave lahko nastala
nevarnost za življenje ali zdravje in da si iz razlogov, ki niso na njegovi
strani, ni mogel zagotoviti drugega načina ogrevanja; v kolikor odjemalec
toplote v navedenem roku tega ne izkaže, distributer toplote šteje, da
nevarnost ne obstaja;
-      
dolžnost distributerja toplote, da v opominu
pred izklopom ponudi najmanj 15 dnevni rok za plačilo zapadle obveznosti.
III. PRIPRAVA IN OBJAVA SPLOŠNIH POGOJEV
22. člen
(Priprava splošnih pogojev)
Splošne pogoje pripravi in sprejme
distributer toplote skladno s tem aktom.
23. člen
(črtan)
24. člen
(Objava)
Distributer toplote objavi splošne pogoje v
Uradnem listu Republike Slovenije.

Akt o določitvi metodologije za določitev
splošnih pogojev za dobavo in odjem toplote iz distribucijskega omrežja (Uradni
list RS, št. 74/05)
vsebuje naslednjo končno določbo:
»IV. KONČNA DOLOČBA
25. člen
(končna
določba)
Ta akt začne veljati naslednji dan po
objavi v Uradnem listu Republike Slovenije.«.

Akt o spremembah Akta o določitvi metodologije
za določitev splošnih pogojev za dobavo in odjem toplote iz distribucijskega
omrežja (Uradni list RS, št. 42/11) vsebuje naslednjo končno določbo:
»KONČNA DOLOČBA
13. člen
Ta akt začne veljati petnajsti dan po objavi
v Uradnem listu Republike Slovenije.«.