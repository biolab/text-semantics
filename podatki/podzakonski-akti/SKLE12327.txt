I. UVODNE DOLOČBE
1. člen
(1) S tem sklepom se ustanovi javni zavod Muzej slovenske
osamosvojitve (v nadaljnjem besedilu: muzej) z namenom zbiranja, ohranjanja,
dokumentiranja, proučevanja, interpretacije, upravljanja, razstavljanja in
urejene dostopnosti materialne in nesnovne kulturne dediščine s področja
slovenske osamosvojitve in nastanka samostojne države Republike Slovenije ter
se uredijo njegov status, razmerja med ustanoviteljem in muzejem ter temeljna
vprašanja organiziranosti, dejavnosti in način financiranja muzeja.
(2) Ustanovitelj muzeja je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
(3) Muzej ima status državnega muzeja.
2. člen
(1) Muzej sistematično raziskuje, zbira, ohranja, razstavlja
in proučuje gradivo ter živa pričevanja v zvezi z osamosvojitvijo in nastankom
samostojne slovenske države. Raziskuje in vrednoti tiste zapletene zgodovinske
procese, ki so v preteklosti ustvarjali slovensko istovetnost, njene pomene in
odnos družbe do slovenstva in lastne države. Na podlagi zbranega gradiva
odkriva posebnost odnosa do lastne kulturne in naravne dediščine, kot nosilke
identitetnih, izobraževalnih in razvojnih procesov, v samostojni državi ter med
Slovenkami in Slovenci v zamejstvu in po svetu.
(2) Muzej utemeljuje svoje poslanstvo na podlagi zbirk s
področja procesa demokratizacije Republike Slovenije in procesa osamosvojitve
Republike Slovenije, ki jih dopolnjuje v skladu z zbiralno politiko.
3. člen
(1) Ime muzeja je Muzej slovenske osamosvojitve.
(2) Sedež javnega zavoda je Poljanska cesta 40, Ljubljana.
(3) Muzej je pravna oseba javnega prava.
II. DEJAVNOSTI MUZEJA
4. člen
(1) Muzej kot državni muzej opravlja javno službo,
opredeljeno z zakonom, ki ureja varstvo kulturne dediščine.
(2) Glede na namen, zaradi katerega je muzej ustanovljen, v
okviru javne službe opravlja naslednje dejavnosti:
-       
identificira, dokumentira, proučuje in interpretira ter vrednoti
premično in nesnovno dediščino ter z njo seznanja javnost,
-       
zbira, raziskuje, izvaja akcesijo ter inventariziranje premične
dediščine na podlagi zbiralne politike in poslanstva muzeja,
-       
pripravlja predloge za razglasitev premičnih spomenikov državnega
pomena,
-       
varuje in hrani zbirke ter jih dopolnjuje v skladu s poslanstvom muzeja
in zbiralno politiko,
-       
usklajuje vpis premične dediščine v register in skrbi za dostopnost
podatkov javnosti,
-       
dejavno sodeluje pri slovenskih in mednarodnih kulturnih, strokovnih in
znanstvenih povezovanjih z drugimi muzeji, raziskovalnimi ustanovami in drugimi
državnimi javnimi zavodi ter RTV Slovenija,
-       
raziskuje premično dediščino in njeno varstvo po naročilu ministrstva, v
katerega delovno področje sodi,
-       
v vlogi državnega muzeja skrbi za enotne standarde na področju varovanja
in hranjenja muzejskega gradiva,
-       
skrbi za izobraževanje strokovnih sodelavcev in nudi pomoč pri
strokovnem izobraževanju,
-       
izvaja programe za razvijanje zavesti o dediščini, programe
pripravništva, izpopolnjevanja in prakse za izobraževalne programe različnih
stopenj s svojega področja,
-       
omogoča dostop do dediščine ali informacij o njej vsakomur, še posebej
mladim, starejšim in invalidom,
-       
izdaja tiskano gradivo, video, zvočne in računalniške zapise, ki
izhajajo iz poslanstva muzeja, ter druge oblike promocijskega gradiva,
-       
organizira znanstvena in strokovna srečanja, razgovore, seminarje in
podobno, predvsem s področja delovanja muzeja,
-       
redno obvešča javnost o prireditvah v sredstvih javnega obveščanja,
redno pošilja informacije javnosti o poslovanju, razvojnih programskih ciljih
in uresničevanju programa,
-       
druge naloge v skladu z zakonom o varstvu kulturne dediščine.
(3) Muzej opravlja dejavnosti v obsegu ter na način, določen
z letnim programom dela in finančnim načrtom.
(4) Muzej kot tržne dejavnosti, namenjene opravljanju
dejavnosti, za katere je muzej ustanovljen, opravlja naslednje:
-       
organiziranje prireditev, ki niso vezane na osnovno dejavnost,
-       
dajanje prostorov v najem,
-       
kavarna, slaščičarna (lastna dejavnost),
-       
komisijska prodaja (muzejska trgovina),
-       
konservatorsko-restavratorska dela za zunanje naročnike,
-       
strokovna mnenja za zunanje naročnike,
-       
drugo.
(5) Poslovne knjige in poročila muzeja morajo zagotavljati
spremljanje poslovanja in prikaz izida poslovanja s sredstvi javnih financ in
drugimi sredstvi za opravljanje javne službe ločeno od spremljanja poslovanja s
sredstvi, pridobljenimi iz naslova prodaje blaga in storitev na trgu;
zagotavljati morajo možnost ocenjevanja namembnosti, gospodarnosti in
učinkovitosti porabe sredstev iz javnih financ.
5. člen
Dejavnosti muzeja iz prejšnjega člena so v skladu z Uredbo o
standardni klasifikaciji dejavnosti (Uradni list RS, št. 69/07 in 17/08)
razvrščene v naslednje skupine:

R 91.020

Dejavnost muzejev,


R 90.020

Spremljajoče dejavnosti za umetniško
  uprizarjanje,


R 90.040

Obratovanje objektov za kulturne
  prireditve,


R 91.011

Dejavnost knjižnic,


R 91.012

Dejavnost arhivov,


R 91.030

Varstvo kulturne dediščine,


R 93.299

Drugje nerazvrščene dejavnosti za prosti
  čas,


C 18.120

Drugo tiskanje,


C 18.130

Priprava za tisk in objavo,


C 18.140

Knjigoveštvo in sorodne dejavnosti,


C 18.200

Razmnoževanje posnetih nosilcev zapisa,


G 45.200

Vzdrževanje in popravila motornih vozil,


G 46.190

Nespecializirano posredništvo pri prodaji
  raznovrstnih izdelkov,


G 47.610

Trgovina na drobno v specializiranih
  prodajalnah s knjigami,


G 47.621

Trgovina na drobno s časopisi in revijami,


G 47.630

Trgovina na drobno v specializiranih
  prodajalnah z glasbenimi in video zapisi,


G 47.782

Trgovina na drobno v specializiranih
  prodajalnah z umetniškimi izdelki,


G 47.789

Trgovina na drobno v drugih specializiranih
  prodajalnah,


G 47.890

Trgovina na drobno na stojnicah in tržnicah
  z drugim blagom,


G 47.910

Trgovina na drobno po pošti ali po
  internetu,


I 55.201

Počitniški domovi in letovišča,


I 56.103

Slaščičarne in kavarne,


I 56.104

Začasni gostinski obrati,


I 56.300

Strežba pijač,


J 58.110

Izdajanje knjig,


J 58.140

Izdajanje revij in druge periodike,


J 58.190

Drugo založništvo,


J 58.210

Izdajanje računalniških iger,


J 58.290

Drugo izdajanje programja,


J 59.110

Produkcija filmov, video filmov,
  televizijskih oddaj,


J 59.120

Post produkcijske dejavnosti pri izdelavi
  filmov, video filmov, televizijskih oddaj,


J 59.130

Distribucija filmov, video filmov,
  televizijskih oddaj,


J 59.140

Kinematografska dejavnost,


J 60.100

Radijska dejavnost,


J 59.200

Snemanje in izdajanje zvočnih zapisov in
  muzikalij,


J 62.010

Računalniško programiranje,


J 62.020

Svetovanje o računalniških napravah in
  programih,


J 62.090

Druge z informacijsko tehnologijo in
  računalniškimi storitvami povezane dejavnosti,


J 63.110

Obdelava podatkov in s tem povezane
  dejavnosti,


J 63.120

Obratovanje spletnih portalov,


J 63.990

Drugo informiranje,


L 68.200

Oddajanje in obratovanje lastnih ali
  najetih nepremičnin,


M 72.190

Raziskovalna in razvojna dejavnost na
  drugih področjih naravoslovja in tehnologije,


M 72.200

Raziskovalna in razvojna dejavnost na
  področju družboslovja in humanistike,


M 73.110

Dejavnost oglaševalskih agencij,


M 73.120

Posredovanje oglaševalskega prostora,


M 74.100

Oblikovanje, aranžerstvo, dekoraterstvo,


M 74.200

Fotografska dejavnost,


M 74.300

Prevajanje in tolmačenje,


M 74.900

Drugje nerazvrščene strokovne in tehnične
  dejavnosti,


N 82.190

Fotokopiranje, priprava dokumentov in druge
  posamične pisarniške dejavnosti,


N 82.300

Organiziranje razstav, sejmov, srečanj,


N 82.990

Drugje nerazvrščene spremljajoče dejavnosti
  za poslovanje,


P 85.520

Izobraževanje, izpopolnjevanje in
  usposabljanje na področju kulture in umetnosti,


P 85.590

Drugje nerazvrščeno izobraževanje,
  izpopolnjevanje in usposabljanje.

III. ORGANI MUZEJA
6. člen
Organa muzeja sta direktor oziroma direktorica (v nadaljnjem
besedilu: direktor) in svet.
7. člen
(1) Direktor zastopa, predstavlja in vodi poslovanje muzeja
ter odgovarja za zakonitost in strokovnost dela muzeja.
(2) Direktor mora pri vodenju poslov ravnati s skrbnostjo
vestnega in poštenega gospodarstvenika.
(3) Direktorja imenuje minister oziroma ministrica, pristojna
za kulturo (v nadaljnjem besedilu: minister), na podlagi javnega razpisa ter po
predhodnem mnenju sveta.
(4) Mandat direktorja traja pet let, po poteku mandata je
lahko vnovič imenovan.
(5) Na podlagi akta o imenovanju skleneta direktor in muzej,
ki ga zastopa predsednik sveta, pogodbo o zaposlitvi. Delovno razmerje z
direktorjem se sklene za določen čas s polnim delovnim časom za čas trajanja
mandata.
(6) Predhodno soglasje k pogodbi o zaposlitvi daje minister.
8. člen
(1) Za direktorja je lahko imenovan kandidat, ki poleg
splošnih pogojev izpolnjuje naslednje pogoje:
-       
ima na področju dela muzeja najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven,
-       
ima pet let delovnih izkušenj na področju zbiranja, ohranjanja,
dokumentiranja, proučevanja in interpretiranja kulturne dediščine iz obdobja
slovenske osamosvojitve in nastanka samostojne države Republike Slovenije,
-       
ima delovne izkušnje s področja vodenja kadrovskih virov v javnem ali
zasebnem sektorju,
-       
ima visoko raven aktivnega znanja slovenskega jezika in na višji ravni
znanje najmanj enega svetovnega jezika.
(2) Kandidat za direktorja ob prijavi na razpis predloži
vizijo poslovanja muzeja za obdobje svojega mandata.
9. člen
Direktor je lahko razrešen pred potekom mandata, če:
-       
sam zahteva razrešitev,
-       
nastopi kateri od razlogov, ki v skladu s predpisi, ki urejajo delovna
razmerja, pomeni prenehanje pogodbe o zaposlitvi po samem zakonu,
-       
pri svojem delu ne ravna v skladu s predpisi in splošnih aktih muzeja
ali neutemeljeno ne izvaja sklepov sveta muzeja ali ravna v nasprotju z njimi,
-       
s svojim nevestnim ali nestrokovnim delom povzroči muzeju večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti muzeja,
-       
nastopijo razlogi, določeni v zakonu, ki ureja uresničevanje javnega
interesa za kulturo.
10. člen
(1) Naloge direktorja so:
1.     
načrtuje, organizira ter vodi delo in poslovanje muzeja,
2.     
sprejema strateški načrt muzeja,
3.     
sprejema program dela s finančnim načrtom,
4.     
sprejema akt o organiziranosti dela po predhodnem mnenju
reprezentativnih sindikatov v muzeju,
5.     
sprejema akt o sistemizaciji delovnih mest po predhodnem mnenju
reprezentativnih sindikatov v muzeju,
6.     
sprejema kadrovski načrt,
7.     
sprejema načrt nabav osnovnih sredstev in investicijskega vzdrževanja,
8.     
sprejema druge akte, ki urejajo pomembna vprašanja v zvezi z delovanjem
muzeja,
9.     
poroča ustanovitelju in svetu o zadevah, ki lahko pomembno vplivajo na
delovanje muzeja,
10.  
pripravi letno poročilo,
11.  
sklepa zavodsko kolektivno pogodbo, če jo muzej ima,
12.  
izvršuje sklepe in odločitve sveta,
13.  
imenuje pomočnika direktorja,
14.  
skrbi za trženje storitev in določa cene storitev,
15.  
skrbi za promocijo muzeja,
16.  
skrbi za sodelovanje z drugimi muzeji in organizacijami,
17.  
zagotavlja obveščanje delavcev v skladu s predpisi,
18.  
določa podatke, ki se štejejo za poslovno skrivnost,
19.  
izvaja vse pristojnosti s področja delovnih razmerij v skladu z
veljavnimi predpisi,
20.  
odloča o disciplinski in odškodninski odgovornosti delavcev,
21.  
odloča o razporejanju delovnega časa in odreja delo prek polnega
delovnega časa,
22.  
določa plače, odloča o delovni uspešnosti in o napredovanju delavcev v
skladu s predpisi,
23.  
imenuje delovne skupine ali druga telesa za izvedbo določenih nalog ali
proučitev posameznih vprašanj iz svoje pristojnosti,
24.  
opravlja druge naloge, ki jih določajo veljavni predpisi in ta sklep.
(2) Svet daje soglasje k aktom iz 2., 3., 4., 5., 6., 7. in
11. točke prejšnjega odstavka.
11. člen
(1) V pravnem prometu direktor zastopa in predstavlja muzej
neomejeno ter je pooblaščen za sklepanje pogodb v okviru strateškega načrta in
vsakoletnega programa dela muzeja, razen pri sklepanju:
-       
pogodb o investicijah, za katere je potrebno soglasje sveta muzeja,
-       
pogodb, ki se nanašajo na nepremičnine, ki jih ima muzej v upravljanju,
za kar je potrebno predhodno soglasje ustanovitelja.
(2) Direktor lahko pri uresničevanju svojih pooblastil,
določenih z zakonom in tem aktom, prenese opravljanje posameznih zadev na
posamezne delavce s posebnimi pooblastili v skladu z aktom o notranji
organiziranosti dela in sistemizaciji delovnih mest.
12. člen
(1) Muzej ima lahko pomočnika direktorja na enem od
naslednjih področij:
-       
strokovno delo ali
-       
poslovanje.
(2) O potrebnosti pomočnika za eno od navedenih področij
odloči svet muzeja za vsak mandat direktorja posebej, in sicer glede na
možnost, da posamezno področje vodi neposredno direktor sam.
(3) Pomočnika imenuje direktor na podlagi javnega razpisa.
(4) Mandat pomočnika direktorja traja za čas trajanja mandata
direktorja in se po izteku mandata lahko ponovi.
(5) Kadar pomočnika direktorja imenuje vršilec dolžnosti
direktorja, ga lahko imenuje brez javnega razpisa, in sicer za obdobje, za
katerega je imenovan vršilec dolžnosti.
(6) Delovno razmerje pomočnika direktorja se sklene za
določen čas s polnim delovnim časom za čas trajanja mandata.
13. člen
(1) Za pomočnika direktorja za področje strokovnega dela je
lahko imenovan kandidat, ki izpolnjuje naslednje pogoje:
-       
ima na področju ene od strok s področja dela muzeja najmanj izobrazbo,
pridobljeno po študijskem programu druge stopnje, oziroma izobrazbo, ki ustreza
ravni izobrazbe, pridobljene po študijskih programih druge stopnje, in je v
skladu z zakonom, ki ureja slovensko ogrodje kvalifikacij, uvrščena na 8.
raven,
-       
ima najmanj pet let delovnih izkušenj na področju muzejskega ali
konservatorskega dela,
-       
ima strokovni naziv s področja muzejske ali konservatorske dejavnosti,
-       
ima znanje najmanj enega tujega jezika na višji ravni,
-       
ima sposobnost za organiziranje in vodenje dela.
(2) Za pomočnika direktorja za področje poslovanja muzeja je
lahko imenovan kandidat, ki izpolnjuje naslednje pogoje:
-       
ima na področju ekonomije, prava ali organizacije dela najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljene po študijskih programih druge stopnje,
in je v skladu z zakonom, ki ureja slovensko ogrodje kvalifikacij, uvrščena na
8. raven,
-       
ima najmanj pet let delovnih izkušenj,
-       
izkazuje poznavanja finančne, pravne, kadrovske in organizacijske
problematike dela muzeja,
-       
ima znanje najmanj enega tujega jezika na višji ravni,
-       
ima sposobnost za organiziranje in vodenje dela.
(3) Kandidat za pomočnika direktorja iz prvega odstavka tega
člena v prijavi na javni razpis iz tretjega odstavka prejšnjega člena predloži
koncept dela za mandatno obdobje.
14. člen
(1) Pomočnik direktorja je lahko razrešen pred potekom
mandata iz razlogov iz prvega odstavka 9. člena tega sklepa.
(2) Pred razrešitvijo direktor seznani pomočnika direktorja o
razlogih za razrešitev in mu da možnost, da se glede njih izjasni v 30 dneh.
(3) Pomočniku predčasno preneha mandat tudi v primeru
predčasnega prenehanja mandata direktorju.
15. člen
(1) Svet muzeja ima sedem članov, in sicer:
-       
pet predstavnikov ustanovitelja, ki jih na predlog ministra imenuje
Vlada Republike Slovenije,
-       
enega predstavnika delavcev muzeja, ki ga izvolijo zaposleni v muzeju na
neposrednih in tajnih volitvah,
-       
enega predstavnika uporabnikov oziroma zainteresirane javnosti, ki ga
imenuje Kulturniška zbornica Slovenije.
(2) Mandat članov sveta muzeja traja štiri leta in so po
izteku mandata lahko vnovič imenovani oziroma izvoljeni. Direktor mora
obvestiti ministra in Kulturniško zbornico Slovenije o izteku mandata članov
sveta najmanj 90 dni pred iztekom njihovega mandata.
(3) Svet muzeja sklepa veljavno, če je na seji navzoča večina
članov sveta. Odločitve sprejema z večino glasov vseh članov.
(4) Podrobnejše delovanje uredi svet muzeja s poslovnikom.
16. člen
(1) Predstavnika delavcev v svet muzeja volijo zaposleni v
muzeju na neposrednih in tajnih volitvah. Pravico voliti in biti voljeni imajo
vsi zaposleni v muzeju, razen direktorja in njegovega pomočnika.
(2) Svet muzeja s sklepom razpiše volitve največ 90 in
najmanj 60 dni pred iztekom mandata sveta.
(3) S sklepom o razpisu volitev se določita dan volitev in
vsebina predlogov kandidatur ter imenuje volilna komisija.
(4) Sklep o razpisu volitev se javno objavi v muzeju.
17. člen
(1) Postopek volitev predstavnika delavcev v svet vodi
volilna komisija, v kateri so predsednik in dva člana. Predsednik in člana
volilne komisije ne morejo biti kandidati za člana sveta.
(2) Volilna komisija skrbi za pravilnost volitev predstavnika
delavcev v svet, ugotavlja popolnost predlogov kandidatov, določi seznam
volivcev, ugotavlja izid glasovanja in objavi ime kandidata, izvoljenega v svet
muzeja, ter vodi neposredno tehnično delo v zvezi z volitvami.
18. člen
(1) Pravico predlagati kandidata za člana sveta imajo najmanj
trije zaposleni. Predlog se predloži volilni komisiji v 15 dneh po objavi
sklepa o razpisu volitev.
(2) Predlog mora vsebovati osebna imena in podpise
predlagateljev, osebne podatke kandidata z njegovim priloženim soglasjem in
druge podatke skladno s sklepom iz drugega odstavka 16. člena tega sklepa.
19. člen
Volitve morajo biti organizirane tako, da je zagotovljena
tajnost glasovanja.
20. člen
(1) Voli se z glasovnicami. Vsak zaposleni ima en glas. Na
glasovnici se navedejo imena kandidatov po abecednem redu njihovih priimkov.
Voli se tako, da se obkroži zaporedna številka pred imenom kandidata, za
katerega se želi glasovati.
(2) Neizpolnjena glasovnica in glasovnica, na kateri ni
mogoče ugotoviti volje volivca, sta neveljavni. Neveljavna je tudi glasovnica,
če je volivec glasoval za več kakor enega kandidata.
21. člen
(1) Za člana sveta muzeja je izvoljen tisti kandidat, ki je
dobil največ glasov. Če sta dva kandidata dobila enako število glasov, je
izvoljen tisti, ki ima daljšo delovno dobo v muzeju.
(2) Volilna komisija sestavi zapisnik o poteku volitev ter
izdela poročilo o izidih volitev in ga objavi v petih dneh od dneva volitev.
22. člen
(1) Svet muzeja se konstituira na svoji prvi seji, ki jo
skliče direktor najpozneje v 30 dneh od dneva, ko so imenovani oziroma
izvoljeni vsi člani sveta muzeja. Na konstitutivni seji člani sveta muzeja med
seboj izvolijo predsednika in namestnika. Če predsednik ni izvoljen, opravlja
do izvolitve njegove naloge najstarejši član sveta muzeja.
(2) Članom sveta začne teči mandat z dnem konstituiranja
sveta muzeja.
23. člen
Svet muzeja v skladu z zakonom, ki ureja javni interes za
kulturo, opravlja tudi naloge strokovnega sveta, in sicer:
-       
nadzira zakonitost dela in poslovanja muzeja,
-       
spremlja, analizira in ocenjuje delovanje muzeja,
-       
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-       
ocenjuje delo direktorja,
-       
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in zavodski kolektivni pogodbi ter nadzoruje njihovo izvajanje,
-       
daje soglasje k cenam storitev,
-       
potrjuje letno poročilo muzeja,
-       
daje predhodno mnenje ustanovitelju k imenovanju in razrešitvi
direktorja muzeja,
-       
sklepa pogodbo o zaposlitvi z direktorjem po predhodnem soglasju
ministra,
-       
odloča o pritožbah delavcev, ki se nanašajo na pravice, obveznosti in
odgovornosti delavcev iz delovnega razmerja,
-       
spremlja in ocenjuje delovanje muzeja in politiko ustanovitelja,
-       
ugotavlja ustreznost strateškega načrta in programa dela glede na namen,
zaradi katerega je muzej ustanovljen,
-       
obravnava vprašanja s področja strokovnega dela muzeja ter daje
direktorju mnenja, predloge in pobude za razreševanje teh vprašanj,
-       
daje predhodno mnenje k zavodski kolektivni pogodbi,
-       
daje druge pobude in predloge v zvezi z delovanjem muzeja,
-       
opravlja še druge naloge v skladu z veljavnimi predpisi in tem sklepom.
24. člen
(1) Član sveta muzeja, ki ga imenuje ustanovitelj, je lahko
razrešen pred potekom mandata, za katerega je imenovan, če:
-       
sam zahteva razrešitev,
-       
se ne udeležuje sej,
-       
pri svojem delu ne ravna v skladu s predpisi,
-       
ne opravlja svojih nalog oziroma jih ne opravlja strokovno.
(2) V primeru predčasne razrešitve ali odpoklica člana sveta
muzeja se za čas do izteka mandata imenuje oziroma izvoli nov član po enakem
postopku, kot je bil imenovan oziroma izvoljen razrešeni član.
(3) Predlog za razrešitev oziroma odpoklic na podlagi druge
do četrte alineje prvega odstavka tega člena lahko poda svet muzeja ali minister.
(4) Mandat predstavniku ustanovitelja preneha na podlagi
odločitve Vlade Republike Slovenije o razrešitvi.
25. člen
(1) Mandat predstavnika delavcev v svetu muzeja predčasno
preneha z odstopom, s prenehanjem delovnega razmerja v muzeju ali na podlagi
odpoklica. Če predstavniku delavcev preneha mandat pred potekom mandata sveta
muzeja, se izvedejo nadomestne volitve.
(2) Na nadomestnih volitvah se izvoli novi predstavnik
delavcev za čas do izteka mandata sveta muzeja. Svet muzeja razpiše nadomestne
volitve najpozneje v 15 dneh po ugotovitvi o prenehanju mandata.
(3) Postopek odpoklica predstavnika delavcev v svetu muzeja
se začne na zahtevo najmanj 30 odstotkov zaposlenih v muzeju. Postopek
odpoklica vodi volilna komisija.
(4) Zahteva za odpoklic mora vsebovati razloge za odpoklic in
priložene podpise delavcev, ki predlagajo odpoklic.
(5) Zahteva za odpoklic se predloži volilni komisiji, ki je
vodila volitve. Volilna komisija preveri formalno pravilnost zahteve, ne da bi
presojala razloge za odpoklic. Če se zahteva za odpoklic ne zavrže, volilna
komisija v 15 dneh razpiše glasovanje o odpoklicu predstavnika delavcev v svetu
muzeja in določi dan glasovanja. Predstavnik delavcev v svetu muzeja je
odpoklican, če je za odpoklic glasovala večina zaposlenih v muzeju.
(6) Za postopek odpoklica predstavnika delavcev v svetu
muzeja se smiselno uporabljajo določbe o volitvah predstavnika delavcev v svet
muzeja.
26. člen
Mandat člana predstavnika uporabnikov oziroma zainteresirane
javnosti predčasno preneha na podlagi odpoklica Kulturniške zbornice Slovenije.
IV. SREDSTVA ZA DELO IN ODGOVORNOST ZA OBVEZNOSTI MUZEJA
27. člen
(1) Muzej upravlja naslednjo nepremičnino, ki mu je bila dana
v upravljanje kot del javne infrastrukture na področju kulture:
-       
katastrska občina 1727 Poljansko predmestje, parcelna številka 172/8 (ID
4364217) do 28,21 %;
-       
katastrska občina 1727 Poljansko predmestje, del stavbe parcelna
številka 727-594-3, na naslovu Poljanska cesta 40, 1000 Ljubljana.
(2) Muzej upravlja tudi vso opremo, ki je v prostorih iz
prejšnjega odstavka, in inventarizirane muzejske predmete.
28. člen
Muzej pridobiva sredstva za opravljanje svoje dejavnosti iz
državnega proračuna, iz proračuna samoupravnih lokalnih skupnosti, s prodajo
blaga in storitev na trgu, z donacijami, darili in iz drugih virov v skladu z
zakonom.
29. člen
(1) Presežek prihodkov nad odhodki muzej nameni za
opravljanje in razvoj svoje dejavnosti.
(2) O načinu razpolaganja s presežkom prihodkov nad odhodki
odloča ustanovitelj na predlog direktorja po predhodnem mnenju sveta.
(3) O načinu pokrivanja morebitnega presežka odhodkov nad
prihodki odloča ustanovitelj na predlog direktorja po predhodnem mnenju sveta.
(4) Pri porabi presežkov se upošteva zakon, ki ureja fiskalno
pravilo.
V. PRAVICE, OBVEZNOSTI IN ODGOVORNOSTI MUZEJA V PRAVNEM
PROMETU
30. člen
(1) Muzej je pravna oseba, ki nastopa v pravnem prometu v
okviru svoje dejavnosti samostojno z vsemi pravicami in obveznostmi.
(2) Muzej odgovarja za svoje obveznosti z vsemi sredstvi, s
katerimi lahko razpolaga.
31. člen
Premoženje, ki ga muzej upravlja, je last ustanovitelja.
Premično premoženje upravlja muzej samostojno, muzejske zbirke in nepremičnine
pa po predhodnem soglasju ustanovitelja.
32. člen
Muzej prevzema odgovornost za dobro gospodarjenje in
upravljanje sredstev, namenjenih njegovi dejavnosti.
VI. ODGOVORNOSTI USTANOVITELJA ZA OBVEZNOSTI MUZEJA TER
MEDSEBOJNE PRAVICE IN OBVEZNOSTI USTANOVITELJA IN MUZEJA
33. člen
(1) Za obveznosti muzeja iz naslova opravljanja dejavnosti,
ki je javna služba, subsidiarno odgovarja Republika Slovenija do višine
sredstev, ki se v tekočem letu zagotavljajo iz proračuna Republike Slovenije za
delovanje muzeja.
(2) Ustanovitelj ne odgovarja za obveznosti muzeja iz naslova
drugih dejavnosti, ki jih muzej opravlja za druge naročnike.
(3) Za obveznosti muzeja iz tržne dejavnosti jamči muzej s
prihodki iz tržne dejavnosti.

Sklep o ustanovitvi javnega zavoda Muzej
slovenske osamosvojitve (Uradni list RS, št. 31/21) vsebuje naslednje prehodne in
končne določbe:
»VII. PREHODNE IN KONČNE DOLOČBE
34. člen
(1) Do imenovanja direktorja, vendar največ za eno leto
oziroma do sklenitve pogodbe o zaposlitvi direktorja, minister v 15 dneh od
uveljavitve tega sklepa imenuje vršilca dolžnosti direktorja.
(2) Vršilec dolžnosti direktorja je pooblaščen, da pod
nadzorstvom ustanovitelja opravi vse potrebno za začetek dela zavoda, vpis
zavoda v sodni register ter sklic prve seje sveta zavoda.
(3) Za vršilca dolžnosti direktorja iz prejšnjega odstavka je
lahko imenovan kandidat, ki poleg splošnih pogojev izpolnjuje naslednje pogoje:
-       
ima na področju dela muzeja najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe, pridobljene
po študijskih programih druge stopnje, in je v skladu z zakonom, ki ureja
slovensko ogrodje kvalifikacij, uvrščena na 8. raven,
-       
je najmanj deset let delal na oziroma ima pet let delovnih izkušenj na
področju zbiranja, ohranjanja, dokumentiranja, proučevanja ter interpretiranja
kulturne dediščine iz obdobja slovenske osamosvojitve in nastanka samostojne
države Republike Slovenije,
-       
ima visoka raven aktivnega znanja slovenskega jezika in na višji ravni
znanje najmanj enega svetovnega jezika.
(4) Pogoji iz prejšnjega odstavka veljajo samo za imenovanje
prvega vršilca dolžnosti direktorja ob ustanovitvi muzeja.
35. člen
(1) Volitve člana sveta muzeja izmed zaposlenih se izvedejo
takoj, ko je v muzeju v skladu z aktom o sistemizaciji zaposlena najmanj polovica
delavcev.
(2) Vlada Republike Slovenije imenuje člane sveta muzeja v
skladu s tem sklepom v 30 dneh po uveljavitvi tega sklepa.
(3) Kulturniška zbornica Slovenije imenuje kandidata za člana
sveta muzeja v 15 dneh po prejemu poziva. Poziv izvede vršilec dolžnosti
direktorja muzeja v 15 dneh od njegovega imenovanja s strani Vlade Republike
Slovenije.
(4) Vršilec dolžnosti direktorja skliče prvo konstitutivno
sejo sveta najpozneje v 30 dneh od dne, ko je imenovana oziroma izvoljena
večina članov sveta.
36. člen
Ministrstvo preda nepremičnine iz prvega odstavka 27. člena
tega sklepa muzeju v upravljanje najpozneje v 30 dneh od vpisa muzeja v sodni
register.
37. člen
Vršilec dolžnosti direktorja sprejme akt o notranji
organiziranosti dela in sistemizaciji delovnih mest najpozneje v 30 dneh od
ustanovitve sveta muzeja.
38. člen
Vršilec dolžnosti direktorja poskrbi za vpis ustanovitve
muzeja v sodni register skladno z zakonom in s tem sklepom najpozneje v 15 dneh
od njegovega imenovanja.
39. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o ustanovitvi javnega
zavoda Muzej slovenske osamosvojitve (Uradni list RS, št. 105/21) vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep
o spremembi Sklepa o ustanovitvi javnega zavoda Muzej slovenske osamosvojitve
(Uradni list RS, št. 129/21)
vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po objavi v Uradnem
listu Republike Slovenije.«.