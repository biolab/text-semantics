I. SPLOŠNE DOLOČBE
1. člen
Ta pravilnik ureja aditive za živila in
njihove mešanice (v nadaljnjem besedilu: aditivi), ki se uporabljajo kot snovi
pri proizvodnji živil in ostanejo kot sestavina v živilu, čeprav v spremenjeni
obliki, v skladu z:
-      
Direktivo Evropskega parlamenta in Sveta 94/35/ES z dne 30. junija
1994 o sladilih za uporabo v živilih (UL L št. 237 z dne 10. 9. 1994, str.
3), zadnjič spremenjeno z Direktivo Komisije 2009/163/EU z dne
22. decembra 2009 o spremembi Direktive 94/35/ES Evropskega parlamenta in
Sveta o sladilih za uporabo v živilih glede neotama (UL L št. 344 z dne
23. 12. 2009, str. 37), (v nadaljnjem besedilu: Direktiva 94/35/ES),
-      
Direktivo Evropskega parlamenta in Sveta 94/36/ES z dne 30. junija
1994 o barvilih za uporabo v živilih (UL L št. 237 z dne 10. 9. 1994, str.
13), zadnjič spremenjeno z Uredbo (ES) št. 1333/2008 Evropskega parlamenta in
Sveta z dne 16. decembra 2008 o aditivih za živila (UL L št. 354 z dne
31. 12. 2008, str. 16), (v nadaljnjem besedilu: Direktiva 94/36/ES) in
-      
Direktivo Evropskega parlamenta in Sveta št. 95/2/ES z dne 20. februarja
1995 o aditivih za živila razen barvil in sladil (UL L št. 61 z dne 18. 3. 1995,
str. 1), zadnjič spremenjeno z Direktivo Komisije
2010/69/EU z dne 22. oktobra 2010 o spremembi prilog k direktivi Evropskega
parlamenta in Sveta št. 95/2/ES o aditivih za živila razen barvil in sladil
(UL L št. 279 z dne 23. 10. 2010, str. 22), (v nadaljnjem besedilu: Direktiva
95/2/ES).
2. člen
Izrazi, uporabljeni v tem pravilniku, imajo
enak pomen kot izrazi iz Uredbe (ES) št. 1333/2008 Evropskega parlamenta in
Sveta z dne 16. decembra 2008 o aditivih za živila (UL L št. 354 z dne
31. 12. 2008, str. 16), zadnjič spremenjene z Uredbo Komisije (EU) št.
238/2010 z dne 22. marca 2010 o spremembi priloge V k Uredbi (ES) št.
1333/2008 Evropskega parlamenta in Sveta glede zahteve po označevanju pijač, ki
vsebujejo več kot 1,2 volumskega odstotka alkohola in nekatera živilska barvila
(UL L št. 75 z dne 23. 3. 2010, str. 17).
II. POSEBNE DOLOČBE
1. Sladila
3. člen
(1) V prometu so lahko samo sladila,
navedena v Prilogi 1, ki je sestavni del tega pravilnika, in so namenjena:
-      
prodaji končnemu potrošniku ali
-      
za uporabo v proizvodnji živil.
(2) Sladila, ki so namenjena za
uporabo v proizvodnji živil, se lahko uporabijo pri proizvodnji živil le pod
pogoji, navedenimi v Prilogi 1.
(3) Največje dovoljene dodane
količine, navedene v Prilogi 1, veljajo za gotovo hrano, pripravljeno po
navodilih za uporabo.
2. Barvila
4. člen
(1) Kot barvila v živilih se smejo
uporabljati samo snovi, navedene v Prilogi 2.1, ki je sestavni del tega
pravilnika.
(2) Barvila iz prejšnjega odstavka se
smejo uporabljati samo v živilih, navedenih v prilogah 2.3, 2.4 in 2.5, ki so sestavni del tega pravilnika, ter pod tam navedenimi pogoji.
(3) V živilih iz prejšnjega odstavka,
ki so namenjena za posebne prehranske namene, se smejo barvila uporabljati
samo, če je uporaba v skladu s predpisi, ki urejajo živila za posebne
prehranske namene.
(4) V živilih, navedenih v Prilogi
2.2, ki je sestavni del tega pravilnika se ne smejo uporabljati barvila, razen
kadar je posebej predpisano v Prilogi 2.3, Prilogi 2.4 ali Prilogi 2.5.
(5) Barvila, ki so navedena v Prilogi
2.4, se smejo uporabljati samo za namene, ki so določeni v tej prilogi.
(6) V delu 1 Priloge 2.5 so navedena
barvila, ki se smejo uporabljati v neomejeni količini v živilih, navedenih v
delu 2 Priloge 2.5, in v vseh ostalih živilih, ki niso navedena v prilogah 2.2 in 2.3. Barvila, navedena v drugem delu Priloge 2.5 se smejo uporabljati posamezno ali v
kombinaciji le v živilih in količinah, ki jih določa preglednica te priloge.
(7) Mejne vrednosti, navedene v
prilogah tega pravilnika veljajo za:
-      
živila, pripravljena za uživanje, skladno z navodili za uporabo,
-      
količine barvne sestavine, ki jo vsebuje barvni pripravek.
5. člen
(1) Za označevanje zdravstvene
ustreznosti in drugih oznak mesa in mesnih izdelkov se smejo uporabljati samo
naslednja barvila: E 155 rjavo HT, E 133 modro FCF ali E 129 rdeče AC ali
ustrezna mešanica barvil E 133 modro FCF in E 129 rdeče AC.
(2) Za okrasno barvanje ali žigosanje
jajčnih lupin, se smejo uporabljati samo barvila, navedena v Prilogi 2.1.
(3) Potrošnikom se smejo neposredno
prodajati samo barvila, navedena v Prilogi 2.1, razen E 123, E 127, E 128, E
154, E 160b, E 161g, E 173 in E 180.
3. Aditivi, razen barvil in sladil
6. člen
(1) Aditivi (razen barvil in sladil),
ki so navedeni v Prilogah 3.1, 3.3, 3.4 in 3.5, ki so sestavni del tega pravilnika, se smejo uporabljati v živilih kot:
-      
konzervansi,
-      
antioksidanti,
-      
nosilci,
-      
kisline,
-      
sredstva za uravnavanje kislosti,
-      
sredstva proti sprejemanju,
-      
sredstva proti penjenju,
-      
sredstva za povečanje prostornine,
-      
emulgatorji,
-      
emulgirne soli,
-      
utrjevalci,
-      
ojačevalci arome,
-      
sredstva za penjenje,
-      
želirna sredstva,
-      
sredstva za glaziranje,
-      
sredstva za ohranjanje vlage,
-      
modificirani škrobi,
-      
plini za pakiranje,
-      
potisni plini (razen zraka),
-      
sredstva za vzhajanje,
-      
veziva,
-      
stabilizatorji,
-      
sredstva za zgostitev (gostila) in
-      
sredstva za obdelavo moke.
(2) Aditive za živila, navedene v
Prilogi 3.1, je dovoljeno dodajati v živila za namene, ki so navedeni v
prejšnjem odstavku, po načelu »quantum satis«.
(3) Določba prejšnjega odstavka ne
velja za živila, navedena v Prilogi 3.2, ki je sestavni del tega pravilnika.
(4) Živila, navedena v Prilogi 3.2,
smejo vsebovati samo aditive, navedene v Prilogi 3.2, Prilogi 3.3 in Prilogi 3.4, v količinah, ki jih določajo te priloge.
(5) Drugi odstavek tega člena se ne
uporablja za naslednja živila, razen če ni posebej določeno:
-      
nepredelana živila,
-      
med,
-      
neemulgirana olja in maščobe živalskega ali rastlinskega izvora,
-      
maslo,
-      
pasterizirano in sterilizirano (vključno z UVT) mleko (vključno z
navadnim, posnetim in polposnetim) in navadno pasterizirano smetano,
-      
nearomatizirane, naravno fermentirane mlečne izdelke,
-      
naravno mineralno vodo in izvirsko vodo,
-      
kavo (razen aromatizirane instant kave) in kavne izvlečke,
-      
nearomatiziran pravi čaj,
-      
sladkorje,
-      
suhe testenine, razen testenin brez glutena oziroma testenin, namenjenih
hipoproteinskim dietam,
-      
naravni nearomatiziran pinjenec (razen steriliziranega pinjenca),
-      
hrano za dojenčke in majhne otroke, vključno s hrano za bolne dojenčke
in majhne otroke.
(6) Aditivi, navedeni v Prilogah 3.3 in 3.4, se smejo uporabljati samo v živilih, navedenih v teh prilogah, ter pod tam navedenimi
pogoji.
(7) Samo aditivi, navedeni v Prilogi
3.5, se smejo pod pogoji te priloge uporabljati kot nosilci ali topila za
aditive.
(8) Aditivi, katerih uporaba je
dovoljena v hrani za dojenčke in majhne otroke, so navedeni v Prilogi 3.6, ki
je sestavni del tega pravilnika.
(9) Aditivi in njihove največje
dovoljene količine v živilih, ki so v prometu, so navedene v Prilogah 3.1 do
3.6.
(10) Določbe tega člena se uporabljajo
tudi za živila, namenjena za posebne prehranske namene, v skladu s predpisi, ki
urejajo živila za posebne prehranske namene.

Priloga
1: Seznam sladil in živil, katerim se lahko dodajo sladila
Priloga
2.1: Seznam dovoljenih barvil za živila
Priloga
2.2: Seznam živil, ki se jim ne smejo dodajati barvila, razen če je to drugače
določeno v prilogah 2.2, 2.3 in 2.4 tega pravilnika
Priloga
2.3: Seznam živil, katerim se smejo dodajati samo določena barvila
Priloga
2.4: Seznam barvil, ki so dovoljena samo v določenih živilih
Priloga
2.5: Seznam barvil za uporabo v živilih, razen tistih, naštetih v prilogah 2.2
in 2.3 tega pravilnika
Priloga
3.1: Aditivi, razen barvil in sladil, katerih uporaba je dovoljena v živilih,
ki niso navedena v petem odstavku 6. člena tega pravilnika, po principu quantum
satis
Priloga
3.2: Seznam živil, pri katerih se smejo uporabljati samo določeni aditivi,
razen barvil in sladil, iz priloge 3.1 tega pravilnika, za katere so predpisane
največje dovoljene vsebnosti
Priloga
3.3: Pogojno dovoljeni konzervansi in antioksidanti
Priloga
3.4: Drugi dovoljeni aditivi, razen barvil in sladil
Priloga
3.5: Dovoljeni nosilci vključeno z nosilnimi topili
Priloga
3.6: Aditivi, razen barvil in sladil, dovoljeni v živilih za dojenčke in majhne
otroke

Pravilnik o aditivih za živila (Uradni list
RS, št. 100/10)
vsebuje naslednjo prehodno in končno določbo:
»III. PREHODNA IN KONČNA DOLOČBA
7. člen
Z dnem uveljavitve tega pravilnika preneha
veljati Pravilnik o aditivih za živila (Uradni list RS, št. 43/04, 8/05, 17/06
in 16/08).
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o aditivih za živila (Uradni list RS, št. 17/11) vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o aditivih za živila (Uradni list RS, št. 84/11) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.