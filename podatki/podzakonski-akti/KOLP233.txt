I. SPLOŠNE DOLOČBE
1. člen
(veljavnost kolektivne pogodbe)
a)    
Krajevna: na območju Republike Slovenije.
b)    
Stvarna: za proračunske uporabnike po 1. in 2. točki 2. člena ZSPJS
(Uradni list 56/02):
- 
državne organe in samoupravne lokalne skupnosti (v nadaljevanju: lokalne
skupnosti),
- 
javne agencije, javni skladi, javni zavodi in javni gospodarski zavodi
ter
- 
druge osebe javnega prava, ki so posredni uporabniki državnega proračuna
ali proračuna lokalne skupnosti.
Javna podjetja in gospodarske družbe, v katerih ima večinski
delež oziroma prevladujoč vpliv država ali lokalna skupnost, niso del javnega
sektorja.
c)    
Časovna: kolektivna pogodba se sklepa za nedoločen čas.
d)    
Osebna: za javne uslužbence.
II. OBLIGACIJSKI DEL
2. člen
(pozitivna izvedbena dolžnost)
Pogodbeni stranki si morata z vsemi sredstvi, ki so jima na
voljo, prizadevati za pravilno izvajanje kolektivne pogodbe in spoštovanje
njenih določb.
3. člen
(negativna izvedbena dolžnost)
Pogodbeni stranki sta dolžni opustiti vsako dejanje, ki bi nasprotovalo
izvajanju kolektivne pogodbe.
4. člen
(spremembe in dopolnitve kolektivne pogodbe)
Vsaka pogodbena stranka lahko kadarkoli predlaga spremembe in
dopolnitve veljavne kolektivne pogodbe.
Spremembe in dopolnitve kolektivne pogodbe lahko na strani
javnih uslužbencev predlagajo najmanj štirje reprezentativni sindikati
različnih dejavnosti javnega sektorja.
Spremembe in dopolnitve kolektivne pogodbe so sklenjene, ko
jih podpišejo Vlada Republike Slovenije in večina reprezentativnih sindikatov
javnega sektorja, ki predstavljajo najmanj štiri različne dejavnosti javnega
sektorja.
5. člen
(predlog za spremembe in dopolnitve kolektivne pogodbe)
Pogodbena stranka, ki želi spremembe in dopolnitve veljavne kolektivne
pogodbe, predloži nasprotni stranki svoj obrazložen predlog s priporočenim
pismom.
Nasprotna stranka se mora do predloga opredeliti v 60 dneh po
prejemu.
V primeru, da nasprotna stranka predloga za spremembe in
dopolnitve kolektivne pogodbe ne sprejme oziroma se do predloga ne opredeli v
60 dneh, predlagateljica lahko uvede postopek posredovanja.
6. člen
(pobuda za sklenitev nove pogodbe)
Postopek za sklenitev nove kolektivne pogodbe se začne na
pobudo katere koli od strank.
Na pisno pobudo za sklenitev nove kolektivne pogodbe se mora
druga stranka opredeliti v 60 dneh od prejema pobude.
7. člen
(pogajanja)
Pogajanja za novo kolektivno pogodbo oziroma za spremembe in
dopolnitve obstoječe kolektivne pogodbe se začnejo, ko ena stranka predloži
drugi stranki predlog nove kolektivne pogodbe oziroma predlog sprememb in
dopolnitev obstoječe kolektivne pogodbe.
8. člen
(reševanje nesoglasij oziroma sporov)
Nesoglasja oziroma spore med strankama kolektivne pogodbe, ki
jih ni bilo mogoče rešiti z medsebojnimi pogajanji, stranki odpravljata oziroma
rešujeta s posredovanjem oziroma arbitražo v skladu z določili te kolektivne
pogodbe.
9. člen
(postopek posredovanja)
Postopek posredovanja je uveden, ko ena stranka vloži predlog.
Predlagatelj posredovanja v predlogu za posredovanje predlaga
neodvisnega strokovnjaka – posrednika. Druga stranka odgovori na predlog. V
primeru, da druga stranka v roku 45 dni od prejema predloga ne odgovori na
predlog ali ne soglaša s predlaganim strokovnjakom, se šteje, da postopek ni
bil uspešen.
Šteje se, da postopek ni bil uspešen tudi v primeru, da med
strankama v roku 60 dni od uvedbe postopka ne pride do uskladitve stališč o
vprašanju, ki je predmet posredovanja.
Postopek posredovanja se zaključi s pisnim sporazumom, ki se
objavi v Uradnem listu Republike Slovenije.
10. člen
(arbitražni postopek)
V primeru, da postopek posredovanja, o vprašanju, ki ga je
treba urediti s kolektivno pogodbo, ni bil uveden ali uspešen, o vprašanju
odloča arbitraža. Postopek pred arbitražo sproži katerakoli stranka.
Katerakoli stranka kolektivne pogodbe lahko sproži postopek pred
arbitražo tudi v primeru kršitve pravic zaposlenih ali strank kolektivne
pogodbe. Postopek reševanja sporov pred arbitražo v takem primeru ni obvezen.
O vprašanjih, za katera predpisi ne določajo, da jih je obvezno
urediti s kolektivno pogodbo, lahko stranka kolektivne pogodbe uvede arbitražni
postopek zaradi ureditve vprašanja, za katerega obstaja njun medsebojni
interes, da se uredi s kolektivno pogodbo ali arbitražno odločbo, le s
soglasjem druge stranke kolektivne pogodbe.
Za odločanje o posamezni zadevi vsaka stranka imenuje enega
člana in njegovega namestnika, predsednika in njegovega namestnika pa določita
stranki sporazumno.
V primeru, da arbitri niso imenovani v 45 dneh oziroma, da
arbitraža ne odloči v roku 90 dni od uvedbe arbitražnega postopka, lahko
katerakoli stranka sproži kolektivni spor pred pristojnim sodiščem.
V postopku pred arbitražo se smiselno uporabljajo Določbe zakona
o delovnih in socialnih sodiščih, ki veljajo za kolektivne delovne spore.
Arbitražna odločba se objavi v Uradnem listu Republike Slovenije.
11. člen
(komisija za razlago kolektivne pogodbe)
Pogodbeni stranki sporazumno imenujeta sedemčlansko komisijo
za razlago kolektivne pogodbe, pri čemer vsaka stranka imenuje enega člana
komisije, s soglasjem pa imenujeta predsednika komisije. Komisija se
konstituira najkasneje v 60 dneh po začetku veljavnosti kolektivne pogodbe.
Komisija sprejema razlage kolektivne pogodbe, ki pomenijo obvezen
način uporabe njenih določb za obe stranki ter obvezno podlago za odločanje v
sporih o pravicah in obveznostih, ki izvirajo iz te kolektivne pogodbe.
Razlage komisije pomenijo obvezen način uporabe določb te
kolektivne pogodbe in se objavijo v Uradnem listu Republike Slovenije.
Stroški dela komisije bremenijo ministrstvo, pristojno za sistem
plač v javnem sektorju.
Do konstituiranja komisije za razlago kolektivne pogodbe opravlja
njeno delo Pogajalska komisija za pogajanja o kolektivni pogodbi za skupno
metodologijo in kolektivni pogodbi za javni sektor.
12. člen
(prenehanje kolektivne pogodbe)
Kolektivna pogodba preneha veljati s sporazumom obeh strank
ali z odpovedjo.
Šteje se, da je pogodba prenehala veljati na podlagi
sporazuma obeh strank, če ga na sindikalni strani podpiše večina reprezentativnih
sindikatov javnega sektorja, ki predstavljajo najmanj štiri različne dejavnosti
javnega sektorja.
Sporazum o prenehanju kolektivne pogodbe se objavi v Uradnem
listu Republike Slovenije.
13. člen
(odpoved kolektivne pogodbe)
Kolektivno pogodbo lahko vsaka stranka odpove s priporočenim pismom
z najmanj šestmesečnim odpovednim rokom.
Kolektivno pogodbo lahko na strani javnih uslužbencev odpovejo
le vsi podpisniki skupaj.
Po odpovedi kolektivne pogodbe lahko vsaka stranka predlaga
sklenitev nove kolektivne pogodbe.
Odpoved kolektivne pogodbe se objavi v Uradnem listu Republike
Slovenije.
III. PODLAGE ZA UVRŠČANJE ORIENTACIJSKIH DELOVNIH MEST IN
NAZIVOV
14. člen
(podatki in kriteriji zahtevnosti za uvrščanje
orientacijskih delovnih mest in nazivov)
Za uvrščanje orientacijskih delovnih mest in nazivov se uporabijo
naslednji podatki in kriteriji zahtevnosti:
-       
šifra in ime orientacijskega delovnega mesta ali naziva,
-       
opis nalog orientacijskega delovnega mesta oziroma pogoji za pridobitev
naziva,
-       
zahtevana strokovna izobrazba,
-       
zahtevana dodatna znanja,
-       
zahtevane delovne izkušnje,
-       
odgovornost za rezultate lastnega dela,
-       
odgovornost za vodenje,
-       
napor (umski, psihični in fizični),
-       
vplivi okolja in
-       
omejitve, prepovedi in pooblastila.
Po kriterijih zahtevnosti se v plačni razred uvrsti delovno mesto,
v primerih, kjer se delovne naloge na delovnih mestih opravljajo zgolj v
nazivih pa se v plačne razrede uvrstijo nazivi.
15. člen
(šifra in ime orientacijskega delovnega mesta in naziva)
Šifra se oblikuje glede na uvrstitev orientacijskega
delovnega mesta oziroma naziva v plačno skupino oziroma podskupino in tarifni
razred in glede na zaporedno številko delovnega mesta oziroma naziva.
Orientacijsko delovno mesto oziroma naziv se določi na osnovi
njegove vsebinske značilnosti.
16. člen
(opis nalog orientacijskega delovnega mesta in pogoji za
pridobitev naziva)
Opis nalog orientacijskega delovnega mesta oziroma pogoji za
pridobitev naziva so podlaga za določitev zahtevnosti delovnega mesta oziroma
naziva.
IV. KRITERIJI ZAHTEVNOSTI
IV/1. STROKOVNA USPOSOBLJENOST
17. člen
(zahtevana strokovna izobrazba)
Vsakemu orientacijskemu delovnemu mestu se določi tarifni
razred glede na zahtevano stopnjo strokovne izobrazbe, ki je potrebna glede na
zahtevnost delovnega mesta. Tarifni razred se ne določa alternativno.
18. člen
(zahtevana dodatna znanja)
Dodatna znanja predstavljajo del potrebne celovite
usposobljenosti. Poleg pridobljenih znanj v okviru uspešno končanega strokovnega
izobraževanja so dodatna znanja nujno potrebna za uspešno in kakovostno
opravljanje nalog na delovnem mestu oziroma v nazivu.
19. člen
(zahtevane delovne izkušnje)
Za posamezno orientacijsko delovno mesto oziroma naziv se
določi dolžina zahtevanih delovnih izkušenj.
Kot delovne izkušnje se šteje tudi čas pripravništva.
IV/2. ODGOVORNOST
20. člen
(odgovornost za rezultate lastnega dela)
Odgovornost za rezultate lastnega dela določa izvajalsko odgovornost,
ki je v tesni povezavi:
-       
s pooblastili, pristojnostjo in stopnjo samostojnosti pri odločanju o
načinih in postopkih opravljanja dela,
-       
z možnostmi kontrole nadrejenega,
-       
s časom za premislek za konkretno dejanje ali akcijo:
-       
ali je le ta lahko odložena, kar omogoča premislek, analizo stanja in če
o njej dokončno (so)odločajo drugi, kar zmanjšuje tveganje in s tem tudi
odgovornost,
-       
ali pa mora biti odločitev takojšnja, brez možnosti posvetovanja, kar
povečuje tveganje in s tem tudi stopnjo odgovornosti in
-       
s tveganjem za nastanek negativnih posledic z morebitno škodo, ki bi
kljub vestnosti in pazljivosti izvajalca lahko nastala ob normalnih razmerah.
21. člen
(odgovornost za vodenje)
Odgovornost za vodenje predstavlja odgovornost za:
-       
doseganje načrtovanih rezultatov in ciljev organizacijske enote oziroma
uporabnika proračuna,
-       
optimalno in učinkovito organiziranost,
-       
obvladovanje stroškov in
-       
varno delo, urejene odnose, izobraženost, usposobljenost in motiviranost
zaposlenih.
Stopnja odgovornosti za vodenje je odvisna od velikosti, razvejanosti
poslovnega procesa, števila poslovnih funkcij in organizacijske ravni enote.
IV/3. NAPORI
Umski napor
22. člen
(programiranost dela in sestavljenost nalog)
Programiranost dela opredeljuje, koliko je delo
organizacijsko in metodološko vnaprej razčlenjeno in pripravljeno ter
samostojnost uporabe in razvijanje raznovrstnih ter zahtevnostno različnih
metod in tehnik dela, glede na določene cilje.
Sestavljenost nalog opredeljuje, koliko so naloge delovnega mesta
oziroma naziva, po vsebini enake ali različne oziroma sestavljene iz enega ali
več delovnih področij ter koliko so rutinske oziroma razvojne.
23. člen
(stiki z ljudmi in javnostjo)
Neposredni stiki s strankami, pacienti, delinkventi,
oskrbovanci, šolajočimi, poslovnimi partnerji, javnostjo in drugimi so
sestavina zahtevnosti, ki od zaposlenih zahtevajo posebne psihofizične
lastnosti in sposobnosti.
Fizični napor
24. člen
(fizični napor)
Fizični napor je sestavina zahtevnosti delovnega procesa, ki
jo povzročajo različne statične in dinamične telesne aktivnosti in obremenitve.
Fizični napor se izraža v različnih pojavnih oblikah:
-       
dvigovanje in nošenje lažjih ali težjih bremen,
-       
delo v določenem nenaravnem ali prisilnem položaju telesa,
-       
delo v prisiljenem ritmu in drugo.
IV/4. VPLIVI OKOLJA
25. člen
(vplivi okolja)
Vplivi okolja so posebne okoliščine zahtevnosti dela, ki so jim
izpostavljena določena delovna mesta in izhajajo zlasti iz postopkov dela in
delovnega okolja.
Neugodni vplivi okolja se pri orientacijskih delovnih mestih ali
nazivih opredeljujejo v skladu s predpisi o varstvu pri delu in z oceno
tveganja.
IV/5. OMEJITVE, PREPOVEDI IN POOBLASTILA
26. člen
(omejitve in prepovedi)
Za omejitve in prepovedi po tej pogodbi se štejejo tiste omejitve
in prepovedi, ki izhajajo iz dela in so določene v zakonu ali na njegovi
podlagi izdanem podzakonskem predpisu.
27. člen
(pooblastila)
Za pooblastila po tej pogodbi se štejejo z zakonom določena pooblastila,
ki jih imajo pravico in obveznost izvrševati z zakonom določene kategorije
uradnikov in niso delovne naloge temveč delovno sredstvo uradnika, da lahko
opravi zaupano javno nalogo.
V. UVRŠČANJE ORIENTACIJSKIH DELOVNIH MEST IN NAZIVOV V PLAČNE
RAZREDE
28. člen
(upoštevani podatki in kriteriji zahtevnosti pri uvrščanju orientacijskih
delovnih mest in nazivov v plačne razrede)
Podatki in kriteriji zahtevnosti, določeni s to kolektivno pogodbo,
so upoštevani pri uvrščanju orientacijskih delovnih mest in nazivov v plačne
razrede s kolektivno pogodbo za javni sektor (KPJS).
VI. KONČNA DOLOČBA
29. člen
Ta pogodba prične veljati osmi dan po objavi v Uradnem listu
RS.
Št. 101-1/2008/4
Ljubljana, dne 5. junija 2008
EVA 2008-3111-00302
Vlada Republike Slovenije: 
dr.
Gregor Virant 
Minister
za javno upravo
dr.
Andrej Bajuk l.r.
Minister
za finance
 Reprezentativni sindikati
javnega sektorja:
 
 GLOSA – SINDIKAT
 KULTURE SLOVENIJE
 Doro Hvalica l.r.
 SINDIKAT DRŽAVNIH
 ORGANOV SLOVENIJE
 Drago Ščernjavič l.r.
SINDIKAT DELAVCEV V VZGOJNI,
IZOBRAŽEVALNI IN RAZISKOVALNI
DEJAVNOSTI SLOVENIJE
Bojan Hribar
NI PODPISAL
POLICIJSKI SINDIKAT SLOVENIJE
Branko Prah l.r.
SINDIKAT CARINIKOV SLOVENIJE
Dušan Pečnik l.r.
SINDIKAT ZDRAVSTVA IN SOCIALNEGA
VARSTVA SLOVENIJE
Nevenka Lekše l.r.
SINDIKAT VZGOJE, IZOBRAŽEVANJA,
ZNANOSTI IN KULTURE SLOVENIJE
Branimir Štrukelj
NI PODPISAL
FIDES, SINDIKAT ZDRAVNIKOV IN
ZOBOZDRAVNIKOV SLOVENIJE
Konrad Kuštrin l.r.
SINDIKAT DELAVCEV V ZDRAVSTVENI
NEGI SLOVENIJE
Jelka Mlakar l.r.
KONFEDERACIJA SINDIKATOV 90
SLOVENIJE
Boris Mazalin l.r.
SINDIKAT POKLICNEGA GASILSTVA
SLOVENIJE
Bogdan Godnič l.r.
NEODVISNI SINDIKAT DELAVCEV
LJUBLJANSKE UNIVERZE
dr. Tomaž Sajovic
NI PODPISAL
SINDIKAT KULTURNIH IN UMETNIŠKIH
USTVARJALCEV RTV
Peter Kosmač l.r.
SIFARM – SINDIKAT FARMACEVTOV
SLOVENIJE
Dragana Žitnik l.r.
SINDIKAT VETERINARJEV SLOVENIJE
NEODVISNOST-KNSS
Milan Štimec l.r.
SINDIKAT ZDRAVSTVA IN SOCIALNEGA
SKRBSTVA SLOVENIJE
Darinka Avguštiner l.r.
SINDIKATI V ZDRAVSTVU SLOVENIJE
– PERGAM
Matija Cevc l.r.
SVAS-SINDIKAT VLADNE AGENCIJE
SLOVENIJE
Jurij Por l.r.
SINDIKAT SLOVENSKIH DIPLOMATOV
Matjaž Kovačič
NI PODPISAL
SINDIKAT DELAVCEV RADIODIFUZIJE
SLOVENIJE
Tom Zalaznik
NI PODPISAL
SINDIKAT SOCIALNEGA ZAVAROVANJA
SLOVENIJE
Stanislav Košir l.r.
SILMES – SINDIKAT LABORATORIJSKE
MEDICINE SLOVENIJE
Stane Tomšič l.r
SINDIKAT MINISTRSTVA ZA OBRAMBO
Stanislav Konda
NI PODPISAL
SINDIKAT NOVINARJEV SLOVENIJE
Iztok Jurančič l.r.
SINDIKAT DELAVCEV PRAVOSODJA
SLOVENIJE
Tomaž Virnik l.r.
SINDIKAT CENTROV ZA SOCIALNO
DELO – SINCE 07 – KSS Pergam
Matic Munc l.r.
SINDIKAT SEVALCEV SLOVENIJE
PERGAM
Robert Kokovnik l.r.
Ministrstvo za delo, družino in
socialne zadeve je dne 5. 6. 2008 izdalo potrdilo št. 10101-3/2008-2 o tem, da
je Kolektivna pogodba o skupni metodologiji za uvrščanje orientacijskih delovnih
mest in nazivov v plačne razrede (KPJS) vpisana v evidenco kolektivnih pogodb
na podlagi 25. člena Zakona o kolektivnih pogodbah (Uradni list RS, št. 43/06)
pod zaporedno številko 31.