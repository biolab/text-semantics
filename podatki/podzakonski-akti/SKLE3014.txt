1. člen
S tem sklepom se določa višina in način obračunavanja
stroškov za opravljene storitve v zvezi s carinskim blagom, ki bremenijo
lastnika blaga oziroma stranko v postopku: 
-       
v zvezi s hrambo in prevozom blaga, katerega lastnik ni znan in se le-ta
v času, določenem v drugem odstavku 2. člena uredbe o pogojih in načinu prodaje
carinskega blaga ter drugem ravnanju s carinskim blagom (Uradni list RS, št.
47/99, 13/02; v nadaljevanju: uredba), javi pri carinskemu organu, 
-       
v zvezi s hrambo, prevozom in cenitvijo blaga, za katerega se pred
prodajo dovoli ureditev carinskega statusa blaga v skladu s 7. členom uredbe, 
-       
v zvezi s hrambo in prevozom blaga, ki nastanejo v upravnem postopku, 
-       
v zvezi s hrambo, prevozom in cenitvijo blaga, ki so nastali od uvedbe
do konca postopka o prekršku in se po določbah o stroških postopka o prekrških
ne odloči, da bremenijo carinski organ oziroma proračun, 
-       
v zvezi s hrambo in ohranjanjem blaga, ki nastanejo zaradi začasnega zadržanja
in zasega blaga pri izvajanju postopkov carinskih ukrepov pri kršitvah pravic
intelektualne lastnine.
2. člen
Stroški prevoza blaga znašajo 160 SIT za vsak prevoženi
kilometer in se obračunajo glede na prevožene kilometre od kraja prevzema blaga
do kraja hrambe blaga. 
Stroški hrambe blaga znašajo 120 SIT za vsakih 100 kg od
bruto teže blaga za vsak dan, ko je bilo blago v hrambi pri carinskemu organu. 
Stroški cenitve blaga znašajo 5% ocenjene vrednosti blaga,
vendar ne več kot 5.000 SIT, če cenitev izvede carinski organ. 
Stroški, ki nastanejo zaradi nujnih ukrepov za ohranjanje
blaga se obračunajo v višini dejanskih stroškov, ki so jih imeli carinski
organi v zvezi z ukrepi za ohranitev blaga. Med te stroške spadajo tudi
prevozni stroški za premestitev blaga.
3. člen
Stroški v zvezi s hrambo, prevozom in cenitvami, ki jih
izvede druga organizacija, se obračunajo po veljavni ceni drugih državnih
organov, podjetij ali zavodov, ki te storitve opravljajo. Med stroške prevoza
se v tem primeru štejejo tudi morebitni stroški natovarjanja in raztovarjanja
blaga.
4. člen
Obračunane stroške mora dolžnik poravnati v osmih dneh po
prejemu obračuna na račun, ki ga določi carinski organ.
5. člen
Ta sklep začne veljati osmi dan po objavi v Uradnem listu
Republike Slovenije.
Št. 017-01/21-2002
Ljubljana, dne 19. aprila 2002.
Franc Košir l. r. 
Generalni direktor 
Carinske uprave RS