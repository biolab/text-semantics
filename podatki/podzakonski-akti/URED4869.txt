I. SPLOŠNI DEL
1. člen
(vsebina)
S to uredbo se za izvajanje Uredbe
Evropskega parlamenta in Sveta 1082/2006/ES z dne 5. julija 2006 o
ustanovitvi evropskega združenja za teritorialno sodelovanje (UL L št. 210
z dne 31. 7. 2006, str. 19; v nadaljnjem besedilu: Uredba 1082/2006/ES)
določajo postopek in podrobnejši pogoji za odobritev ustanovitve evropskega
združenja za teritorialno sodelovanje (v nadaljnjem besedilu: EZTS) s sedežem v
Republiki Sloveniji in za včlanitev pravnih oseb iz Republike Slovenije v EZTS
s sedežem v drugi članici Evropske skupnosti.
2. člen
(svoboda ustanavljanja in vstopanja v
EZTS)
Pravne osebe iz 3. člena te uredbe
svobodno ustanavljajo in se včlanjujejo v EZTS v skladu z Uredbo 1082/2006/ES
in to uredbo ter drugimi predpisi Republike Slovenije.
3. člen
(člani EZTS)
V EZTS se lahko včlanijo naslednje pravne
osebe iz Republike Slovenije:
1.    
Republika Slovenija;
2.    
občine;
3.    
pravne osebe javnega prava v smislu drugega
pododstavka devetega odstavka 1. člena Direktive 2004/18/ES Evropskega
parlamenta in Sveta z dne 31. marca 2004 o usklajevanju postopkov za
oddajo javnih naročil gradenj, blaga in storitev (UL L št. 134 z dne
30. 4. 2004, str. 114), s spremembami;
4.    
zveze občin, v katere so včlanjene občine, ki
so prav tako lahko članice EZTS.
4. člen
(naloge EZTS)
Člani EZTS iz prejšnjega člena opravljajo
naloge v funkciji poenostavitve in pospeševanja teritorialnega sodelovanja z
ali brez finančnega prispevka Skupnosti.
5. člen
(prepoved registracije EZTS, katerega
člani imajo omejeno odgovornost)
V Republiki Sloveniji ni mogoče
registrirati EZTS, katerega člani omejeno odgovarjajo za obveznosti EZTS.
II. POSEBNI DEL
6. člen
(odločitev o ustanovitvi in včlanitvi v
EZTS)
(1) Odločitev o ustanovitvi EZTS se
sprejme na pobudo njegovih bodočih članov.
(2) Odločitev o včlanitvi novega člana
v EZTS se sprejme na pobudo članov.
7. člen
(statusna oblika)
Pravne osebe iz 2., 3. in 4. točke 3. člena
te uredbe se lahko včlanijo v EZTS, ki se ustanovi kot javni zavod.
8. člen
(obvestilo o namenu sodelovanja v EZTS)
(1) Pravna oseba iz 2., 3. in 4. točke 3. člena te uredbe, ki je eden od ustanoviteljev bodočega EZTS ali se želi
včlaniti v obstoječi EZTS, pošlje Službi Vlade Republike Slovenije za lokalno
samoupravo in regionalno politiko uradno obvestilo o namenu sodelovanja v EZTS
(v nadaljnjem besedilu: vloga).
(2) Vlogi iz prejšnjega odstavka
morata biti priložena predloga konvencije in statuta bodočega EZTS, ali
konvencija in statut obstoječega EZTS.
9. člen
(odobritev članstva v EZTS)
(1) O odobritvi sodelovanja v EZTS
odloči Vlada Republike Slovenije na predlog Službe Vlade Republike Slovenije za
lokalno samoupravo in regionalno politiko v roku treh mesecev od dneva prejema
popolne vloge iz prejšnjega člena.
(2) Vlada Republike Slovenije lahko
zavrne odobritev, če meni, da takšno sodelovanje ni v skladu z določbami Uredbe
1082/2006/ES ali predpisi Republike Slovenije, predvsem s 4., 5. in 7. členom te uredbe, ali iz razlogov javnega interesa ali javne politike Republike
Slovenije.
(3) Vlada Republike Slovenije sprejme
odločitev o odobritvi ali zavrnitvi sodelovanja v EZTS z odločbo.
10. člen
(spremembe konvencije in bistvene spremembe
statuta)
(1) Spremembe konvencije EZTS so
tiste, ki se nanašajo na določbe 8. člena Uredbe 1082/2006/ES, bistvene
spremembe statuta EZTS pa tiste, ki se nanašajo na določbe druge točke 9. člena
Uredbe 1082/2006/ES.
(2) Na predlog Službe Vlade Republike
Slovenije za lokalno samoupravo in regionalno politiko odloča o odobritvi
spremembe konvencije in bistvene spremembe statuta Vlada Republike Slovenije v
skladu z 9. členom te uredbe.
11. člen
(prepoved dejavnosti EZTS)
V primeru, da EZTS izvaja dejavnost, ki je
v nasprotju z določbami Uredbe 1082/2006/ES ali predpisi Republike Slovenije,
vključno z določbami te uredbe, ali z javno varnostjo, javnim zdravjem ali
javno moralo, ali javnim interesom ali politiko Republike Slovenije, lahko
Vlada Republike Slovenije z odločbo prepove to dejavnost na ozemlju Republike
Slovenije ali zahteva, da pravna oseba iz 2., 3. ali 4. točke 3. člena te
uredbe, ki je članica EZTS, izstopi iz EZTS, razen če EZTS preneha z zadevno
dejavnostjo.
III. FINANČNI NADZOR
12. člen
(obveznosti finančnega nadzora Republike
Slovenije)
V primeru uporabe sredstev Evropske
skupnosti se za finančni nadzor EZTS s sedežem v Republiki Sloveniji
uporabljajo določbe predpisov, ki urejajo izvajanje postopkov pri porabi
sredstev evropskega teritorialnega sodelovanja in instrumenta za predpristopno
pomoč v Republiki Sloveniji.

Uredba o ustanavljanju evropskega združenja za
teritorialno sodelovanje (Uradni list RS, št. 31/08)
vsebuje naslednjo končno določbo:
»IV. KONČNA DOLOČBA
13. člen
(uveljavitev
uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o ustanavljanju
evropskega združenja za teritorialno sodelovanje (Uradni list RS, št. 9/11) vsebuje naslednjo končno določbo:
»KONČNA DOLOČBA
4. člen
Ta uredba začne veljati petnajsti dan po
objavi v Uradnem listu Republike Slovenije.«.