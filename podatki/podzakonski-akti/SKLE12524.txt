1. člen
(vsebina sklepa)
S tem sklepom se zaradi nemotenega izvajanja zimskega roka
poklicne mature v šolskem letu 2021/2022 določi prilagoditev predmetnih
izpitnih katalogov za maturo, splošni bonus pri ocenjevanju, izvedba mature v
enem oziroma dveh zaporednih izpitnih rokih, imenovanje in sestava šolske
izpitne komisije, priprava izpitnih listkov za ustni izpit, razporeditev in
obveščanje kandidatov pri pisnih izpitih, priprava izpitnega prostora, priprava
kandidatov na pisni izpit, naloge nadzornega učitelja, potek ustnih izpitov in
izvedba izpita iz četrtega predmeta poklicne mature.
2. člen
(prilagoditve predmetnih izpitnih katalogov za maturo)
Državna komisija za poklicno maturo lahko sama ali na predlog
državnih predmetnih komisij, Centra Republike Slovenije za poklicno
izobraževanje ali Zavoda Republike Slovenije za šolstvo prilagodi obseg in
način ocenjevanja in kriterije ter merila ocenjevanja, ki so določeni v
predmetnih izpitnih katalogih. Spremembe in prilagoditve državna komisija
objavi na spletni strani Državnega izpitnega centra.
3. člen
(splošni bonus pri ocenjevanju)
Kandidatom poklicne mature se pri vseh pisnih izpitih
upošteva splošni bonus v obsegu 10 % na neuspešno opravljeni pisni del izpita.
4. člen
(matura v enem oziroma dveh zaporednih izpitnih rokih)
(1) Kandidati, ki izpolnjujejo pogoje za opravljanje
mature v jesenskem izpitnem roku, pa zaradi zdravstvenih težav ali drugih
upravičenih razlogov, ki so posledica epidemioloških razmer, želijo prvič
opravljati maturo v zimskem izpitnem roku, lahko trideset dni pred rokom za
začetek opravljanja mature oziroma 24 ur od nastanka razloga, podajo vlogo na
pristojno državno komisijo.
(2) O utemeljenosti razlogov za prvo opravljanje mature
v zimskem roku odloči pristojna državna komisija v tridesetih dneh od prejema
vloge.
5. člen
(imenovanje in sestava šolske izpitne komisije)
Ne glede na tretji odstavek 15. člena Pravilnika o
poklicni maturi (Uradni list RS, št. 44/08, 9/09 in 40/11; v nadaljnjem
besedilu: Pravilnik o poklicni maturi) lahko šolsko izpitno komisijo za ustni
izpit sestavljata najmanj predsednik in izpraševalec. Izpraševalec lahko
izjemoma, zaradi odrejene karantene ali samoizolacije, sodeluje v šolski
izpitni komisiji na daljavo. V tem primeru šolsko komisijo sestavljajo trije
člani, od katerih mora tudi predsednik ali tretji član izpolnjevati pogoj za
izpraševalca.
6. člen
(priprava izpitnih listkov za ustni izpit)
(1) Ne glede na drugi odstavek 21. člena Pravilnika
o poklicni maturi strokovni aktiv šole izpitne listke in predloge z opisom
izločenih vsebin glede na predmetni izpitni katalog, v zaprtih ovojnicah odda
najkasneje do roka, določenega v sklepu Državne komisije za poklicno maturo
šolski maturitetni komisiji, ki o predlogih odloči in z opisom izločenih vsebin
glede na predmetni izpitni katalog seznani kandidate do roka, določenega v
sklepu Državne komisije za poklicno maturo.
(2) Ne glede na tretji odstavek 21. člena
Pravilnika o poklicni maturi se za vsako šolsko izpitno komisijo pri ustnem
izpitu pripravi 30 izpitnih listkov.
7. člen
(razporeditev kandidatov in obveščanje)
(1) Ne glede na peti odstavek 37. člena Pravilnika
o poklicni maturi šolska maturitetna komisija najkasneje 24 ur pred začetkom
opravljanja pisnega izpita na način, ki ga sama določi, obvesti vsakega
kandidata posebej o razporeditvi v izpitni prostor.
(2) Ne glede na 45. člen Pravilnika o poklicni
maturi šolska maturitetna komisija seznani kandidate o imenu članov šolskih
izpitnih komisij, o poimenskem razporedu kandidatov na ustnem izpitu, izpitnih
prostorih in času opravljanja ustnega izpita pri določenem predmetu, najkasneje
tretji dan po roku za začetek splošne oziroma poklicne mature na način, ki ga
sama določi.
8. člen
(priprava izpitnega prostora)
Ne glede na šesti odstavek 38. člena Pravilnika o
poklicni maturi je v izpitnem prostoru praviloma največ 15 kandidatov. Če
obstajajo utemeljeni razlogi, je lahko v izpitnem prostoru več kandidatov ob
zagotavljanju ustreznega števila nadzornih učiteljev. O tem odloči šolska
maturitetna komisija.
9. člen
(priprava kandidatov na pisni izpit)
Ne glede na prvi odstavek 39. člena in prvi odstavek
50. člena Pravilnika o poklicni maturi se kandidati pred izpitnim
prostorom ne zbirajo.
10. člen
(naloge nadzornega učitelja)
(1) Ne glede na prvi odstavek 40. člena Pravilnika
o poklicni maturi je pri pisnem izpitu prisoten najmanj en nadzorni učitelj
strokovni delavec, ki ne sme biti učitelj predmeta, pri katerem nadzoruje potek
izpita.
(2) Če izpitni prostor nadzira en nadzorni učitelj, ne
glede na deveto alinejo drugega odstavka 40. člena Pravilnika o poklicni
maturi med krajšo odsotnostjo kandidata iz izpitnega prostora pokliče za
spremstvo kandidatu nadzornega učitelja na hodniku.
(3) Nadzorni učitelj mora biti v izpitnem prostoru
najkasneje ob 8.30 uri.
11. člen
(ustni izpit)
Ne glede na četrti odstavek 47. člena Pravilnika o
poklicni maturi se uporabljeni izpitni listki ne vrnejo v komplet izpitnih
listkov.
12. člen
(izvedba izpita iz četrtega predmeta poklicne mature)
Ne glede na tretji odstavek 52. člena Pravilnika o
poklicni maturi izvedbo izpitnega nastopa pri izpitu iz četrtega predmeta
spremljata kandidatov mentor ali njegov namestnik.
KONČNA DOLOČBA
13. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-162/2021
Ljubljana, dne 13. oktobra 2021
EVA 2021-3330-0122
Prof. dr. Simona Kustec
ministrica
za izobraževanje, znanost in šport