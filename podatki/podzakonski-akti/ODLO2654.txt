1. člen
(vsebina)
Ta odlok določa podrobnejše pogoje za dodelitev finančnega
nadomestila zaradi vpliva povečanja cen mineralnih gnojil in energentov na
kmetijsko pridelavo (v nadaljnjem besedilu: finančno nadomestilo).
2. člen
(upravičenec)
Upravičenec je nosilec kmetijskega gospodarstva v skladu z
zakonom, ki ureja kmetijstvo, ki izpolnjuje pogoje za pridobitev finančnega
nadomestila.
3. člen
(podrobnejši pogoji za pridobitev finančnega nadomestila)
Nosilec kmetijskega gospodarstva mora za pridobitev
finančnega nadomestila izpolnjevati pogoje iz zakona, ki ureja ukrepe za
omilitev posledic dviga cen energentov v gospodarstvu in kmetijstvu, in:
-       
na dan uveljavitve tega odloka ni v postopku zaradi insolventnosti po določbah
zakona, ki ureja finančno poslovanje, postopke zaradi insolventnosti in
prisilno prenehanje;
-       
ima na dan uveljavitve tega odloka poravnane zapadle davčne obveznosti
in druge denarne nedavčne obveznosti v skladu z zakonom, ki ureja finančno
upravo, v višini, ki presega 50 eurov, in
-       
ima za nakazilo dodeljenih sredstev odprt transakcijski račun v skladu z
zakonom, ki ureja kmetijstvo.
4. člen
(podrobnejši postopek za pridobitev finančnega nadomestila)
(1) Agencija Republike Slovenije za kmetijske trge in razvoj
podeželja (v nadaljnjem besedilu: agencija) nosilcem kmetijskega gospodarstva,
ki izpolnjujejo pogoje iz prejšnjega člena, v 30 dneh po uveljavitvi tega
odloka na podlagi podatkov iz uradnih evidenc izda informativno odločbo v skladu
z zakonom, ki ureja ukrepe za omilitev posledic dviga cen energentov v
gospodarstvu in kmetijstvu.
(2) Agencija prevzame podatke iz četrtega in petega odstavka
8. člena Zakona o ukrepih za omilitev posledic dviga cen energentov v
gospodarstvu in kmetijstvu (Uradni list RS, št. 29/22, v nadaljnjem besedilu:
ZUOPDCE) iz registra kmetijskih gospodarstev po stanju na dan 23. januarja
2022.
5. člen
(vračilo finančnega nadomestila)
(1) Ministrstvo, pristojno za kmetijstvo, pripravi podatke iz
prvega odstavka 11. člena ZUOPDCE na podlagi modelnih kalkulacij Kmetijskega
inštituta Slovenije in jih pošlje agenciji najpozneje do 31. marca 2023.
(2) Na podlagi podatkov iz prejšnjega odstavka agencija
ugotovi izpolnjevanje pogojev iz drugega in šestega odstavka 8. člena ZUOPDCE.
6. člen
(hramba dokumentacije in poročanje)
Agencija vodi in hrani evidence z informacijami o dodeljenih
finančnih nadomestilih iz tega odloka z dokazi o izpolnjevanju pogojev deset
let od dneva zadnje dodelitve finančnega nadomestila po tem odloku.
KONČNA DOLOČBA
7. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00704-107/2022
Ljubljana, dne 10. marca 2022
EVA 2022-2330-0012
Vlada Republike Slovenije
Janez Janša
predsednik