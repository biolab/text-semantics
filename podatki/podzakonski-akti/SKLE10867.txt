1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12) dne
6. avgusta 2015 objavil Smernice o dogovorih o sodelovanju med sistemi
jamstva za vloge v skladu z Direktivo 2014/49/EU (v nadaljevanju: smernice), ki
so objavljene na njegovi spletni strani.
(2) Smernice iz prvega odstavka tega člena določajo
cilje in minimalno vsebino dogovorov o sodelovanju med sistemi jamstva za vloge
ali, kjer je to primerno, imenovanimi organi, ki morajo skleniti take dogovore
o sodelovanju v skladu s členom 14(5) Direktive 2014/49/EU Evropskega
parlamenta in Sveta z dne 16. aprila 2014 o sistemih jamstva za vloge.
Cilj smernic je zagotoviti skupen in dosleden pristop k dogovorom o sodelovanju
v vseh državah članicah, ki bo prispeval h krepitvi evropskega sistema
nacionalnih sistemov jamstva za vloge v skladu s členom 26 Uredbe (EU) št.
1093/2010.
(3) Smernice se uporabljajo za pristojne organe iz točke
(iii) člena 4(2) Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, kadar v skladu z ZSJV izvaja naloge in pristojnosti organa
za jamstvo vlog.
(2) Banka Slovenije bo pri opravljanju nalog in
pristojnosti organa za jamstvo vlog pri sklepanju dogovorov o sodelovanju med
sistemi jamstva za vloge v skladu z Direktivo 2014/49/EU, v celoti upoštevala
določbe smernic.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
12. julija 2016
Boštjan Jazbec l.r.
Predsednik
Sveta Banke Slovenije