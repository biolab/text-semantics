I. SPLOŠNE DOLOČBE
1. člen
(vsebina in namen)
Po teh merilih Nacionalna agencija Republike Slovenije za
kakovost v visokem šolstvu (v nadaljevanju: agencija) presoja izpolnjevanje
pogojev za akreditacijo skupnih študijskih programov slovenskih in tujih
visokošolskih zavodov (v nadaljevanju: mednarodni skupni študijski
program), za visokošolsko transnacionalno izobraževanje (v nadaljevanju: VTI)
ter za priglasitev v tujini akreditiranih študijskih programov.
Namen teh meril je, da se zagotovi:
-       
ustrezna kakovost mednarodnih skupnih študijskih programov po standardih
kakovosti, določenih v merilih za akreditacijo in zunanjo evalvacijo visokošolskih
zavodov in študijskih programov ter evropskih standardih (ESG);
-       
enakovrednost ponujanega VTI in izvajanega VTI: izvajani VTI mora biti
enakovreden tistemu študijskemu programu ali njegovemu delu, ki je bil
akreditiran ali mu je bila priznana javna veljavnost v državi, kjer ima
ponudnik VTI svoj sedež;
-       
primerljivost in kakovost priglašenih študijskih programov mednarodne
zveze univerz s sedežem v Republiki Sloveniji (v nadaljevanju: mednarodna zveza
univerz) ter priglašenih mednarodnih skupnih študijskih programov.
2. člen
(podlaga)
Agencija uporablja ta merila za opravljanje svojih nalog v
skladu z:
-       
Zakonom o visokem šolstvu (Uradni list RS, št. 32/12 – uradno prečiščeno
besedilo, 40/12 – ZUJF, 57/12 – ZPCP-2D, 109/12, 85/14, 75/16; v nadaljevanju:
ZViS),
-       
Zakonom o mednarodnem zasebnem pravu in postopku (Uradni list RS, št.
56/99, 45/08 – ZArbit),
-       
Standardi in smernicami za zagotavljanje kakovosti v evropskem
visokošolskem prostoru – Standards and Guidelines for Quality Assurance in the
European Higher Education Area (v nadaljevanju: ESG),
-       
lizbonsko Konvencijo o priznavanju visokošolskih kvalifikacij v evropski
regiji (Uradni list RS, Mednarodne pogodbe št. 14/99) ter z:
-       
Merili za akreditacijo in evalvacijo visokošolskih zavodov in študijskih
programov (Uradni list RS, št. 42/17; v nadaljevanju: merila za akreditacijo),
-       
drugimi merili in standardi agencije, določenimi v 2. členu meril
za akreditacijo.
3. člen
(odločanje agencije)
Agencija odloča o:
-       
akreditacijah mednarodnih skupnih študijskih programov;
-       
izpolnjevanju pogojev za vpis VTI v javno evidenco;
-       
priglasitvah v tujini akreditiranih mednarodnih skupnih študijskih
programov ter študijskih programov mednarodne zveze univerz.
Agencija odločitve sprejema samostojno in neodvisno, pri
čemer poleg zakonodaje dosledno uporablja merila in standarde tako, da:
-       
zagotavlja objektivno presojo in odločanje;
-       
vodi javno dostopne evidence o akreditiranih mednarodnih skupnih
študijskih programih in pogodbah VTI.
4. člen
(odgovornost nad izvajanjem priglašenega študijskega
programa in VTI)
Visokošolski zavodi in mednarodna zveza univerz so v celoti
odgovorni za spremljanje in zagotavljanje kakovosti priglašenega študijskega
programa.
Ponudnik VTI in izvajalec VTI sta v celoti odgovorna za
spremljanje in zagotavljanje kakovosti VTI.
5. člen
(opredelitev izrazov, uporabljenih v predpisu)
Za izraze, ki v nadaljevanju niso posebej opredeljeni,
veljajo opredelitve iz zakonodaje s področja visokega šolstva in evropskih
priporočil.
V teh merilih uporabljeni izrazi imajo naslednji pomen:
mednarodni skupni študijski programi: študijski
programi za pridobitev izobrazbe, ki jih visokošolski zavod sprejme in izvaja
skupaj z enim visokošolskim zavodom ali več visokošolskimi zavodi iz tujine;
konzorcijski sporazum: pisni sporazum, pogodba ali
druga pravna oblika o sodelovanju med visokošolskimi zavodi, ki oblikujejo,
sprejmejo in izvajajo mednarodni skupni študijski program. Vsebuje sestavine,
določene s temi merili, in ureja odnose, pravice, dolžnosti, pristojnosti in
razmerja med sodelujočimi visokošolskimi zavodi;
priloga k skupni diplomi: je enoten dokument, ki ga
določijo (uskladijo) vsi visokošolski zavodi, ki sodelujejo pri izvajanju
mednarodnega skupnega študijskega programa. Je obvezna priloga k diplomi ne
glede na to, ali podeljujejo skupno diplomo ali vsak svojo;
VTI: visokošolsko transnacionalno izobraževanje.
Izvaja se lahko na podlagi pogodbe VTI ali brez nje;
visokošolski zavod, ki ponuja VTI (v nadaljevanju:
ponudnik VTI): visokošolski zavod, ki je akreditiran v Republiki Sloveniji,
ali tuj visokošolski zavod, ki izvaja javnoveljavne študijske programe in
izdaja javne listine v državi, kjer je ustanovljen, ter želi ponuditi študijski
program ali del študijskega programa izvajalcu VTI v drugi državi;
visokošolski zavod, ki bo izvajal VTI (v nadaljevanju:
izvajalec VTI): visokošolski zavod, ki je akreditiran v Republiki
Sloveniji, ali tuj visokošolski zavod, ki izvaja javnoveljavne študijske
programe in izdaja javne listine v državi, kjer je ustanovljen, ter želi
izvajati študijski program ali del študijskega programa druge države ali tuji
visokošolski zavod oziroma druga tuja institucija, če pristojni organi države,
kjer je sedež nosilca visokošolskega študijskega programa, priznavajo, da za
primer transnacionalno izvajanega visokošolskega študijskega programa nosilec
tega programa in program spadata v njihov visokošolski sistem;
vlagatelj vloge za VTI: je slovenski visokošolski
zavod, ki s tujim visokošolskim zavodom ali tujim pravnim subjektom, ki izvaja
javnoveljavne študijske programe in izdaja javne listine v državi, kjer je
ustanovljen, sklene pogodbo VTI;
študenti VTI: študenti, ki so vpisani pri ponudniku
VTI;
sodelujoči zavodi v VTI: ponudnik VTI oziroma
izvajalec VTI, ki sodelujeta v VTI;
pogodba VTI: pravno zavezujoč dokument med ponudnikom
VTI in izvajalcem VTI, ki vsebuje sestavine, določene s temi merili, in ureja
odnose, pravice, dolžnosti, pristojnosti in razmerja med sodelujočimi zavodi v
VTI. Izvajanje študijskih programov ali njihovih delov temelji na tesnem in
stalnem sodelovanju med ponudnikom VTI in izvajalcem VTI. Ponudnik VTI v skladu
s sklenjeno pogodbo za izvajanje VTI podeli pravico do uporabe in izvajanja
študijskega programa ali dela študijskega programa izvajalcu VTI. Izvajalec VTI
pa se obveže, da bo opravljal visokošolsko dejavnost ter izpolnjeval vse
obveznosti iz pogodbe;
priglašeni študijski program: je študijski program, za
katerega v skladu z osmim in devetim odstavkom 32. člena in tretjim odstavkom
33.b člena ZViS agencija dovoli priglasitev.
II. MEDNARODNI SKUPNI ŠTUDIJSKI PROGRAMI
6. člen
(mednarodni skupni študijski programi)
Mednarodni skupni študijski programi so študijski programi za
pridobitev izobrazbe, ki jih visokošolski zavod s sedežem v Republiki Sloveniji
(v nadaljevanju: slovenski visokošolski zavod) sprejme in izvaja skupaj z enim
visokošolskim zavodom ali več visokošolskimi zavodi iz tujine.
Med študijske programe iz prejšnjega odstavka ne spadajo
študijski programi, ki:
-       
jih niso oblikovali in sprejeli vsi sodelujoči visokošolski zavodi ter
to ni razvidno iz konzorcijskega sporazuma;
-       
omogočajo delni študij v tujini po načelu izmenjav študentov oziroma
visokošolskih učiteljev po študijskem programu, ki ni akreditiran kot skupni;
-       
se izvajajo kot transnacionalno izobraževanje.
II.1 AKREDITACIJA IN EVALVACIJA
II.1.1 AKREDITACIJA
7. člen
Akreditacija mednarodnega skupnega študijskega programa se
opravi takrat, kadar ga slovenski visokošolski zavod namerava izvajati skupaj s
tujim visokošolskim zavodom, ki ni akreditiran pri agencijah s seznama Evropskega
združenja agencij za kakovost v visokem šolstvu (European Quality Assurance
Register for Higher Education – EQAR). Slovenski visokošolski zavod mora biti
vpisan v javno evidenco pri agenciji.
Za akreditacijo mednarodnega skupnega študijskega programa se
uporabljajo standardi kakovosti po področjih presoje iz 17. in 18. člena meril
za akreditacijo.
8. člen
(dodatna merila za presojo mednarodnega skupnega študijskega
programa)
1.     
Tuji visokošolski zavod, ki bo sodeloval pri izvajanju mednarodnega
skupnega študijskega programa, je v državi, v kateri deluje in ima sedež,
akreditiran oziroma ustrezno priznan.
2.     
Deleži mednarodnega skupnega študijskega programa, ki jih izvajajo vsi
sodelujoči visokošolski zavodi, so ustrezno vsebinsko in izvedbeno porazdeljeni
in utemeljeni. Porazdelitev mednarodnega skupnega študijskega programa pomeni
študijsko povezavo, ki presega izobraževalno, raziskovalno in ustvarjalno
zmožnost posamičnih sodelujočih visokošolskih zavodov s svojimi vzvodi
mobilnosti.
Sodelovanje visokošolskih zavodov pri izvajanju mednarodnega
skupnega študijskega programa je natančno opredeljeno v konzorcijskem
sporazumu. Ta mora vsebovati predvsem določbe o:
-       
načinu sodelovanja pri vodenju in izvajanju mednarodnega skupnega
študijskega programa ter jasni razmejitvi odgovornosti,
-       
pravicah in obveznostih vseh sodelujočih visokošolskih zavodov,
-       
deležu in vsebini oziroma učnih enotah študijskega programa, ki ju bo
izvajal posamezni visokošolski zavod,
-       
enotnih vpisnih pogojih, pogojih za napredovanje in končanje študija,
-       
številu kreditnih točk, ki jih bo podeljeval posamezni visokošolski
zavod,
-       
učnih jezikih,
-       
plačilu/financiranju študija,
-       
samoevalvaciji programa, njegovega spreminjanja in posodabljanja,
-       
vsebini in obliki skupne diplome oziroma določbe o tem, da bodo
visokošolski zavodi podeljevali vsak svojo diplomo,
-       
vsebini in obliki skupne (usklajene) priloge k diplomi;
ter koordinaciji
-       
vpisa študentov, poteka in končanja študija ter podeljevanja diplom,
-       
pridobivanja kompetenc in doseganja učnih izidov študentov in
diplomantov,
-       
zagotavljanja pravic vpisanih študentov, visokošolskih učiteljev in
sodelavcev ter drugih deležnikov, ki sodelujejo pri izvajanju programa,
-       
organizacije in izvajanja redne skupne samoevalvacije študijskega
programa, sodelovanja vseh deležnikov, predvsem študentov in visokošolskih
učiteljev vseh sodelujočih visokošolskih zavodov, pri samoevalvaciji.
Konzorcijski sporazum mora biti sklenjen najmanj za toliko
časa, kolikor traja študij po mednarodnem skupnem študijskem programu,
podaljšanem za eno leto.
Visokošolski zavod mora agencijo o vseh spremembah
konzorcijskega sporazuma obvestiti v 30 dneh od njihove uveljavitve.
9. člen
(odstop od sodelovanja)
Kadar posamezni visokošolski zavod ne sodeluje več pri
izvajanju mednarodnega skupnega študijskega programa, morajo preostali
sodelujoči visokošolski zavodi s konzorcijskim sporazumom na novo določiti
medsebojna razmerja, pravice in dolžnosti v skladu z 8. členom teh meril. O
taki spremembi konzorcijskega sporazuma je treba agencijo obvestiti v 30 dneh
od njene uveljavitve. Če je sklenjen nov konzorcijski sporazum, ga je treba
priložiti obvestilu.
II.1.2 EVALVACIJA MEDNARODNEGA SKUPNEGA ŠTUDIJSKEGA
PROGRAMA
10. člen
(zunanja evalvacija)
Zunanja evalvacija mednarodnega skupnega študijskega programa
se opravi v postopku podaljšanja akreditacije visokošolskega zavoda, izredne
evalvacije študijskega programa ali se izvede kot evalvacija vzorca študijskih
programov.
Za zunanjo evalvacijo mednarodnega skupnega študijskega
programa se uporabljajo standardi kakovosti po področjih presoje iz 21., 22. in
23. člena meril za akreditacijo. Presoja se tudi izpolnjevanje obveznosti iz
konzorcijskega sporazuma, sklenjenega med sodelujočimi visokošolskimi zavodi.
Neizpolnjevanje ali kršitev določil sporazuma se šteje za večjo pomanjkljivost
oziroma neskladnost v skladu s 45. členom meril za akreditacijo, pri čemer
se presojajo druga do sedma točka drugega odstavka tega člena.
11. člen
(izredna evalvacija mednarodnega skupnega študijskega
programa)
Izredna evalvacija mednarodnega skupnega študijskega programa
se opravi v skladu s 37. in 38. členom meril za akreditacijo.
II.2 PRIGLASITEV
12. člen
(priglasitev v tujini akreditiranega mednarodnega skupnega
študijskega programa)
Priglasitev v tujini akreditiranega mednarodnega skupnega
študijskega programa se opravi takrat, kadar ga visokošolski zavod s sedežem v
Republiki Sloveniji namerava izvajati s tujimi visokošolskimi zavodi,
akreditiranimi pri agencijah, ki so na seznamu EQAR, in če je akreditacijo tega
programa opravila tuja agencija s seznama EQAR.
Svet agencije s sklepom dovoli priglasitev, če so izpolnjeni
pogoji iz prejšnjega odstavka.
Če pogoji iz prvega odstavka tega člena niso izpolnjeni,
priglasitev ni mogoča. Sodelujoči visokošolski zavodi lahko v takem primeru
skupni študijski program akreditirajo v skladu s 7. in 8. členom teh meril.
III. VTI
III.1 IZVAJANJE OZIROMA ORGANIZIRANJE VTI NA PODLAGI
POGODBE
13. člen
(pogodba VTI)
VTI se lahko izvaja ali organizira na podlagi pogodbe VTI, s
katero se urejajo vsa razmerja med sodelujočimi zavodi v VTI.
Pogodba VTI mora biti skladna z nacionalno zakonodajo na
področju visokega šolstva, in sicer v državi ponudnika VTI in v državi
izvajalca VTI, če je dokazana javna veljavnost ponujanega študijskega programa.
Pogodba VTI je sestavljena v pisni obliki in mora vsebovati
vse sestavine, navedene v 14. členu, ter vse priloge, navedene v 27. členu teh
meril.
Iz pogodbe VTI mora biti razvidno, da bodo zagotovljeni:
-       
informacije o programih, pridobljenih javnih listinah, sodelujočih
zavodih in njihovih vlogah pri sodelovanju v VTI,
-       
ustrezno usposobljen kader in ustrezni prostori,
-       
notranji mehanizmi zagotavljanja kakovosti,
-       
ustrezne evidence o sodelovanju in izvajanju VTI,
-       
redne zunanje evalvacije.
Visokošolski zavod mora agencijo obvestiti o vseh spremembah
pogodbe VTI v 30 dneh po nastali spremembi.
14. člen
(obvezne sestavine pogodbe za izvajanje VTI)
V pogodbi za izvajanje VTI morajo biti jasno opredeljene
naslednje sestavine:
-       
navedba pogodbenih strank (ime in sedež oziroma naslov visokošolskega
zavoda, ki izvaja študijski program v drugi državi, in ime in priimek
zastopnika tega zavoda, ter ime in sedež oziroma naslov visokošolskega zavoda,
ki je nosilec študijskega programa),
-       
predmet sklenitve pogodbe VTI (študijski program ali del študijskega
programa ter njegovo ime, vrsta in stopnja),
-       
status ponudnika VTI in izvajalca VTI (javni ali zasebni),
-       
trajanje izvajanja VTI in trajanje pogodbe o VTI,
-       
navedba prostorov, opreme in ustrezne infrastrukture, potrebne za
izvajanje VTI (ustreznost prostorov, opreme in infrastrukture je razvidna iz
prilog),
-       
določitev pogojev za prakso v delovnem okolju, kadar gre za VTI,
katerega obvezna sestavina je praktično izobraževanje,
-       
oblika, način vzpostavitve in izvajanja VTI, vrsta priznavanja
pridobljenih kvalifikacij v okviru VTI (javne listine, pridobljeni krediti),
-       
položaj, pravice in obveznosti študentov v VTI, pogoji za vpis in merila
za prehode, učni jezik, vsebina javne listine, ki je izdana na podlagi uspešno
zaključenega VTI,
-       
način sodelovanja, izvajanja storitev, vodenja VTI ter jasna razmejitev
odgovornosti,
-       
zagotovilo ponudnika VTI, da bo kakovost izvajanega VTI v drugi državi
(pri izvajalcu VTI) primerljiva kakovosti izvajanja pri ponudniku VTI,
-       
opredelitev instrumentov notranjega in zunanjega presojanja kakovosti
(pedagoškega in izobraževalnega procesa).
15. člen
(presoja ponujanega VTI)
Pri ponujanem VTI se presojajo:
-       
ali je pogodba VTI sklenjena najmanj za čas izvajanja VTI,
-       
primerljivost načina in kakovosti izvajanja ponujanega VTI glede na
študijske programe ali dele študijskih programov v državi izvajalca VTI,
-       
pravice, dolžnosti in obveznosti študentov, njihovo sodelovanje v
organih odločanja,
-       
vsebina, način in struktura izvajanega VTI. Izvajalec VTI mora
zagotoviti primerjavo med programom, ki se izvaja pri ponudniku VTI, in
programom, ki ga bo izvajalec VTI izvajal v dogovorjeni obliki,
-       
sistem zagotavljanja kakovosti na programski in institucionalni ravni
ter ali je opredeljena odgovornost vseh sodelujočih zavodov v VTI.
III.2 IZVAJANJE OZIROMA ORGANIZIRANJE VTI BREZ POGODBE
16. člen
VTI lahko v Republiki Sloveniji izvaja tudi tuji visokošolski
zavod oziroma druga institucija, če pristojni organi države, kjer je sedež
nosilca visokošolskega študijskega programa, priznavajo, da za primer
transnacionalno izvajanega študijskega programa nosilec tega programa in
program spadata v njihov visokošolski sistem.
Pred začetkom izvajanja VTI po prejšnjem odstavku agencija
pri pristojnem organu države, kjer je sedež nosilca študijskega programa, ki
želi izvajati VTI v Republiki Sloveniji, preveri, ali nosilec tega programa in
program spadata v njihov visokošolski sistem.
IV. PRIGLASITEV ŠTUDIJSKIH PROGRAMOV MEDNARODNE ZVEZE
UNIVERZ
17. člen
Mednarodna zveza univerz mora agenciji priglasiti študijske
programe, ki jih izvaja, če so za to izpolnjeni pogoji, določeni v osmem in
devetem odstavku 32. člena ZViS.
18. člen
(pogoji za priglasitev)
Študijski programi se lahko priglasijo, če:
-       
so akreditirani v tujini,
-       
imajo v državah akreditacije pridobljene diplome naravo javne listine,
dajejo javnoveljavno stopnjo izobrazbe in javnoveljavni naslov,
-       
jih v državi akreditacije izvajajo akreditirani visokošolski zavodi
oziroma organizacije (v nadaljevanju: visokošolski zavod).
19. člen
(mnenje visokošolskega zavoda)
Mednarodna zveza univerz si mora o študijskem programu, ki ga
želi priglasiti, pridobiti pozitivno mnenje vsaj enega ustreznega
visokošolskega zavoda. Visokošolski zavod, ki izdela mnenje, mora izpolnjevati
naslednje pogoje:
-       
imeti mora sedež v Republiki Sloveniji,
-       
akreditiran mora biti v skladu z ZViS in merili za akreditacijo, 
-       
imeti mora akreditirane študijske programe na vsaj treh študijskih
področjih po klasifikaciji KLASIUS ter vsaj treh znanstveno-raziskovalnih
disciplinah po klasifikaciji FRASCATI,
-       
izvajati mora primerljiv študijski program, tako po vsebini, stopnji,
vrsti in trajanju.
20. člen
(vsebina mnenja visokošolskega zavoda)
Mnenje visokošolskega zavoda mora vsebovati opredelitev do
vseh obveznih sestavin študijskega programa, ki se priglaša, še posebej do:
-       
povezanosti predmetnika in učnih načrtov s cilji, kompetencami oziroma
učnimi izidi študijskega programa ter vseh skupaj z njegovo vsebino,
-       
vsebinske dovršenosti študijskega programa glede na vrsto in stopnjo,
omogočanja pridobitve ustreznih kompetenc oziroma učnih izidov ter strokovnega
ali znanstvenega naslova,
-       
strukturiranosti znanstvenih, strokovnih, raziskovalnih oziroma
umetniških vsebin študijskega programa, razporejenosti predmetov po letnikih
ter do njihovega kreditnega ovrednotenja,
-       
predvidenih načinov, oblik in poteka poučevanja,
-       
kadrovskih in materialnih razmer,
-       
pogojev za študij in končanja študija ter uveljavljanja pravic
študentov.
V. PRENEHANJE AKREDITACIJE OZIROMA IZVAJANJA ŠTUDIJSKIH
PROGRAMOV
21. člen
(mednarodni skupni študijski programi)
Akreditacija mednarodnemu skupnemu študijskemu programu
preneha, če nobeden od tujih ali slovenskih visokošolskih zavodov ne sodeluje
več pri njegovem izvajanju.
Agencija priglasitev v tujini akreditiranega mednarodnega
skupnega študijskega programa prekliče, če:
-       
mu je bila akreditacija odvzeta, mu ni bila podaljšana ali mu je potekla
ipd.,
-       
je kateremukoli sodelujočemu visokošolskemu zavodu akreditacija potekla
oziroma mu je bila odvzeta, medsebojna razmerja pa niso bila urejena v skladu z
9. členom teh meril.
O odvzemu, nepodaljšanju ali poteku akreditacije
(v nadaljevanju: prenehanje) mora vlagatelj obvestiti agencijo v roku 30
dni od prenehanja.
22. člen
(VTI)
Izvajalec VTI mora prenehati izvajati študijski program ali
del študijskega programa, če mu akreditacija v državi, v kateri je bil
akreditiran, preneha. Enako velja tudi, če akreditacija preneha ponudniku VTI.
O tem mora vlagatelj vloge VTI agencijo obvestiti v roku 30 dni. V teh primerih
svet agencije izbriše VTI iz javne evidence VTI.
23. člen
(priglašeni študijski programi mednarodne zveze univerz)
Mednarodna zveza univerz mora prenehati izvajati priglašeni
študijski program, če se ta preneha izvajati v državi, v kateri je bil
akreditiran, ali ga v tej državi ne izvaja več akreditirani visokošolski zavod
oziroma študijski program ni več javnoveljaven. O tem mora agencijo obvestiti v
roku 30 dni.
VI. VLOGE, POSTOPKI TER ODLOČANJE
VI.1 SPLOŠNE DOLOČBE
24. člen
(začetek postopka)
Postopek za pridobitev akreditacije mednarodnega skupnega
študijskega programa, vpis VTI v javno evidenco agencije ter priglasitev
študijskega programa, razen v primeru izredne evalvacije in evalvacije vzorca
mednarodnih skupnih študijskih programov, se začne na predlog vlagatelja.
25. člen
(vlagatelj)
Vlogo vloži visokošolski zavod:
-       
univerza,
-       
samostojni visokošolski zavod,
-       
mednarodna zveza univerz.
26. člen
(skupine strokovnjakov)
V akreditacijskih in evalvacijskih postopkih mednarodnega
skupnega študijskega programa svet agencije imenuje skupine neodvisnih
strokovnjakov v skladu z 32. členom meril za akreditacijo.
Izpolnjevanje pogojev za VTI in priglasitev študijskih
programov agencija ugotavlja brez imenovanja skupine strokovnjakov.
VI.2 VLOGE IN PRILOGE
27. člen
(vloga ter priloge)
Vloga mora biti pripravljena v skladu z ZViS in temi merili.
Izpolnjena mora biti v elektronski obliki na z merili predpisanem obrazcu in
elektronsko podpisana s kvalificiranim digitalnim potrdilom (SIGEN-CA, AC-NLB,
HALCOM-CA, POSTAR-CA, SIGOV-CA). Vlagatelj mora potrdilo poprej registrirati v
varnostni shemi. Priloge, določene v tem členu meril, se pripnejo na
elektronski obrazec v elektronski obliki.
Vloga je v slovenskem jeziku. Če so priloge v tujem jeziku,
lahko agencija od vlagatelja zahteva, da predloži prevod dela ali celote. V
spornih primerih pa agencija od vlagatelja zahteva overjen prevod.
Ne glede na določbo prejšnjega odstavka je treba povzetek
vloge za akreditacijo mednarodnega skupnega študijskega programa kot prilogo
oddati tudi v angleškem jeziku.
Vloga se vloži pri agenciji. Agencija obravnava vloge po
vrsti, kot so bile vložene.
Ne glede na določbo prejšnjega odstavka so postopki za
izredno evalvacijo mednarodnih skupnih študijskih programov prednostni.
K vlogam se priložijo naslednje priloge:
VI.2.1 Akreditacija mednarodnega skupnega študijskega
programa
Izpolniti je treba obrazec za vlogo »Akreditacija
mednarodnega skupnega študijskega programa« in priložiti:
1.     
konzorcijski sporazum o sodelovanju visokošolskih zavodov pri izvajanju
skupnega študijskega programa, ki ga podpišejo vsi visokošolski zavodi,
sestavljen v skladu z 8. členom teh meril;
2.     
vzorec skupne diplome oziroma diplom, ki jih bodo podeljevali posamezni
sodelujoči visokošolski zavodi;
3.     
vzorec skupne priloge k diplomi;
4.     
sklep senata slovenskega visokošolskega zavoda o sprejetju mednarodnega
skupnega študijskega programa;
5.     
učne načrte;
6.     
analizo potreb in ciljev družbe;
7.     
veljavne odločbe o izvolitvi v naziv, izjave o sodelovanju, soglasja
delodajalcev za visokošolske učitelje in sodelavce slovenskega visokošolskega
zavoda;
8.     
veljavne odločbe o izvolitvi v naziv ali ustrezna dokazila tujih
visokošolskih zavodov o svojih visokošolskih učiteljih in sodelavcih;
9.     
dokazila o znanstvenem, strokovnem, raziskovalnem oziroma umetniškem
delu izvajalcev programa ali naslov spletnih strani, s katerih je to razvidno;
10.  
dokazila o virih in opremi za izvajanje študijskega programa;
11.  
načrt za izvajanje študijskega programa, če ni vsebovan v konzorcijskem
sporazumu.
VI.2.2 Evalvacija mednarodnega skupnega študijskega
programa
Izpolniti je treba obrazec za vlogo »Evalvacija mednarodnega
skupnega študijskega programa« in priložiti:
1.     
samoevalvacijska poročila za zadnja tri leta in dokumente, iz katerih je
razvidno uresničevanje nalog na podlagi izsledkov samoevalvacijskega poročila
za zadnje zaključeno samoevalvacijsko obdobje (kadar niso del
samoevalvacijskega poročila) ter načrt ukrepov za prihodnje samoevalvacijsko
obdobje;
2.     
poročilo o uresničevanju konzrocijskega sporazuma, kadar ni del
samoevalvacijskega poročila.
VI.2.3 VTI
Izpolniti je treba obrazec za vlogo »Visokošolsko
transnacionalno izobraževanje« in priložiti:
1.     
pogodbo VTI, sestavljeno v skladu s 14. členom teh meril,
2.     
obvezne priloge k pogodbi VTI:
a)   
izjavo ponudnika VTI, da je javna listina, pridobljena na podlagi
pogodbe VTI, pri izvajalcu VTI obravnavana enako kot javna listina v državi
ponudnika VTI;
b)   
dokazilo o javni veljavnosti ponujenega študijskega programa, ki se bo v
celoti ali deloma izvajal v okviru VTI, in datum morebitnega izteka javne
veljavnosti;
c)   
dokazila o zagotavljanju ustreznih prostorov, opreme in infrastrukture
za izvajanje VTI;
d)   
dokazila, da je izvajalec VTI akreditiran za opravljanje dejavnosti na
študijskih in znanstvenih področjih po klasifikacijah KLASIUS oziroma Isced in
Frascati, s katerih je ponujeni študijski program;
e)   
dokazila, da izvajalec VTI izvaja v državi, v kateri ima sedež,
akreditirane študijske programe na istih ali sorodnih študijskih področjih ter
istih stopenj in vrst, v katere spada ponujeni študijski program;
f)    
dokazila o ustrezni kadrovski zasedbi izvajalca VTI, potrebni za
izvajanje študijskega programa ali posameznih delov študijskega programa;
g)   
dokazila oziroma pogodbe o izvedbi praktičnega izobraževanja (na primer
klinične prakse);
h)   
finančni načrt, ki vsebuje tudi dokazila o zagotovljenih finančnih
sredstvih za uspešno dokončanje VTI najmanj za eno generacijo študentov, in
akcijski načrt za uspešno izvedbo ponujanega študijskega programa ali
posameznega dela študijskega programa;
i)     
vsebino in obliko javne listine ter način podeljevanja (v jeziku
izvajalca VTI, slovenskem in angleškem jeziku). Vsi izvodi (prevodi) morajo
biti istovetni originalu;
j)     
študijski program ali posamezni del študijskega programa, ki je ponujan
v okviru VTI, z opredeljenimi splošnimi podatki o programu, cilji programa ter
splošnimi in predmetno-specifičnimi kompetencami oziroma učnimi izidi, učnimi
načrti, pogoji za vpis in merili za izbiro ob omejitvi vpisa, načini
ocenjevanja, pogoji za napredovanje po programu, podatki o načinih in oblikah
izvajanja ter navedbo pridobljenega strokovnega ali znanstvenega naslova;
k)   
načrt izvajanja študijskega programa z napovedjo načina izvajanja
kontaktnih ur ter z obrazložitvijo primerljivosti načina in kakovosti izvajanja
ponujanega VTI glede na študijske programe ali dele študijskih programov v
državi izvajalca VTI (če ni vsebovan v pogodbi VTI).
Če ponujani študijski program ne vsebuje vseh sestavin, ki so
zahtevane v 2.j točki prejšnjega odstavka, je treba priložiti obvezne sestavine
študijskega programa skladno z nacionalno zakonodajo ponudnika VTI.
VI.2.4 Priglasitev študijskega programa
Izpolniti je treba obrazec za vlogo »Priglasitev študijskega
programa« in priložiti:
1.     
za priglasitev v tujini akreditiranega mednarodnega skupnega študijskega
programa:
- 
dokazilo o akreditaciji sodelujočih tujih visokošolskih zavodov pri
agencijah, vpisanih na seznam EQAR,
- 
dokazilo o akreditaciji priglašenega mednarodnega skupnega študijskega
programa pri agenciji, vpisani na seznam EQAR;
2.     
za priglasitev študijskega programa mednarodne zveze univerz:
- 
dokazilo o akreditaciji študijskega programa s podatki o javni
veljavnosti diplom, stopnje izobrazbe in strokovnega oziroma znanstvenega
naslova v državi akreditacije tega programa,
- 
mnenje visokošolskega zavoda, sestavljeno v skladu z 20. členom teh
meril, ki izpolnjuje pogoje iz 19. člena teh meril.
V obeh primerih mora vlagatelj priložiti priglašeni študijski
program z opredeljenimi splošnimi podatki o programu, cilji programa ter
splošnimi in predmetno-specifičnimi kompetencami oziroma učnimi izidi, učnimi
načrti, pogoji za vpis in merili za izbiro ob omejitvi vpisa, načini ocenjevanja,
pogoji za napredovanje po programu, podatki o načinih in oblikah izvajanja ter
navedbo pridobljenega strokovnega ali znanstvenega naslova.
Če priglašeni študijski program ne vsebuje vseh sestavin,
določenih v prejšnjem odstavku tega člena, je treba priložiti obvezne sestavine
študijskega programa skladno z nacionalno zakonodajo države akreditacije.
28. člen
(popolnost vloge)
Vloga je formalno popolna, ko je ustrezno izpolnjen predpisan
obrazec ter so ji priložene vse priloge, določene v prejšnjem členu teh meril.
Če vloga ni formalno popolna, agencija zahteva njeno
dopolnitev in določi rok za odpravo pomanjkljivosti. Če vlagatelj
pomanjkljivosti v postavljenem roku ne odpravi, svet agencije vlogo s sklepom
zavrže.
VI.3 VRSTE POSTOPKOV
29. člen
VI.3.1 Akreditacija in evalvacija mednarodnega skupnega
študijskega programa potekata po postopku, določenem v 35., 37. in 38.
členu meril za akreditacijo. Razlika je v trajanju akreditacijskega postopka,
ki mora biti končan prej kot je določeno v 35. členu meril za akreditacijo.
VI.3.2 Spremembe mednarodnih skupnih študijskih
programov 
Spremembe mednarodnih skupnih študijskih programov sprejemajo
sodelujoči visokošolski zavodi, ki so sklenili konzorcijski sporazum (v
nadaljevanju: konzorcij), sami. O spremembah obveznih sestavin mednarodnih
skupnih študijskih programov mora vlagatelj v 30 dneh od njihove potrditve na
pristojnih organih konzorcija seznaniti agencijo tako, da jih vnese oziroma
prenese v izpolnjen elektronski obrazec za akreditacijo mednarodnega skupnega
študijskega programa in v prilogah priloži izpis sklepa senata (oziroma
pristojnega organa odločanja na ravni konzorcija), s katerim so bile spremembe
sprejete.
Agencija spremembe mednarodnih skupnih študijskih programov,
akreditiranih v Republiki Sloveniji, sproti pregleduje in ugotavlja, ali je
visokošolski zavod upošteval zakonska določila in standarde kakovosti iz teh
meril. Če ugotovi neskladnosti oziroma večje pomanjkljivosti pri spreminjanju
študijskega programa, določene v 45. členu meril za akreditacijo, ukrepa v
skladu s 37. in 38. členom meril za akreditacijo.
Svet agencije lahko ukrepa v skladu s 37. in 38. členom meril
za akreditacijo tudi, če visokošolski zavod agencije o spremembah študijskega
programa ne obvesti v roku iz prvega odstavka.
VI.3.3 VTI poteka brez imenovanja skupine
strokovnjakov in brez obiska visokošolskega zavoda. Svet agencije odloči o
vpisu pogodbe v javno evidenco najpozneje v dveh mesecih od prejetja popolne
vloge.
VI.3.4 Priglasitev študijskega programa poteka brez
imenovanja skupine strokovnjakov in brez obiska visokošolskega zavoda. Svet
agencije odloči o priglasitvi najpozneje v dveh mesecih od prejetja popolne
vloge.
VI.4 ODLOČITVE SVETA AGENCIJE
30. člen
VI.4.1 Akreditacija in evalvacija mednarodnega skupnega
študijskega programa
Svet agencije v postopkih akreditacije in evalvacije
mednarodnega skupnega študijskega programa sprejema odločitve, ki so določene v
41., 43., 44. in 45. členu meril za akreditacijo.
Vlagatelj mora v enem letu po odločitvi sveta agencije o akreditaciji
mednarodnega skupnega študijskega programa priložiti potrdila o akreditaciji
tega programa ali potrdila o priznanju slovenske akreditacije v vseh državah,
iz katerih so sodelujoči tuji visokošolski zavodi. Če potrdil v postavljenem
roku ne predloži ali medsebojna razmerja niso bila urejena v skladu z 9. členom
teh meril, akreditacija mednarodnega skupnega študijskega programa preneha.
31. člen
(ponovna vloga za akreditacijo)
Če svet agencije zavrne vlogo za akreditacijo mednarodnega
skupnega študijskega programa ali mu akreditacijo odvzame, lahko visokošolski
zavod ponovno vloži vlogo za akreditacijo tega programa po preteku enega leta
od dokončnosti odločbe o akreditaciji.
32. člen
(veljavnost akreditacije)
Akreditacija mednarodnega skupnega študijskega programa velja
za nedoločen čas, razen kadar svet agencije v postopkih izredne evalvacije
odloči drugače (da akreditacija programa preneha) ter v primerih, določenih z
ZViS in v drugem odstavku 30. člena teh meril.
VI.4.2 VTI
V postopku VTI svet agencije sprejme eno izmed naslednjih
odločitev:
-       
pogodbo VTI vpiše v javno evidenco,
-       
pogodbe VTI ne vpiše v javno evidenco.
VI.4.3 Priglasitev študijskega programa
V postopku priglasitve študijskega programa svet agencije
priglasitev s sklepom dovoli ali pa jo zavrne.
VI.5 PRITOŽBA
33. člen
Zoper odločitev sveta agencije je mogoče vložiti pritožbo v
30 dneh od njene vročitve.
Pritožba se pošlje svetu agencije, o njej pa odloča
pritožbena komisija.
Pritožbena komisija odloči o pritožbi v treh mesecih od vložitve
popolne pritožbe. Če pritožbi ugodi, vrne zadevo svetu agencije v vnovično
odločanje.
Odločitev pritožbene komisije se lahko izpodbija s tožbo v
upravnem sporu.
VII. EVALVACIJA VZORCA MEDNARODNIH SKUPNIH ŠTUDIJSKIH
PROGRAMOV
34. člen
(določanje vzorca za evalvacijo mednarodnih skupnih
študijskih programov in postopek)
Svet agencije določi vzorec za evalvacijo mednarodnih skupnih
študijskih programov in postopa v skladu s 50. členom meril za akreditacijo.
VIII. OBRAZCI VLOG
35. člen
(obrazec za akreditacijo
mednarodnega skupnega študijskega programa)
36. člen
(obrazec za evalvacijo
mednarodnega skupnega študijskega programa)
37. člen
(obrazec za visokošolsko
transnacionalno izobraževanje (VTI))
38. člen
(obrazec za priglasitev
študijskega programa)
IX. PREHODNE IN KONČNE DOLOČBE
39. člen
Z dnem uveljavitve teh meril prenehajo veljati Merila za
visokošolsko transnacionalno izobraževanje (Uradni list RS, št. 18/12, 38/13,
8/15).
40. člen
(vlaganje vlog)
Vlagateljem bo omogočena oddaja vlog v skladu s prvim
odstavkom 27. člena meril v treh mesecih od uveljavitve teh meril. Na spletni
strani agencije bo objavljen dostop do spletne aplikacije ter vsa tehnična
navodila.
Če vlagatelj vloži vlogo v drugačni obliki, kot je predpisana
s temi merili, ga agencija pozove, da v določenem roku izpolni predpisan
elektronski obrazec zanjo. Če vlagatelj v postavljenem roku obrazca ne izpolni,
agencija vlogo zavrže.
41. člen
(sporočanje sprememb)
Visokošolski zavodi morajo elektronski obrazec za akreditacijo
mednarodnega študijskega programa, ki ga spreminjajo, izpolniti oziroma vanj
prenesti podatke najpozneje v enem letu po vzpostavitvi eNakvis tako, da bo
razvidno zadnje stanje mednarodnega skupnega študijskega programa. Od tega
datuma morajo vse spremembe vnašati v tako pripravljen obrazec.
42. člen
(veljavnost)
Ta merila začnejo veljati naslednji dan po objavi v Uradnem
listu Republike Slovenije.
Št. 0070-1/2017/31
Ljubljana, dne 16. novembra 2017
dr. Andreja Kocijančič l.r.
predsednica sveta Nacionalne agencije Republike
Slovenije za kakovost v visokem šolstvu