1. člen
S tem odlokom se zaradi zajezitve in obvladovanja epidemije
COVID-19 začasno prepoveduje javni prevoz potnikov na ozemlju Republike
Slovenije.
2. člen
(1) Na ozemlju Republike Slovenije se prepove izvajanje
javnega linijskega prevoza potnikov, stalnega izvenlinijskega prevoza potnikov,
občasnega prevoza potnikov in javnega železniškega prevoza potnikov v notranjem
prometu, razen posebnega linijskega prevoza potnikov in avtotaksi prevozov.
(2) Avtotaksi prevozi so dovoljeni, če voznik avtotaksi
vozila pred vstopom novega potnika poskrbi za ustrezno dezinfekcijo delov
vozila, ki so redno v fizičnem stiku s potnikom. Ves čas prevoza je za voznika
in potnike obvezna uporaba obrazne zaščitne maske.
(3) Posebni linijski prevozi potnikov se izvajajo v
skladu s priporočili Nacionalnega inštituta za javno zdravje.
(4) Ne glede na določbe tega ali drugih odlokov so
dovoljene vse oblike prevozov, ki so potrebne za intervencijske službe in druge
nujne službe javnega sektorja. Pri teh prevozih za ustrezno zaščito voznikov in
potnikov poskrbita njihov organizator in izvajalec.
(5) Ne glede na prvi odstavek tega člena so dovoljeni
občasni prevozi za športna tekmovanja, ki so dovoljena z drugimi odloki.
(6) Morebitne druge izjeme, ki so nujne, da se odvrne
nevarnost za življenje ali zdravje ljudi ali za premoženje večje vrednosti,
odobri minister, pristojen za infrastrukturo.
3. člen
(1) Prepove se prevoz oseb z nihalnimi žičnicami,
vzpenjačo in krožno kabinskimi žičnicami.
(2) Prepoved iz prejšnjega odstavka ne velja v primerih
nujne oskrbe, medicinske pomoči, zaščite in reševanja ter za osebe, ki so pred
uveljavitvijo tega odloka opravile prevoz z napravami iz prejšnjega odstavka in
se vračajo nazaj po uveljavitvi tega odloka.
(3) Morebitne druge izjeme, ki so nujne, da se odvrne
nevarnost za življenje ali zdravje ljudi ali za premoženje večje vrednosti,
odobri minister, pristojen za infrastrukturo.
4. člen
Ne glede na določbe tega ali drugih odlokov, je skupini
sodelavcev do največ šest oseb, v času prepovedi izvajanja javnega prevoza
potnikov, dovoljena uporaba vozila kategorije M1 za prevoz na ali iz dela.
5. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNI DOLOČBI
6. člen
Z dnem uveljavitve tega odloka preneha veljati Odlok o
začasni prepovedi, omejitvah in načinu izvajanja prevoza potnikov na ozemlju
Republike Slovenije (Uradni list RS, št. 181/20).
7. člen
Ta odlok začne veljati 12. decembra 2020 in velja sedem
dni.
Št. 00710-66/2020
Ljubljana, dne 9. decembra 2020
EVA 2020-2430-0135
Vlada Republike Slovenije
Janez Janša
predsednik