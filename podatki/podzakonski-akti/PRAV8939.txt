1. člen
(področje urejanja)
(1) Ta pravilnik določa zahteve in postopke
za zagotavljanje sledljivosti človeških tkiv in celic (v nadaljnjem besedilu: tkiva
in celice) in materialov, ki prihajajo v stik s tkivi in celicami ter ukrepe,
ki jih morata donorski center in ustanova za tkiva in celice sprejeti za
zagotavljanje sledljivosti tkiv in celic v skladu z Direktivo 2004/23/ES
Evropskega parlamenta in Sveta z dne 31. marca 2004 o določitvi standardov
kakovosti in varnosti, darovanja, pridobivanja, testiranja, predelave,
konzerviranja, shranjevanja in razdeljevanja človeških tkiv in celic (UL L št. 102
z dne 7. 4. 2004, str. 48; v nadaljnjem besedilu: Direktiva 2004) in Direktivo
Komisije 2006/17/ES z dne 8. februarja 2006 o izvajanju Direktive 2004/23/ES
Evropskega parlamenta in Sveta o nekaterih tehničnih zadevah za darovanje,
pridobivanje in testiranje človeških tkiv in celic (UL L št. 38 z dne 9. 2.
2006, str. 40; v nadaljnjem besedilu: Direktiva 2006/17/ES).
2. člen
(opredelitev izrazov)
Poleg izrazov, ki so opredeljeni v Zakonu o
kakovosti in varnosti človeških tkiv in celic, namenjenih za zdravljenje
(Uradni list RS, št. 61/07; v nadaljnjem besedilu: zakon), se v tem pravilniku
uporabljajo še naslednji izrazi:
1.     
»sledljivost« pomeni zmožnost ugotavljanja položaja in identifikacije
tkiva in celice na vsakem koraku od pridobivanja, med predelavo, testiranjem in
shranjevanjem, vse do dodelitve prejemniku ali odstranitvijo, ki vključuje
zmožnost identifikacije darovalca in donorskega centra oziroma ustanove za
tkiva in celice, ki prejme, pripravi ali shrani tkiva in celice ter zmožnost identifikacije
prejemnika v ustanovah za tkiva in celice, ki so uporabniki tkiv in celic;
sledljivost pomeni tudi zmožnost ugotavljanja položaja in identifikacije vseh
ustreznih podatkov, povezanih z izdelki in materiali, ki pridejo v stik s tkivi
in celicami;
2.     
»osrednji informacijski sistem« je zbirka podatkov o darovalcih in
prejemnikih tkiv in celic, o vrsti in količini pridobljenih, obdelanih,
shranjenih, dodeljenih, razdeljenih, uvoženih in izvoženih, vnešenih in
iznešenih tkiv in celic ter materialov, ki prihajajo v stik s tkivi in
celicami;
3.     
»pooblaščene organizacije« so donorski centri, ustanove za tkiva in celice
ter uporabniki tkiv in celic.
3. člen
(sledljivost)
(1) Postopke za zagotavljanje sledljivosti
tkiv in celic ter materialov, ki prihajajo v stik s tkivi in celicami izvajajo
pooblaščene organizacije z namenom, da se zagotovi sledenje vsem tkivom in celicam,
pridobljenim v Republiki Sloveniji, uvoženim in vnešenim oziroma izvoženim in
iznešenim od darovalca do prejemnika in obratno.
(2) Sledljivost tkiv in celic v
pooblaščenih organizacijah zagotavljajo odgovorne osebe z evidentiranjem in
označevanjem pridobljenih, obdelanih, shranjenih, dodeljenih ali razdeljenih in
uporabljenih tkiv in celic s poročanjem o pridobitvi, obdelavi, shranjevanju,
dodelitvi ali razdelitvi in uporabi oziroma odstranitvi tkiv in celic.
(3) Postopek evidentiranja pridobitve tkiv
in celic in postopek označevanja tkiv in celic izvajajo donorski centri.
Postopek evidentiranja obdelave, shranjevanja, dodeljevanja in razdeljevanja izvajajo
ustanove za tkiva in celic, če imajo dovoljenje za pridobivanje, pa tudi
postopek evidentiranja pridobitve in postopek označevanja.
(4) Donorski centri in ustanove za tkiva in
celice zagotovijo sistem za identifikacijo vsakega darovalca tkiv in celic, vsakega
pripravka, povezanega z darovanjem in vsakega spremljajočega vzorca (tkivo,
celice, kri) in sicer tako, da zagotovijo sprotno in enolično identifikacijo
vsakega darovalca, vsakega darovanja in vseh darovanih tkiv in celic ter vseh
izdelkov, ki so povezani z darovanjem, in materialov, ki so prišli v stik s pridobljenimi,
sprejetimi ali izdanimi tkivi in celicami ne glede na njihov namen in
organizacijo, kamor so bila tkiva in celice dostavljena.
(5) Vsaka ustanova za tkiva in celice ima
sistem za registracijo vsakega prejetega pripravka tkiv in celic ter končnega uporabnika
prejetega pripravka, če je bil uporabljen za zdravljenje, odstranjen ali vrnjen
donorskemu centru ali ustanovi za tkiva in celice.
(6) Vsi donorski centri in ustanove za
tkiva in celice imajo enoten sistem označevanja, kar omogoča natančno
povezovanje darovalca s pripravkom tkiv in celic.
(7) Vsi uporabniki tkiv in celic pošljejo
ustanovam za tkiva in celice podatke o prejemnikih tkiv in celic.
(8) Pooblaščene organizacije uporabljajo za
zagotavljanje sledljivosti tkiv in celic evropsko enolično določeno
identifikacijsko kodo, ki jo določi Evropska komisija in na podlagi katere izda
minister, pristojen za zdravje za njeno uporabo posebno navodilo.
(9) Podatki o pridobljenih, obdelanih,
shranjenih, dodeljenih, razdeljenih, uporabljenih ali neuporabljenih in
odstranjenih tkivih in celicah se shranjujejo v osrednji informacijski sistem
za transplantacijsko dejavnost, ki ga vodi Slovenija-transplant.
4. člen
(zahteve za uvožena tkiva)
Ustanove za tkiva in celice, ki imajo
dovoljenje za dejavnost shranjevanja in razdeljevanja za uvožena tkiva in
celice iz tretjih držav, zagotovijo sistem sledljivosti, ki je določen v drugem,
tretjem, četrtem in petem odstavku prejšnjega člena.
5. člen
(označevanje tkiv in celic)
(1) Donorski centri neposredno ob odvzemu
vsa pridobljena tkiva in celice in vse spremljajoče vzorce označijo z nalepko,
ki vsebuje informacije o identifikaciji darovalca ali enolično identifikacijsko
kodo darovalca in vrsto odvzetega tkiva in celice.
(2) Če velikost pakiranja dopušča, je na
nalepki iz prejšnjega odstavka tudi naslednje:
-       
datum in čas darovanja,
-       
opozorila v primeru infektivnosti ali druge biološke ogroženosti,
-       
uporabljeni dodatki in materiali pri odvzemu, ki imajo lahko vpliv na
uporabo,
-       
v primeru darovanja za lastno uporabo tudi oznaka »SAMO ZA AVTOLOGNO UPORABO«.
(3) Kadar darovanju neposredno sledi
presaditev oziroma uporaba, je na nalepki iz tega člena tudi identifikacijska
oznaka prejemnika.
(4) Če velikost nalepke na pakiranju tkiv
in celic ne zadošča, donorski center zagotovi, da so podatki zabeleženi na dokumentu,
ki spremlja odvzeta tkiva in celice.
6. člen
(osrednji informacijski sistem za
transplantacijsko dejavnost)
(1) Slovenija-transplant vzdržuje in
ažurira osrednji informacijski sistem za transplantacijsko dejavnost ter izvaja
strokovne naloge, vezane na vodenje predpisanih evidenc skladno z Zakonom o
odvzemu in presaditvi delov človeškega telesa zaradi zdravljenja (Uradni list
RS, št. 12/00).
(2) Osrednji informacijski sistem za
transplantacijsko dejavnost mora omogočati zagotavljanje sledljivosti tkiv in
celic ter materialov, ki prihajajo v stik s tkivi in celicami, zagotavljanje preglednosti,
zagotavljanje, da so tkiva in celice na razpolago za potrebe zdravljenja
bolnikov ter koordinacija transplantacijske dejavnosti, vodenje čakalnih
seznamov, dodeljevanje in izmenjavo tkiv in celic, nadzor nad izvajanjem
dejavnosti in vodenje statistike.
(3) Slovenija-transplant vodi osrednji
informacijski sistem za transplantacijsko dejavnost na podlagi sprotnih in
letnih poročil, ki mu jih posredujejo donorski centri, ustanove za tkiva in celice
ter uporabniki tkiv in celic. V osrednjem informacijskem sistemu
Slovenija-transplant vodi, analizira, nadzira in načrtuje darovanje in porabo
tkiv in celic za namen zdravljenja. Slovenija-transplant, donorski centri,
tkivne banke, ustanove za tkiva in celice ter uporabniki tkiv in celic sklenejo
dogovor, v katerem določijo način in obseg poročanja.
(4) Slovenija-transplant vzpostavi,
upravlja in zagotavlja varnost spletne aplikacije, s pomočjo katere donorski
centri, tkivne banke, ustanove za tkiva in celice ter uporabniki tkiv in celic
posredujejo poročila iz prejšnjega odstavka.
7. člen
(sprotno poročanje)
(1) Pooblaščene organizacije
Slovenija-transplantu posredujejo sprotna poročila v osmih dneh od dneva
odvzema, obdelave, shranjevanja, dodeljevanja, razdeljevanja, uporabe za
zdravljenje, uničenja, uvoza in izvoza, ter vnosa in iznosa tkiv in celic.
(2) (črtan).
8. člen
(letno poročilo)
(1) Pooblaščene organizacije posredujejo
Slovenija-transplantu letno poročilo do 15. januarja tekočega leta za preteklo leto.
(2) Letno poročilo
vsebuje poleg statističnih podatkov o letnem obsegu dejavnosti tudi podatke o
izvajanju sistema kakovosti, opravljenih nadzorih in uvedene izboljšave.
9. člen
(uporaba podatkov iz osrednjega
informacijskega sistema za transplantacijsko dejavnost)
(1) Podatki iz osrednjega informacijskega
sistema transplantacijske dejavnosti se uporabljajo izključno za namen, ki je
določen s tem pravilnikom.
(2) Slovenija-transplant lahko podatke iz
prejšnjega odstavka posreduje tudi za izobraževalne in raziskovalne namene. Podatki
se lahko posredujejo oziroma uporabijo v taki obliki, ki ne razkrije identitete
posameznikov.

Priloga I: (črtana)
Priloga II: (črtana)
Priloga III: (črtana)

Pravilnik o sledljivosti človeških tkiv in
celic ter izdelkov in materialov, ki prihajajo v stik s tkivi in celicami
(Uradni list RS, št. 70/08) vsebuje naslednjo končno določbo:
»10. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sledljivosti človeških tkiv in celic ter izdelkov in materialov,
ki prihajajo v stik s tkivi in celicami (Uradni list RS, št. 17/15) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.