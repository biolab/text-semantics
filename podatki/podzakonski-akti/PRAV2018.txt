1. člen
Ta pravilnik ureja način spremljanja
dozorevanja grozdja zaradi določitve roka trgatve grozdja, način določanja roka
trgatve in način kontrole grozdja namenjenega predelavi v vrhunsko vino iz
druge alinee druge podtočke točke A) 18. člena zakona o vinu in drugih
proizvodih iz grozdja in vina (Uradni list RS, št. 70/97) (v nadaljnjem
besedilu: vrhunsko vino).
2. člen
Za vinograd po tem pravilniku se šteje
vinograd določen s pravilnikom o registru pridelovalcev grozdja in vina in
katastru vinogradov (Uradni list RS, št. 44/99). 
Za pridelovalca grozdja po tem pravilniku
se šteje vsak pridelovalec, ki prideluje grozdje za vino.
3. člen
Spremljanje dozorevanja grozdja zaradi
določitve roka trgatve grozdja in način kontrole grozdja, namenjenega predelavi
v vrhunsko vino, opravljajo pooblaščene organizacije za spremljanje dozorevanja
grozdja in ugotavljanja primernosti grozdja za vrhunsko vino (v nadaljnjem
besedilu: pooblaščene organizacije). 
Pooblaščeno organizacijo za območje
vinorodne dežele Primorska, pooblaščeno organizacijo za območje vinorodne
dežele Podravje in pooblaščeno organizacijo za območje vinorodne dežele Posavje
na osnovi javnega razpisa izbere in z odločbo imenuje minister, pristojen za
kmetijstvo, gozdarstvo in prehrano. 
Odločbo o imenovanju pooblaščenih
organizacij ministrstvo, pristojno za kmetijstvo, objavi v Uradnem listu Republike
Slovenije.
4. člen
Rok trgatve grozdja se določi na podlagi
spremljanja dozorevanja grozdja. Pred rokom trgatve določenim za posamezno
sorto za posamezen vinorodni okoliš ni dovoljeno trgati grozdja, razen če ta
pravilnik ne določa drugače. 
Rok trgatve grozdja določijo pooblaščene
organizacije za posamezno sorto vinske trte, za posamezen vinorodni okoliš, ko
je grozdje posamezne sorte vinske trte tehnološko zrelo za predelavo v mirno
vino (v nadaljnjem besedilu: tehnološka zrelost). 
Za pridelovanje penečega in biser vina se
dovoljenje za trgatev za določeno količino grozdja, določenega pridelovalca, z
določenega vinograda oziroma vinogradov lahko izda pred doseženo tehnološko
zrelostjo, če so izpolnjeni pogoji iz 9. člena tega pravilnika. 
Pooblaščene organizacije določijo
tehnološko zrelost grozdja tako, da opravijo periodične ocene zdravstvenega
stanja grozdja in analize vzorcev grozdja oziroma grozdnega soka glede na
vsebnost sladkorja, skupnih titracijskih kislin, pH mošta in njegove puferne
kapacitete, razmerja med vinsko in jabolčno kislino, mase 100 grozdnih jagod in
primerjave podatkov iz preteklih let.
5. člen
Če v posameznem letu grozdje določene sorte
vinske trte znotraj istega vinorodnega okoliša dozoreva različno, lahko
pooblaščena organizacija na lastno pobudo ali na predlog pridelovalca spremlja
dozorevanje grozdja določene sorte znotraj pridelovalnega območja, ki je ožje
od vinorodnega okoliša. 
Roki trgatve za isto sorto vinske trte se
znotraj posameznih določenih delov vinorodnega okoliša določijo različno, če je
bil del vinorodnega okoliša podvržen izjemnim vremenskim vplivom oziroma če
sladkorna stopnja grozdja iste sorte vinske trte v različnih delih istega
vinorodnega okoliša niha za več kot 10 stopinj Oechsleja (v nadaljnjem
besedilu: °Oe).
6. člen
Za posamezno sorto vinske trte se za
spremljanje dozorevanja grozdja znotraj posameznega vinorodnega okoliša izbere
pet vinogradov. Izbor vinogradov se za tri od petih vinogradov letno ne
spreminja, dva vinograda pa morata biti izbrana tako, da v obdobju 10 let isti
vinograd ni izbran več kot enkrat. 
Za sorte, ki so po obsegu pridelave za
posamezen okoliš manj pomembne, se ne glede na določbe prejšnjega odstavka
izbere le dva stalna vinograda na katerih se spremlja dozorevanje grozdja. 
Za sorte, ki se v
posameznem okolišu gojijo v izredno omejenem obsegu, se spremljanje dozorevanja
grozdja ne izvaja. Rok trgatve za te sorte pooblaščene organizacije določijo
primerjalno v skladu s seznamom sort, za katere se spremlja dozorevanje grozdja
oziroma se rok trgatve določi primerjalno, ki je priloga tega pravilnika in je
njegov sestavni del.
Vinograde, v katerih se spremlja
dozorevanje grozdja, izbere pooblaščena organizacija v dogovoru s pridelovalcem
grozdja. 
Če zaradi objektivnih razlogov ni mogoče
jemati vzorcev grozdja iz izbranega vinograda, pooblaščena organizacija izbere
drug vinograd.
7. člen
Prvi vzorec za analizo grozdja v
laboratoriju se odvzame v času mehčanja grozdne jagode, nadaljnji pa se vršijo
vsakih 7 dni oziroma pogosteje, če to zahteva zorenje grozdja.
8. člen
Vzorec za analizo grozdja se vsakokrat
odvzame na istih petindvajsetih trsih, ki ležijo na različnih delih vinograda,
na različnih delih trsov, z različnih delov grozda, in sicer najmanj 100
grozdnih jagod. Sok vzorca grozdja iz vsakega posameznega vinograda se
analizira, kot sledi: 
-       
pred stiskanjem jagod se izmeri masa 100 jagod grozdja, 
-       
sladkorna stopnja z refraktometrom, 
-       
skupne titracijske kisline, 
-       
pH, 
-       
puferna kapaciteta, 
-       
vinska kislina in jabolčna kislina (le za vzorce vzete v zadnjih dveh
terminih jemanja vzorcev).
9. člen
Trgatev za posamezno sorto vinske trte v
posameznem vinorodnem okolišu se ne dovoli, če najmanj štirje od petih vzorcev
iz prejšnjega člena ne dosežejo najmanj 64 °Oe in če skupno povprečje vzorcev
za posamezno sorto vinske trte znotraj posameznega pridelovalnega območja
hkrati ne doseže najmanj 64 °Oe.
10. člen
Če so razmere za dozorevanje grozdja v
posameznem letu, za posamezno sorto vinske trte, znotraj posameznega
pridelovalnega območja, ki je enako ali manjše od vinorodnega okoliša, izrazito
neugodne in grozdje ne doseže 64 °Oe in tudi ni pričakovati, da bi lahko
doseglo 64 °Oe, pooblaščena organizacija v dogovoru s pridelovalci o slabi
stopnji dozorelosti pisno obvesti Ministrstvo za kmetijstvo, gozdarstvo in
prehrano (v nadaljnjem besedilu: ministrstvo). V obvestilu morajo biti navedeni
natančni razlogi za tako stanje grozdja in predlog pooblaščene organizacije pri
kateri najnižji sladkorni stopnji, ki ne sme biti nižja od 52 °Oe, se tako
grozdje lahko trga. 
Ministrstvo, na podlagi obvestila iz
prejšnjega odstavka, v roku dveh delovnih dni lahko dovoli predčasno trgatev za
določeno količino grozdja določenega pridelovalca. Trgatev se v primeru naravne
nesreče lahko dovoli za določeno sorto vinske trte in za območje, ki ni večje
od vinorodnega okoliša, za več pridelovalcev skupaj (v nadaljnjem besedilu:
skupinsko obvestilo za predčasno trgatev).
11. člen
Obvestilo o roku trgatve pošlje pooblaščena
organizacija vsem kupcem grozdja znotraj posameznega vinorodnega območja,
upravnim enotam, ki jih objavijo na oglasni deski in na krajevno običajen način
ter kmetijski svetovalni službi. 
Obvestilo o predčasnem roku trgatve se
pošlje pridelovalcu grozdja iz tretjega odstavka 4. člena tega pravilnika in
prejšnjega odstavka, razen v primeru izdaje skupinskega obvestila za predčasno
trgatev iz prejšnjega člena, kjer se obvestilo objavi na način iz prejšnjega
odstavka.
12. člen
Pregled kakovosti in količin grozdja je
obvezen vse kategorije vrhunskega vina, in sicer za vrhunsko vino in vrhunska
vina posebnih kakovosti (vrhunsko vino pozna trgatev, vrhunsko vino izbor,
vrhunsko vino jagodni izbor, vrhunsko vino ledeno vino, vrhunsko vino suhi
jagodni izbor) (v nadaljnjem besedilu: vrhunska vina posebne kakovosti).
13. člen
Grozdje, namenjeno pridelavi v vrhunsko
vino, mora ob pregledu dozorelosti grozdja v vinogradu dosegati najmanj 80 °Oe,
ob trgatvi pa najmanj 83 °Oe. Če grozdje v vinogradu ne dosega 80 °Oe,
pridelovalec grozdja ne more ponovno zaprositi pooblaščene organizacije za
ponovni pregled istega vinograda v istem letu. 
Na grozdju, namenjenemu pridelavi v
vrhunsko vino posebne kakovosti, mora biti prisotna žlahtna gniloba. Grozdje,
namenjeno pridelavi v vrhunsko vino posebne kakovosti, mora v vinogradu pred
trgatvijo dosegati najmanj naslednje sladkorne stopnje: 
-       
za vrhunsko vino pozna trgatev: 92 °Oe, razen za sorte šipon, laški
rizling in rumeni muškat, kjer mora dosegati 88 °Oe, 
-       
za vrhunsko vino izbor: 108 °Oe, razen za sorte šipon, laški rizling in
rumeni muškat, kjer mora dosegati 105 °Oe, 
-       
za vrhunsko vino jagodni izbor: 128 °Oe, 
-       
za ledeno vino: 128 °Oe v moštu, 
-       
za vrhunsko vino suhi jagodni izbor: 154 °Oe.
14. člen
Postopek prijave trgatve in preverjanja
ustreznosti grozdja za pridelavo v vrhunsko vino se glede na potek postopka
loči na postopek za tiste, ki del ali celotno količino grozdja odkupujejo (v
nadaljnjem besedilu: kupci grozdja) in na postopek za tiste pridelovalce, ki
pridelujejo le vino iz lastnega grozdja (v nadaljnjem besedilu: pridelovalci
lastnega grozdja). 
Postopek prijave trgatve in preverjanja
ustreznosti grozdja za predelavo v vrhunsko vino posebne kakovosti poteka za
kupce grozdja in pridelovalce lastnega grozdja enako, in sicer prijava trgatve
v skladu z 19. členom tega pravilnika, preverjanje pa v skladu s prvo alineo
prvega odstavka in drugim odstavkom 21. člena tega pravilnika. 
Preverjanje ustreznosti grozdja za
pridelavo vrhunskega vina posebne kakovosti se izvaja samo v vinogradu.
15. člen
Kupci grozdja, vsako leto 15 dni pred prvo
trgatvijo grozdja namenjenega predelavi v vrhunsko vino, namen pridelave
vrhunskega vina prijavijo pooblaščeni organizaciji. Prijava mora vsebovati predvideno
količino grozdja po sortah, namenjeno pridelavi vrhunskega vina, predviden čas
trgatve in opis postopka prevzema grozdja.
16. člen
Če kupec grozdja uporablja opremo za odkup
grozdja (avtomatske tehtnice in avtomatski merilci sladkorne stopnje), opravi
pooblaščena organizacija, v petih dneh od prijave namena pridelave vrhunskega
vina, pregled ustreznosti te opreme. 
Pregled opreme za odkup grozdja obsega: 
-       
pregled dokumentacije ali je oprema za kontrolo sladkorne stopnje in
tehtnica pregledana v skladu s predpisi o meroslovju, 
-       
pregled ustreznosti avtomatskega izpisa podatka o količini in sladkorni
stopnji grozdja. 
O pregledu iz prejšnjega odstavka
pooblaščena organizacija piše zapisnik v dveh izvodih. En izvod se izroči kupcu
grozdja, drugega obdrži pooblaščena organizacija.
17. člen
Če kupec grozdja ne razpolaga z ustrezno
opremo iz prejšnjega člena mora pri odkupu grozdja za vrhunsko vino
prisostvovati predstavnik pooblaščene organizacije, ki preveri sladkorno
stopnjo odkupljenega grozdja za posamezno količino grozdja posameznega
pridelovalca, pridelanega na določenem vinogradu. Sladkorna stopnja grozdja se
ugotavlja po postopku iz drugega odstavka 21. člena člena tega pravilnika tako,
da se vzorec vzame na različnih delih posode v kateri je grozdje namenjeno
pridelavi vrhunskega vina.
Predstavnik pooblaščene organizacije o
pregledu piše zapisnik, ki mora vsebovati podatke iz 18. člena tega pravilnika.
18. člen
Iz avtomatskega izpisa o količini in
sladkorni stopnji grozdja ter zapisnika iz prejšnjega člena mora biti razvidna
dejanska količina in sladkorna stopnja grozdja, dopolnjena s podatki o številki
vpisa posameznega pridelovalca grozdja v register pridelovalcev grozdja in
vina, številka vinograda iz registra pridelovalcev grozdja in vina, kjer je bilo
grozdje namenjeno pridelavi v vrhunsko vino pridelano, datum trgatve, podpis
pridelovalca grozdja in podpis odgovorne osebe kupca grozdja.
19. člen
Pridelovalec lastnega grozdja prijavi
trgatev za grozdje, ki bo predelano v vrhunsko vino, pooblaščeni organizaciji
kot sledi: 
-       
predprijavo trgatve za vrhunsko vino najmanj 8 dni pred predvideno
trgatvijo. Pisna predprijava obsega: ime in priimek in naslov oziroma firmo in
sedež pridelovalca lastnega grozdja, številko vpisa v register pridelovalcev
grozdja in vina, številko vinograda oziroma vinogradov iz registra
pridelovalcev grozdja in vina kjer se želi opraviti trgatev za vrhunsko vino,
sorto oziroma sorte grozdja ter oceno predvidene količine grozdja po sortah in
predvideni datum trgatve; 
-       
prijava roka trgatve poteka v delovnem času po telefonu pooblaščene
organizacije in sicer tako, da pooblaščena organizacija po telefonu dodeli
pridelovalcu številko dejanske prijave trgatve ter napove datum in uro ogleda
vinograda; 
-       
pooblaščena organizacija v roku dveh dni po prijavi termina trgatve
opravi ogled vinograda, kjer se bo trgalo grozdje za vrhunsko vino. Ob ogledu
mora sodelovati tudi pridelovalec lastnega grozdja oziroma njegov predstavnik.
20. člen
Pooblaščena organizacija opravi pregled
dozorelosti grozdja v vinogradu pridelovalca lastnega grozdja. Ta pregled se
lahko izjemoma opravi tudi v kleti lastnega pridelovalca pred stiskanjem
grozdja.
21. člen
Določitev sladkorne stopnje grozdja
pridelovalca lastnega grozdja poteka kot sledi: 
-       
na različnih delih vinograda predstavnik pooblaščene organizacije izbere
posamezne trte, na njih pa na različnih delih trte posamezne grozde in na
posameznih grozdih na različnih delih grozda odvzame grozdno jagodo, katere
zdravstveno stanje odgovarja povprečnemu zdravstvenemu stanju vinograda. V
vinogradu do 0,25 ha površine se odvzame najmanj 50 grozdnih jagod, v vinogradu
nad 0,25 ha površine se odvzame najmanj 100 jagod grozdja, oziroma 
-       
na različnih delih posode se na različnih globinah odvzame najmanj po 20
jagod grozdja tako, da vzorec predstavlja povprečen vzorec. 
Iz grozdnih jagod pridobljenih na način iz
prejšnjega odstavka se iztisne sok. Sok se analizira z refraktometrom. Tako
dobljena sladkorna stopnja je povprečna sladkorna stopnja grozdja za vinograd.
Refraktometri morajo biti umerjeni v skladu s predpisi o meroslovju. 
Za vina posebne kakovosti se lahko na
lastno pobudo ali na zahtevo stranke opravi tudi kemijska analiza vsebnosti
sladkorja z metodo po Luff-Schorlu ali Rebeleinu. V primeru različnih
rezultatov veljajo rezultati kemične analize.
22. člen
O meritvi sladkorne stopnje piše
pooblaščena organizacija zapisnik, ki obsega: ime, priimek in naslov oziroma
firmo in sedež pridelovalca lastnega grozdja, številko vinograda oziroma
vinogradov, sorto grozdja, količino grozdja in sladkorno stopnjo, datum meritve
in datum trgatve, v primeru, da grozdje dosega 80 °Oe in ne dosega 83 °Oe pa
tudi predviden datum trgatve. 
Zapisnik se piše v dveh izvodih, ki ga
podpišeta predstavnik pooblaščene organizacije in predstavnik pridelovalca
lastnega grozdja. En izvod se izroči pridelovalcu lastnega grozdja, drugega pa
obdrži pooblaščena organizacija.
23. člen
Podatek o roku trgatve grozdja pooblaščena
organizacija oziroma ministrstvo vpišeta v enotni sistem registra pridelovalcev
grozdja in vina.

Priloga:
Seznam sort za katere se spremlja dozorevanje grozdja oziroma se rok trgatve
določi primerjalno 

Pravilnik o kontroli kakovosti grozdja v času
trgatve (Uradni list RS, št. 68/99) vsebuje naslednji končni določbi:
»24. člen
Določbe tega pravilnika, ki se nanašajo na
številko vinograda iz registra pridelovalcev grozdja in vina, se začnejo
uporabljati za grozdje letnika 2000.
25. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne za grozdje
letnika 1999.«.

Pravilnik o spremembah in dopolnitvah pravilnika
o kontroli kakovosti grozdja v času trgatve (Uradni list RS, št. 79/00)
vsebuje naslednjo končno določbo:
»7. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o kontroli kakovosti grozdja v času trgatve (Uradni list RS, št. 69/01) spreminja 24. člen pravilnika
tako, da se glasi:
»24. člen
Določbe tega pravilnika, ki se nanašajo na
številko vinograda iz registra pridelovalcev grozdja in vina, se začnejo
uporabljati za grozdje letnika 2000.
Do imenovanja pooblaščenih organizacij iz
3. člena tega pravilnika opravljajo naloge iz prvega odstavka 3. člena tega
pravilnika naslednje pooblaščene organizacije: 
-       
za vinorodno deželo Primorska: Kmetijsko gozdarski zavod Nova Gorica, 
-       
za vinorodno deželo Podravje: Kmetijsko gozdarski zavod Maribor, 
-       
za vinorodno deželo Posavje: Kmetijski inštitut Slovenije.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«