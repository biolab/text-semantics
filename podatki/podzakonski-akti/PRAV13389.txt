1. člen
(vsebina pravilnika)
S tem pravilnikom se določa način evidentiranja in poročanja o
realiziranih odhodkih in nakazovanja sredstev za skupno opravljanje posameznih
nalog občinske uprave (v nadaljnjem besedilu: sredstva) v skladu s prvim
odstavkom 26. člena Zakona o financiranju občin (Uradni list RS,
št. 123/06, 57/08, 36/11, 14/15 – ZUUJFO, 71/17 in 21/18 – popr.; v
nadaljnjem besedilu: ZFO-1).
2. člen
(izvajanje pravilnika)
(1) Sredstva iz prejšnjega člena se za vsako proračunsko
leto zagotovijo v državnem proračunu, in sicer na proračunski postavki v
finančnem načrtu ministrstva, pristojnega za lokalno samoupravo (v nadaljnjem
besedilu: ministrstvo).
(2) Postopke po tem pravilniku izvaja ministrstvo.
3. člen
(vrsta odhodkov in sredstva za skupno opravljanje posameznih
nalog občinske uprave)
Za odhodke za skupno opravljanje posameznih nalog občinske
uprave se štejejo odhodki po pravilniku, ki ureja enotni kontni načrt za
proračun, proračunske uporabnike in druge osebe javnega prava, evidentirani v
proračunu občine ustanoviteljice skupne občinske uprave (v nadaljnjem besedilu:
skupna občinska uprava) kot neposrednega uporabnika proračuna občine
ustanoviteljice, in sicer:
-       
odhodki za plače in druge izdatke delodajalca zaposlenim v skupni
občinski upravi (podskupina kontov 400 – Plače in drugi izdatki zaposlenim) in
-       
odhodki za prispevke delodajalca zaposlenim v skupni občinski upravi
(podskupina kontov 401 – Prispevki delodajalcev za socialno varnost).
4. člen
(poročanje skupnih občinskih uprav in vlaganje zahtevkov
občin ustanoviteljic)
Skupna občinska uprava in občine ustanoviteljice poročajo in
vlagajo zahtevke za sofinanciranje skupne občinske uprave najpozneje do
31. marca tekočega leta.
5. člen
(poročanje o realiziranih odhodkih občin ustanoviteljic)
(1) Skupna občinska uprava kot neposredni uporabnik
proračuna občine ustanoviteljice v skladu z navodilom, ki ureja pripravo
zaključnega računa državnega in občinskega proračuna ter metodologije za
pripravo poročila o doseženih ciljih in rezultatih neposrednih in posrednih
uporabnikov proračuna, pripravi:
-       
zaključni račun finančnega načrta skupne občinske uprave, ki ga
pooblaščena oseba podpiše in žigosa in
-       
poročilo o realizaciji finančnega načrta skupne občinske uprave, ki ga
pooblaščena oseba podpiše in žigosa.
(2) Občine ustanoviteljice, ki sofinancirajo skupno
občinsko upravo, pripravijo:
-       
izsek iz zaključnega računa posebnega dela proračuna občine, ki se
nanaša na proračunske postavke za sofinanciranje skupne občinske uprave, ki ga
pooblaščena oseba podpiše in žigosa in
-       
poročilo o realizaciji odhodkov na proračunskih postavkah za
sofinanciranje skupne občinske uprave iz posebnega dela proračuna občine, ki ga
pooblaščena oseba podpiše in žigosa.
6. člen
(poročilo skupne občinske uprave)
(1) Predstojnik skupne občinske uprave odda poročilo
skupne občinske uprave na obrazcu iz Priloge 1, ki je sestavni del tega
pravilnika.
(2) Poročilu iz prejšnjega odstavka se priloži:
-       
odlok o ustanovitvi skupne občinske uprave, v katerem sta določena
zagotavljanje sredstev in drugih materialnih pogojev za sofinanciranje ter
razmerje delitve obveznosti med občine ustanoviteljice,
-       
akt o notranji organizaciji in sistemizaciji delovnih mest v skupni
občinski upravi in
-       
zaključni račun finančnega načrta skupne občinske uprave ter poročilo o
realizaciji finančnega načrta skupne občinske uprave iz prvega odstavka 5.
člena.
7. člen
(zahtevek občine ustanoviteljice za nakazilo sredstev)
(1) Zahtevek za nakazilo sredstev vloži občina
ustanoviteljica na obrazcu iz Priloge 2, ki je sestavni del tega pravilnika,
skupaj z dokazili iz drugega odstavka 5. člena tega pravilnika
(2) Ministrstvo obravnava samo popolne in pravočasno
oddane zahtevke iz prejšnjega odstavka tega člena. Če zahtevek ni popoln ali je
v nasprotju z zakonom ali tem pravilnikom, ga ministrstvo vrne občini
ustanoviteljici, ta pa ga mora dopolniti ali uskladiti najpozneje v osmih dneh
po prejetju zahteve ministrstva. Če občina ustanoviteljica zahtevka v roku ne
dopolni ali uskladi, odloči ministrstvo na podlagi prejetih podatkov.
8. člen
(izdaja odločbe)
Ministrstvo v 60 dneh po prejetju popolnega zahtevka iz
prejšnjega člena z odločbo, ki jo izda občini ustanoviteljici, ugotovi višino
odhodkov za sofinanciranje v preteklem proračunskem letu ter določi znesek
sofinanciranja in roke nakazil.

Priloga
1: Poročilo skupne občinske uprave
Priloga
2: Zahtevek občine ustanoviteljice za nakazilo sredstev

Pravilnik o izvajanju sofinanciranja skupnega
opravljanja posameznih nalog občinske uprave (Uradni list RS, št. 36/18) vsebuje naslednji končni določbi:
»KONČNI DOLOČBI
9. člen
(razveljavitev)
Z dnem uveljavitve tega pravilnika preneha veljati Pravilnik o
vrsti odhodkov, načinu poročanja o realiziranih odhodkih in nakazovanju
sredstev občinam za sofinanciranje skupnega opravljanja posameznih nalog
občinske uprave (Uradni list RS, št. 66/07).
10. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o izvajanju
sofinanciranja skupnega opravljanja posameznih nalog občinske uprave (Uradni
list RS, št. 2/20) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.