I. SPLOŠNE DOLOČBE
1. člen
(vsebina sklepa)
(1) Ta sklep določa omejitve glede sredstev in
referenčnih vrednosti (v nadaljnjem besedilu: referenčne vrednosti), na katere
so lahko vezana upravičenja iz zavarovalnih pogodb, pri katerih zavarovalec
prevzema naložbeno tveganje, kadar je zavarovalec lahko fizična oseba (v
nadaljnjem besedilu: zavarovanja z naložbenim tveganjem) ter podrobnejšo
vsebino poročil, način in roke poročanja o referenčnih vrednostih ali njihovih
kombinacijah (v nadaljnjem besedilu: dopustne povezave).
(2) Omejitve glede referenčnih vrednosti, na katere so
lahko vezana upravičenja iz zavarovalnih pogodb iz predhodnega odstavka, se
nanašajo na:
1.     
vrste dopustnih povezav,
2.     
omejitve v zvezi s sredstvi notranjega sklada zavarovalnice in
3.     
druga pravila.
II. VRSTE DOPUSTNIH POVEZAV
2. člen
(splošna pravila in načela)
(1) Upravičenja pri zavarovanjih z naložbenim tveganjem
so lahko vezana na naslednje dopustne povezave, in to le neposredno:
1.     
vrednost, prihodke od, ali gibanje vrednosti enot premoženja enega ali
več kolektivnih naložbenih podjemov za vlaganja v prenosljive vrednostne
papirje (v nadaljnjem besedilu: KNPVP), ki so dopustni po določilih 3. člena
tega sklepa, ali
2.     
vrednost, prihodke od, ali gibanje vrednosti enega ali več prenosljivih
vrednostnih papirjev, ki so dopustni po določilih 4. člena tega sklepa, ali
3.     
vrednost sredstev v notranjem skladu zavarovalnice, oblikovanem v zvezi
z zavarovanji z naložbenim tveganjem, oziroma vrednost enote notranjega sklada
zavarovalnice, kadar je notranji sklad zavarovalnice razdeljen na enote, ali
4.     
indeks, ki je dopusten po določilih 5. člena tega sklepa.
(2) Zavarovalnica zagotavlja, da so referenčne vrednosti
v zavarovalni pogodbi določene pregledno, nedvoumno in razumljivo.
(3) Zavarovalnica zagotavlja, da so vrednosti dopustnih
povezav vselej določene pošteno in pravilno.
(4) Pričakuje se, da zavarovalnica pri presoji
primernosti referenčne vrednosti uporablja načelo preudarne osebe, kot je
opredeljeno v oddelku 5 Smernic o sistemu upravljanja (EIOPA-BoS-14/253 SL).
3. člen
(dopustni KNPVP)
KNPVP, na katerih vrednost, prihodke iz njihovega naslova ali
njihovo gibanje so lahko neposredno vezana upravičenja pri zavarovanjih z
naložbenim tveganjem, so KNPVP, katerih poslovanje je usklajeno z Zakonom o
investicijskih skladih in družbah za upravljanje (Uradni list RS, št. 31/15,
81/15 in 77/16; v nadaljnjem besedilu: ZISDU-3) oziroma katerih poslovanje je
usklajeno s predpisi držav članic Evropske unije ali držav podpisnic Sporazuma
o ustanovitvi Evropskega gospodarskega prostora (UL L št. 1 z dne
3. januarja 1994; v nadaljnjem besedilu: države članice), sprejetimi
zaradi prenosa Direktive 2009/65/ES Evropskega parlamenta in Sveta z dne
13. julija 2009 o usklajevanju zakonov in drugih predpisov o kolektivnih
naložbenih podjemih za vlaganja v prenosljive vrednostne papirje (KNPVP) (UL L
št. 302 z dne 17. novembra 2009), zadnjič spremenjena z Direktivo
2014/91/EU Evropskega parlamenta in Sveta z dne 23. julija 2014 o
spremembi Direktive 2009/65/ES o usklajevanju zakonov in drugih predpisov o
kolektivnih naložbenih podjemih za vlaganja v prenosljive vrednostne papirje
(KNPVP), kar zadeva funkcije depozitarja, plačne politike in sankcije (UL L
št. 257 z dne 28. avgusta 2014) (v nadaljnjem besedilu: Direktiva
2009/65/ES).
4. člen
(dopustni prenosljivi vrednostni papirji)
(1) Dopustni prenosljivi vrednostni papirji, na katerih
vrednost, prihodke iz njihovega naslova ali gibanje vrednosti so lahko
neposredno vezana upravičenja pri zavarovanjih z naložbenim tveganjem, so
prenosljivi vrednostni papirji, v zvezi s katerimi sta izpolnjena oba navedena
pogoja:
1.     
uvrščeni so v trgovanje ali se z njimi trguje na organiziranem trgu v
državi članici s seznama iz 1. točke prvega odstavka 237. člena ZISDU-3, in
2.     
zanje obstaja likviden trg, kot ga določa ena od spodaj navedenih
alineji:
- 
s predpisi, ki urejajo trg finančnih instrumentov v Republiki Sloveniji,
- 
s 17. točko prvega odstavka 2. člena Uredbe (EU) št. 600/2014
Evropskega parlamenta in Sveta z dne 15. maja 2014 o trgih finančnih
instrumentov in spremembi Uredbe (EU) št. 648/2012 (UL L št. 173 z dne
12. 6. 2014), zadnjič spremenjene z Delegirano uredbo Komisije (EU)
2017/2194 z dne 14. avgusta 2017 o dopolnitvi Uredbe (EU)
št. 600/2014 Evropskega parlamenta in Sveta o trgih finančnih instrumentov
v zvezi s paketnimi naročili (UL L št. 312 z dne 28. 11. 2017) (v
nadaljnjem besedilu: Uredba 600/2014/EU),
- 
s 25. točko drugega odstavka 4. člena Direktive 2014/65/EU Evropskega
parlamenta in Sveta z dne 15. maja 2014 o trgih finančnih instrumentov ter
spremembi Direktive 2002/92/ES in Direktive 2011/61/EU (UL L št. 173 z dne
12. 6. 2014), zadnjič spremenjene z Direktivo 2016/1034 Evropskega
parlamenta in Sveta z dne 23. 6. 2016 o spremembi Direktive 2014/65/EU o
trgih finančnih instrumentov (UL L št. 175 z dne 30. 6. 2016) (v
nadaljnjem besedilu: Direktiva 2014/65/ES), in predpisi, izdanimi na njeni
podlagi.
(2) Organiziran trg iz prvega odstavka tega člena je vsak
organiziran trg, uvrščen na Seznam reguliranih trgov, ki ga skladno s
56. členom Direktive 2014/65//ES javno objavlja Evropska Komisija oziroma
Evropski nadzorni organ za vrednostne papirje in trge (ESMA).
(3) Kadar je prenosljivi vrednostni papir namenjen zgolj
profesionalnim vlagateljem, se šteje, da je pogoj iz prvega odstavka tega člena
izpolnjen, če je uvrščen v trgovanje na trgu iz 1. ali 2. točke prvega odstavka
237. člena ZISDU-3 in če izdajatelj jamči za njegovo likvidnost. Zavarovalnica
na svoji spletni strani redno objavlja tržne vrednosti teh vrednostnih
papirjev.
5. člen
(dopustni indeksi)
Indeksi, na katere so lahko neposredno vezana upravičenja pri
zavarovanjih z naložbenim tveganjem, so indeksi, ki izpolnjujejo pogoje, ki jih
v zvezi z zadostno razpršenostjo, reprezentativnostjo in primernostjo objave,
predpisuje ZISDU-3 in splošen akt o naložbah investicijskih skladov, izdan na
njegovi podlagi.
III. OMEJITVE V ZVEZI S SREDSTVI NOTRANJEGA SKLADA
ZAVAROVALNICE
6. člen
(področje uporabe omejitev v zvezi s sredstvi)
Omejitve, določene v III. poglavju tega sklepa, veljajo za
sredstva v notranjem skladu zavarovalnice, kadar so upravičenja iz naslova
zavarovalnih pogodb neposredno povezana z vrednostjo sredstev notranjega sklada
zavarovalnice oziroma, kadar je notranji sklad zavarovalnice razdeljen na
enote, z vrednostjo enote notranjega sklada zavarovalnice (v nadaljnjem besedilu:
sredstva notranjega sklada zavarovalnice).
7. člen
(vrste dopustnih sredstev notranjega sklada)
Sredstva notranjega sklada zavarovalnice so lahko le tiste
vrste sredstev, ki so po določilih ZISDU-3 dopustne vrste naložb in drugih
sredstev KNPVP.
8. člen
(dopustna izpostavljenost do posamezne osebe)
Pri sredstvih notranjega sklada zavarovalnice se upoštevajo pravila
o dopustni izpostavljenosti do posamezne osebe, ki veljajo za KNPVP po
določilih ZISDU-3.
9. člen
(dopustna izpostavljenost do oseb, vključenih v skupino)
Pri sredstvih notranjega sklada zavarovalnice se upoštevajo
pravila o dopustni izpostavljenosti do oseb, vključenih v skupino, ki veljajo
za KNPVP po določilih ZISDU-3, pri čemer izpostavljenosti iz drugega odstavka
239. člena ZISDU-3 niso dopustne.
10. člen
(izpostavljenost v zvezi z izvedenimi finančnimi
instrumenti)
Pri pridobivanju in uporabi izvedenih finančnih instrumentov
se pri sredstvih notranjega sklada zavarovalnice, upoštevajo pravila o
izpostavljenosti v zvezi z izvedenimi finančnimi instrumenti, ki veljajo za
KNPVP po določilih ZISDU-3, pri čemer izpostavljenosti iz petega odstavka
243. člena ZISDU-3 niso dopustne.
11. člen
(izpostavljenost v zvezi z enotami ciljnih skladov)
(1) Pri sredstvih notranjega sklada zavarovalnice se
upoštevajo pravila o izpostavljenosti v zvezi z enotami ciljnih skladov, ki
veljajo za KNPVP po določilih ZISDU-3.
(2) Ne glede na določila prvega odstavka tega člena,
pravila o izpostavljenosti v zvezi z enotami ciljnih skladov ne veljajo za
notranji sklad zavarovalnice, ki v skladu z zavarovalno pogodbo vlaga sredstva
le v KNPVP.
IV. DRUGA PRAVILA
12. člen
(zadolževanje, poroštva, zastava premoženja in nekrita
prodaja finančnih instrumentov)
(1) Pri zadolževanju za račun notranjega sklada
zavarovalnice se upoštevajo pravila o zadolževanju, ki veljajo za KNPVP po
določilih ZISDU-3.
(2) Za račun notranjega sklada zavarovalnice ni
dovoljeno dajati poroštev oziroma na drugačen način jamčiti tretjim osebam,
niti dati drugih posojil, ki niso dopustna za KNPVP po določilih ZISDU-3.
(3) Sredstev notranjega sklada zavarovalnice ni
dovoljeno zastaviti niti jih kako drugače obremeniti, razen, kadar je to
dopustno po pravilih o zastavi oziroma drugih obremenitvah premoženja, ki
veljajo za KNPVP po določilih ZISDU-3.
(4) Za račun notranjega sklada zavarovalnice ni
dovoljeno skleniti pogodbe o prodaji oziroma prodati prenosljivih vrednostnih papirjev,
instrumentov denarnega trga ali drugih finančnih instrumentov, ki so med
sredstvi notranjega sklada, če notranji sklad zavarovalnice ob sklenitvi
pogodbe oziroma prodajnega posla ni njihov imetnik in zanje nima zadostnega
kritja na računu finančnih instrumentov.
12.a člen
(poročanje o referenčnih vrednostih)
(1) Zavarovalnica poroča Agenciji za zavarovalni nadzor
glede zavarovanj iz prvega odstavka 1. člena tega sklepa: 
1.     
vrsto in natančen opis dopustne povezave, na katero so vezana
upravičenja iz zavarovanj, 
2.     
naslov spletne strani zavarovalnice, kjer zavarovalnica zagotavlja
objavo vrednosti povezav iz 2. člena tega sklepa. 
(2) Zavarovalnica poroča na podlagi prejšnjega odstavka
v osmih dneh, od začetka uporabe dopustne povezave, in sicer na način, da
Agenciji za zavarovalni nadzor posreduje poročilo z opisom dopustne povezave,
ki mu priloži listine, s katerimi navedeno izkazuje. 
(3) Datum začetka uporabe dopustne povezave iz
prejšnjega odstavka je datum uveljavitve ali spremembe zavarovalnih pogojev, s
katero se vzpostavi novo dopustno povezavo (v nadaljevanju: novi zavarovalni
pogoji). Če datuma uveljavitve novih zavarovalnih pogojev ni mogoče določiti na
način iz prejšnjega stavka, se novi zavarovalni pogoji štejejo za uveljavljene,
ko je sklenjena prva zavarovalna pogodba pod novimi pogoji.

Sklep o omejitvah glede sredstev in
referenčnih vrednosti pri zavarovanjih z naložbenim tveganjem (Uradni list RS,
št. 18/16) vsebuje naslednji končni določbi:
»13. člen
(uskladitev s sklepom)
Ta sklep se ne uporablja za zavarovalne pogodbe, ki začnejo
veljati pred uveljavitvijo tega sklepa.
14. člen
(uveljavitev)
Ta sklep začne veljati 1. junija 2016.«.

Sklep o spremembah in dopolnitvah Sklepa o
omejitvah glede sredstev in referenčnih vrednosti pri zavarovanjih z naložbenim
tveganjem (Uradni list RS, št. 59/18) vsebuje naslednjo končno določbo:
»6. člen
Ta sklep začne veljati petnajsti dan po objavi v Uradnem
listu Republike Slovenije.«.