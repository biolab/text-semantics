1. člen
Republika Slovenija v letu 2010 izda zbirateljske kovance ob
dogodku »Ljubljana - svetovna prestolnica knjige« v obsegu ter z glavnimi
znamenji in drugimi značilnostmi iz te uredbe.
2. člen
Ob dogodku »Ljubljana - svetovna prestolnica knjige« Republika
Slovenija izda:
-       
zlatnike z nominalno vrednostjo 100 eurov, v količini 4000 kovancev in
skupni nominalni vrednosti 400.000 eurov,
-       
srebrnike z nominalno vrednostjo 30 eurov, v količini 6000 kovancev in
skupni nominalni vrednosti 180.000 eurov, ter
-       
zbirateljske dvokovinske kovance z nominalno vrednostjo 3 eure, v
količini 300 000 kovancev in skupni nominalni vrednosti 900.000 eurov.
3. člen
(1) Zlatniki so izdelani iz zlata čistine 900/1000, z ravnimi
in reliefnimi površinami.
(2) Teža zlatnikov je 7 gramov, njihov premer je 24
milimetrov. Pri vsakem posameznem zlatniku je dovoljen odmik pri teži do ±1 ‰
in pri premeru do ±0,1 milimetra.
4. člen
(1) Srebrniki so izdelani iz srebra čistine 925/1000, z ravnimi
in reliefnimi površinami.
(2) Teža srebrnikov je 15 gramov, njihov premer je 32
milimetrov. Pri vsakem posameznem srebrniku je dovoljen odmik pri teži do ± 1 ‰
in pri premeru do ± 0,1 milimetra.
5. člen
(1) Zbirateljski dvokovinski kovanci so sestavljeni iz jedra (zlitina:
75% bakra in 25% niklja) in oboda (zlitina: 78% bakra, 20% cinka in 2% niklja).
(2) Teža kovancev je 15 gramov, njihov premer je 32
milimetrov (od tega jedro 22 milimetrov). Pri vsakem posameznem kovancu je
dopusten odmik pri teži ±2% in pri premeru do ±0,1 milimetra.
6. člen
Videz zbirateljskih kovancev iz 3., 4. in 5. člena te uredbe:
-       
sprednja stran: leva tretjina kovanca predstavlja obris odprte knjige in
okroglo ploskev zvitka. Beseda »EURO« je izpisana pokončno na meji z drugo
tretjino kovanca. Nominalna vrednost »100« oziroma »30« oziroma »3« je izpisana
v osrednjem delu kovanca. Nad številčno oznako vrednosti je ob zgornjem robu
kovanca izpisana letnica »2010«, pod njo pa napis »SLOVENIJA«;
-       
hrbtna stran: na dveh tretjinah kovanca je detajl fasade Narodne in univerzitetne
knjižnice v Ljubljani z jonskim stebrom. Motiv se zaključi z obrisom odprte
knjige, ki se na eni strani razvije iz okrogle ploskve zvitka. Na desni
tretjini kovanca so ena pod drugo izpisane besede »LJUBLJANA PRESTOLNICA
KNJIGE«.
7. člen
Zbirateljski kovanci, izdani na podlagi te uredbe, so okrogli
in po obodu valovito nazobčani.
8. člen
Ta uredba začne veljati naslednji dan po objavi v Uradnem listu
Republike Slovenije.
Št. 40401-2/2009/4
Ljubljana, dne 30. julija 2009
EVA 2009-1611-0131
Vlada Republike Slovenije
Borut Pahor l.r.
Predsednik