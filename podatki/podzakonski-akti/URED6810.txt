1. člen
Republika Slovenija v letu 2015 izda
zbirateljske kovance ob 500. obletnici prvega slovenskega tiskanega besedila v
obsegu ter z glavnimi znamenji in drugimi značilnostmi, določenimi s to uredbo.
2. člen
Ob 500. obletnici prvega slovenskega
tiskanega besedila Republika Slovenija izda:
-       
zlatnike z nominalno vrednostjo 100 eurov v količini 1 500 kovancev
in skupni nominalni vrednosti 150.000 eurov,
-       
srebrnike z nominalno vrednostjo 30 eurov v količini 2 500 kovancev
in skupni nominalni vrednosti 75.000 eurov in
-       
zbirateljske dvokovinske kovance z nominalno vrednostjo 3 eure v
količini 138 000 kovancev in skupni nominalni vrednosti 414.000
eurov.
3. člen
(1) Zlatniki so izdelani iz zlata
čistine 900/1000 z ravnimi in reliefnimi površinami.
(2) Zlatnik tehta 7 gramov in ima
premer 24 milimetrov. Pri posameznem zlatniku je dovoljen odmik pri teži do – 1
‰/+ 1 % in pri premeru do +/– 0,1 milimetra.
4. člen
(1) Srebrniki so izdelani iz srebra
čistine 925/1000 z ravnimi in reliefnimi površinami.
(2) Srebrnik tehta 15 gramov in ima
premer 32 milimetrov. Pri posameznem srebrniku je dovoljen odmik pri teži do –
1 ‰/+ 1 % in pri premeru do +/– 0,1 milimetra.
5. člen
(1) Zbirateljski dvokovinski kovanci
so sestavljeni iz kolobarja (zlitina: 78 % bakra, 20 % cinka, 2 % niklja) in
jedra (zlitina: 75 % bakra in 25 % niklja).
(2) Kovanec tehta 15 gramov in ima
premer 32 milimetrov (od tega jedro 22 milimetrov). Pri posameznem kovancu je
dopusten odmik pri teži do +/– 2 % in pri premeru do +/– 0,05 milimetra.
6. člen
Videz zbirateljskih kovancev iz 3., 4. in
5. člena te uredbe je naslednji:
-       
sprednja stran:
V osrednjem delu kovanca je v treh vrsticah
originalni napis »Leukhup leukhup leukhup leukhüp woga gmaina«. Ob spodnjem
robu kovanca je napis »SLOVENIJA« in letnica »2015«. V zgornjem delu je s številko
izpisana vrednost »100«, »30« ali »3« ter na desni strani beseda »EURO«;
-       
hrbtna stran:
Od zgornje polovice roba kovanca poteka
napis »PRVO SLOVENSKO TISKANO BESEDILO« in se zaključi s pokončno postavljeno
letnico »1515«. V spodnji polovici kovanca sta v dveh vrsticah zapisani besedi
»Stara prauda«.
7. člen
Zbirateljski kovanci, izdani na podlagi te
uredbe, so okrogli in po obodu nazobčani.
8. člen
Ta uredba začne veljati naslednji dan po
objavi v Uradnem listu Republike Slovenije.
Št. 00712-18/2014
Ljubljana, dne 5. junija 2014
EVA 2014-1611-0037
Vlada Republike Slovenije
mag. Alenka Bratušek l.r.
Predsednica