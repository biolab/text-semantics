I. SPLOŠNE DOLOČBE
1. člen
(vsebina pravilnika)
Ta pravilnik določa obseg in program posebnega dela strokovnega
izpita za inšpektorja (v nadaljnjem besedilu: izpit) na področju inšpekcije za šolstvo
in na področju inšpekcije za šport.
2. člen
(obseg strokovnega izpita za inšpektorja)
Obseg splošnega dela strokovnega izpita za inšpektorja, sestavo
in oblikovanje izpitnih komisij, postopek prijave in opravljanja izpita,
izpitni red, vodenje evidence o izpitih ter druga vprašanja v zvezi z
opravljanjem izpita določa Pravilnik o strokovnem izpitu za inšpektorja (Uradni
list RS, št. 75/04).
II. PROGRAM POSEBNEGA DELA STROKOVNEGA IZPITA ZA INŠPEKTORJA
NA PODROČJU INŠPEKCIJE ZA ŠOLSTVO IN ŠPORT
3. člen
(program posebnega dela izpita)
Program posebnega dela strokovnega izpita za področje inšpekcije
za šolstvo obsega poznavanje predpisov s področja vrtcev in šol, ki urejajo
organizacijo, financiranje in opravljanje dejavnosti vzgoje in izobraževanja.
Program posebnega dela strokovnega izpita za področje inšpekcije
za šport obsega poznavanje predpisov, ki urejajo organizacijo, financiranje in
opravljanje športne dejavnosti ter temeljnih predpisov iz področja šolske
zakonodaje.
4. člen
(podrobnejša vsebina programa)
Podrobnejše vsebine za posebni del izpita, določene na
podlagi programov iz prejšnjega člena, so kot priloga sestavni del tega
pravilnika.
Minister, pristojen za šolstvo in šport, usklajuje vsebine posebnega
dela izpita glede na spremembe zakonov in podzakonskih aktov na posameznem
upravnem področju, na katerem se izvaja inšpekcijski nadzor.
III. KONČNI DOLOČBI
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
strokovnem izpitu in o preizkusu strokovne usposobljenosti inšpektorjev za šolstvo
in inšpektorjev za šport (Uradni list RS, št. 49/00 in 57/04), razen določb o
opravljanju preizkusa strokovne usposobljenosti.
6. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.
Št. 011-18/2005
Ljubljana, dne 18. maja 2005.
EVA 2005-3311-0069
dr. Milan Zver l. r.
Minister
za šolstvo in šport

Priloga:
Podrobnejše vsebine posebnega dela izpita za inšpektorje za šolstvo in
inšpektorje za šport