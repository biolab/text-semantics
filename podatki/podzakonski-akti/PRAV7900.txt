SPLOŠNE DOLOČBE
1. člen
(1) Ta pravilnik določa zahteve, ki jih
mora izpolnjevati institucija za izdajanje poročil o preizkusu igralne naprave
(v nadaljnjem besedilu: institucija), postopek imenovanja institucije in
stroške postopka.
(2) Ta pravilnik se izda ob upoštevanju
postopka informiranja v skladu z Direktivo (EU) 2015/1535 Evropskega parlamenta
in Sveta z dne 9. septembra 2015 o določitvi postopka za zbiranje informacij na
področju tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
2. člen
(1) Institucija je pravna oseba, ki po
predpisanem postopku ugotavlja skladnost igralne naprave s predpisanimi tehničnimi
in drugimi zahtevami. Rezultat ugotavljanja skladnosti je razviden iz poročila
o preizkusu igralne naprave, ki je listina o skladnosti posamezne igralne
naprave z zahtevami, opredeljenimi v predpisih o igrah na srečo, ki opredeljuje
njene ključne lastnosti in predstavlja podlago za izdajo dovoljenja za uporabo
igralne naprave.
(2) Institucija iz prejšnjega odstavka
izvaja tudi kontrolo izpolnjevanja tehničnih zahtev igralnih naprav v uporabi.
3. člen
Institucije, ki izpolnjujejo zahteve
določene s tem pravilnikom, imenuje minister, pristojen za finance (v
nadaljnjem besedilu: minister).
4. člen
Zahteve, ki jih morajo izpolnjevati
institucije, se nanašajo na:
-       
usposobljenost institucije za preverjanje izpolnjevanja tehničnih
zahtev, ki jim mora ustrezati igralna naprava in izdajanje poročil o preizkusu
igralne naprave,
-       
razpolaganje s strokovno usposobljenim osebjem in potrebno opremo,
-       
zagotavljanje neodvisnosti in nepristranosti,
-       
zagotavljanje poslovne tajnosti ter
-       
zavarovanje odgovornosti za opravljeno delo.
5. člen
(1) Institucija mora imeti takšno upravno
in organizacijsko strukturo, ki ji omogoča hitro odzivnost in intenzivno, vsaj
tedensko delovno sodelovanje z nadzornim organom pri reševanju vseh zadev s
področja izvajanja nadzora tehničnih lastnosti igralnih naprav. Institucija
mora na zahtevo nadzornega organa zagotoviti odzivnost takoj oziroma najkasneje
v 24 urah po prejemu zahteve. Za stalno komunikacijo z nadzornim organom mora
institucija imenovati kontaktno osebo, ki je zaposlena pri instituciji.
(2) Institucija nadzornemu organu sporoči
ime, priimek, funkcijo, kontaktni naslov, številko telefona, številko
telefaksa, številko mobilnega telefona in elektronski naslov osebe, ki je pri
instituciji odgovorna za stalno komunikacijo z nadzornim organom. Institucija o
spremembi kontaktne osebe in o spremembi njenih podatkov v treh delovnih dneh
obvesti nadzorni organ.
USPOSOBLJENOST INSTITUCIJE
6. člen
(1) Institucija mora biti usposobljena za
ugotavljanje skladnosti tipa igralne naprave in sistema za prirejanje iger na
srečo preko interneta ter kontrolo izpolnjevanja tehničnih zahtev posamezne
igralne naprave in sistema za prirejanje iger na srečo preko interneta v skladu s tem členom.
(2) Institucija mora biti organizirana kot
certifikacijski organ za certificiranje proizvodov in izpolnjevati zahteve standarda
SIST ISO/IEC 17065 Ugotavljanje skladnosti – Zahteve za organe, ki
certificirajo proizvode, procese in storitve. V upravni strukturi mora imeti
institucija najmanj tri ločene organe, in sicer organ, ki potrjuje politiko,
postopke in nadzoruje delo certifikacijskega organa, organ, ki odloča o
podelitvi certifikata in organ, ki obravnava pritožbe v zvezi s
certificiranjem.
(3) Za kontrolo izpolnjevanja tehničnih
zahtev igralne naprave v uporabi mora institucija izpolnjevati zahteve standarda
SIST EN ISO/IEC 17020, in sicer kot kontrolni organ tipa A.
(4) Za preverjanje izpolnjevanja tehničnih
zahtev sistemov za prirejanje iger na srečo preko interneta mora institucija
izpolnjevati naslednja pogoja:
-       
imeti mora akreditacijo PCI (Payment Card Industry) Security Standards
Council po zahtevah PCI DSS (Data Security Standard) za preverjanje varnosti
informacijskih sistemov;
-       
zaposlovati mora osebo s potrebnimi znanji in certifikati za izvedbo
penetracijskega testiranja in pridobivanja podatkov z nepooblaščenim dostopom v
sistem (etični hacking), kar se dokazuje z ustreznim certifikati, ki jih
pridobi ta oseba in vsaj eno zaposleno osebo za izvajanje presoj informacijskih
sistemov, kar se dokazuje z ustreznim potrdili/certifikati (npr. Certified
information systems auditor – CISA, Certified information security manager –
CISM).
(5) Obseg
usposobljenosti za ugotavljanje skladnosti tipa s predpisanimi tehničnimi in
drugimi zahtevami in kontrolo tehničnih zahtev mora vsebovati najmanj
preverjanje funkcionalnih lastnosti igralne naprave, zaščito pred nepooblaščenimi
posegi, naključnost oziroma verjetnost dobitka in primernost za vključitev v
nadzorni informacijski sistem za vse vrste igralnih naprav.
(6) Institucija
mora zagotoviti, da bo svoje delo opravljala skladno s predpisi, ki urejajo
igre na srečo in internimi postopki, ki se nanašajo na izdajanje poročil o
preizkusu igralne naprave, certificiranje, preskušanje in kontrolo igralnih
naprav.
RAZPOLAGANJE S STROKOVNO USPOSOBLJENIM OSEBJEM IN POTREBNO
OPREMO
7. člen
(črtan)
8. člen
(1) Institucija mora biti usposobljena in
imeti svoje preskuševalne laboratorije za izvajanje najmanj naslednjih preskusov:
-       
naključnosti,
-       
deleža vračanja z matematično analizo pravil igre in plačilne tabele, s
programi za simulacijo igre in z avtomatskim igranjem,
-       
programske opreme, vključno z analizo izvorne kode, strojno in
programsko emulacijo, prevajanjem in avtentikacijo binarnih datotek,
-       
vplačilnih in izplačilnih enot in z njimi povezanih nadzornih sistemov,
-       
preverjanja obračunskega modela igralne naprave, vključno s preverjanjem
delovanja zahtevanih števcev,
-       
vključljivosti igralne naprave v nadzorni informacijski sistem, vključno
z neodvisnim preskušanjem komunikacijskih protokolov,
-       
sistemov zaščite podatkov ob napakah, vključno, z izgubo napajanja,
-       
sistemov varovanja igralne naprave pred nepooblaščenimi dostopi in spreminjanjem
nadzorovanih parametrov,
-       
poteka igre, vključno s pravili in korektnostjo podatkov, ki so na voljo
igralcu,
-       
nadgradenj s progresivnimi sistemi.
(2) Institucija mora biti usposobljena
izvesti vse potrebne certifikacijske postopke iz obsega preskušanj iz
prejšnjega odstavka in iz obsega preskušanj mehanskih in snovnih lastnosti
igralnih naprav, njihove električne varnosti in elektromagnetne združljivosti.
9. člen
Institucija mora ločeno za igralne
avtomate, žrebalne naprave in igralne mize v internih navodilih za delo
opredeliti postopke preverjanja tehničnih zahtev, preskuševalni laboratoriji pa
morajo izpolnjevati zahteve iz standarda SIST EN ISO/IEC 17025 za navedeni
obseg preskusov.
10. člen
(1) Institucija mora za vse preskuse,
izvedene v svojih laboratorijih, poleg ostalih zapisov o izvedenih preskusih
hraniti tudi naslednje podatke:
-       
opis postopka, celoten vzorec izidov igre, na katerem so bili opravljeni
statistični preskusi naključnosti in rezultati teh preskusov,
-       
plačilne tabele s preračuni deleža vračanja, oziroma zapise o
uporabljenih orodjih in rezultate preskusov, če so bili deleži vračanja
preskušeni na drugačen način,
-       
izvorno kodo programske opreme, prevajalnike in njihove konfiguracije,
prevedeno izvršno kodo.
(2) Institucija lahko del jasno
opredeljenih nalog odda podpogodbeniku - preskuševalnemu laboratoriju, če le-ta
lahko izkaže usposobljenost za izpolnjevanje predpisanih zahtev. Oddane naloge
morajo dopolnjevati aktivnosti, ki jih opravlja institucija in z njimi tvoriti
nedeljivo celoto. Institucija je dolžna ugotoviti usposobljenost
podpogodbenika, o tem voditi zapise in prevzeti popolno odgovornost za njegovo
izvedeno delo ter voditi evidenco podpogodbenikov in nalog, ki jim jih je
oddala.
(3) Dogovor o sodelovanju institucije s
podpogodbenim laboratorijem mora vsebovati tudi obvezo, da bo v primeru
naknadno ugotovljenih neskladnosti ali napak v delovanju igralne naprave na
zahtevo institucije, laboratorij dal na razpolago vse zahtevane podatke iz
prejšnjega odstavka, ali izvedel vse potrebne preiskave.
ZAGOTAVLJANJE NEODVISNOSTI IN NEPRISTRANOSTI
11. člen
(1) Institucija mora biti neodvisna in
nepristrana v razmerju do pravnih ali fizičnih oseb, ki so neposredno ali posredno
povezane z igralnimi napravami, za katere institucija izdaja poročila o
preizkusu.
(2) Institucija in njeno osebje ne sme biti
načrtovalec, proizvajalec, dobavitelj, monter, vzdrževalec igralnih naprav ali
njihov pooblaščeni zastopnik. Prav tako ne sme biti neposredno ali posredno
vključena v načrtovanje, izdelavo, trženje ali vzdrževanje igralnih naprav, kar
ne izključuje možnosti izmenjave tehničnih informacij med proizvajalcem in
institucijo. Institucija tudi ne sme biti neposredno ali posredno vključena v
prirejanje klasičnih ali posebnih iger na srečo.
11.a člen
(1) Institucija ima upravni odbor za certificiranje (v
nadaljnjem besedilu: odbor) in komisijo za pritožbe nad delom institucije (v
nadaljnjem besedilu: komisija).
(2) Odbor je organ za upravljanje certifikacijskega sistema v
skladu s standardom SIST ISO/IEC 17065.
(3) Komisija obravnava prizive in pritožbe na odločitve odbora
oziroma njegovih komisij in mora biti vzpostavljena s standardom SIST ISO/IEC
17065.
(4) Odbor in komisija se sestaneta vsaj enkrat letno.
(5) Predstavnik nadzornega organa se ima pravico udeleževati
sej odbora in komisije.
ZAGOTAVLJANJE POSLOVNE TAJNOSTI
12. člen
Osebje institucije mora varovati kot
poslovno tajnost vse podatke, ki jih pridobi med opravljanjem nalog v zvezi z
izdajo poročil o preizkusu igralne naprave.
ZAVAROVANJE POKLICNE ODGOVORNOSTI
13. člen
Institucija mora imeti sklenjeno zavarovanje
poklicne odgovornosti za dejavnosti preskušanja, certificiranja in kontrole
igralnih naprav. Zavarovalna vsota mora znašati vsaj 1.000.000 evrov.
POSTOPEK IMENOVANJA INSTITUCIJE
14. člen
(1) Postopek imenovanja institucije se
začne z vložitvijo njene zahteve za opravljanje nalog, ki se nanašajo na
preverjanje izpolnjevanja tehničnih zahtev, ki jim mora ustrezati igralna
naprava in na izdajanje poročil o preizkusu igralne naprave.
(2) Zahteva se vloži pri ministrstvu,
pristojnemu za finance (v nadaljnjem besedilu: ministrstvo), v skladu z zakonom,
ki ureja splošni upravni postopek.
(3) Minister odloči o imenovanju v treh
mesecih po prejemu popolne zahteve na podlagi preverjanja usposobljenosti
institucije. Imenovanje se izda za dve leti in ga je mogoče večkrat podaljšati,
vsakokrat za dve leti.
(4) Vložnikovo usposobljenost za imenovanje
institucije se ugotavlja predvsem na podlagi listin, ki jih je vložnik
predložil v skladu s 15. členom tega pravilnika. Po pregledu prejete zahteve se
oceni ali je treba razpisati ogled in ustno obravnavo na sedežu vložnika ali na
drugih lokacijah, kjer se izvajajo dejavnosti vložnika zahteve in izvesti druge
dokaze.
(5) V postopku imenovanja institucije se
preveri zlasti:
-       
poznavanje zahtev predpisov, ki urejajo igre na srečo,
-       
organiziranost institucije za varno hranjenje podatkov, zagotavljanje
njihove zaupnosti in nadzora dostopov v prostore,
-       
sposobnost institucije za izvedbo nalog v okviru zahtevanih odzivnih
časov in komunikacijo z nadzornim organom,
-       
sposobnost za izvajanje nalog institucije in izpolnjevanje dolžnosti, ki
so določene v 17. do 21. členu tega pravilnika.
15. člen
Zahteva iz prejšnjega člena mora vsebovati:
-       
splošne podatke (ime oziroma firmo in sedež, pravno organizacijsko
obliko, organizacijsko strukturo z opisom medsebojnih razmerij posameznih
organizacijskih enot);
-       
izpisek iz sodnega registra oziroma drugega ustreznega javnega registra,
če gre za tujo osebo;
-       
načrt lokacije in opis prostorskih zmogljivosti s posebnim poudarkom na
zagotavljanju zaščite pred nepooblaščenim dostopom in varovanjem zaupnih podatkov;
-       
izjavo o podpogodbenikih iz 10. člena tega pravilnika in dokazila o
njihovi usposobljenosti, če zmogljivosti podpogodbenika dopolnjujejo preskusne
zmogljivosti institucije iz obsega preskušanj mehanskih in snovnih lastnosti
igralnih naprav, njihove električne varnosti in elektromagnetne združljivosti;
-       
interna navodila o postopkih preverjanja tehničnih zahtev, ločeno za
igralne avtomate, igralne mize, žrebalne naprave in sisteme za prirejanje iger
na srečo preko interneta ter korespondenčno tabelo med posameznimi tehničnimi
zahtevami za igralne naprave, navedenimi v predpisih, ki urejajo igre na srečo
in tehničnimi postopki;
-       
interni akt o postopku izdaje certifikatov za igralne naprave, vključno
s postopkom njegove razveljavitve ali nadomestitve;
-       
interni akt o postopku izvajanja kontrole igralnih naprav, ločeno za
igralne avtomate, igralne mize, žrebalne naprave in sisteme za prirejanje iger
na srečo preko interneta;
-       
interni akt o postopku izdaje, razveljavitve in nadomestitve poročila o
preizkusu igralne naprave;
-       
seznam tehničnega in administrativnega osebja, ki izvaja naloge, povezane
z izdajo poročila o preizkusu igralne naprave, z navedbo funkcije, formalne
izobrazbe in predhodnih zaposlitev, izkušenj v povezavi s postopki preskušanja,
certificiranja in kontrole igralnih naprav z navedbo vseh izvedenih
funkcionalnih izobraževanj;
-       
veljavno polico za zavarovanje poklicne odgovornosti za dejavnosti preskušanja,
certificiranja in kontrole igralnih naprav;
-       
interne akte o varovanju poslovne skrivnosti;
-       
akreditacijsko listino za certifikacijski organ institucije, ki jo na podlagi
izpolnjevanja zahtev standarda SIST ISO/IEC 17065 Ugotavljanje skladnosti –
Zahteve za organe, ki certificirajo proizvode, procese in storitve izda
Slovenska akreditacija ali drug akreditacijski organ, ki je podpisnik
večstranskega sporazuma za akreditiranje organov za certificiranje proizvodov
znotraj Evropske akreditacije, pri čemer mora tehnični obseg akreditacije,
naveden v prilogi akreditacijske listine, vsebovati tudi nedvoumen sklic na
predpise, ki urejajo igre na srečo;
-       
akreditacijsko listino za kontrolni organ institucije, ki jo na podlagi
izpolnjevanja zahtev standarda SIST EN ISO/IEC 17020 izda Slovenska
akreditacija ali drug akreditacijski organ, ki je podpisnik večstranskega
sporazuma za akreditiranje kontrolnih organov znotraj Evropske akreditacije,
pri čemer se mora tehnični obseg akreditacije, naveden v prilogi akreditacijske
listine, nanašati na kontrolo posamezne igralne naprave in mora vsebovati tudi
nedvoumen sklic na predpise, ki urejajo igre na srečo;
-       
akreditacijsko listino za preskusni laboratorij institucije, ki jo na
podlagi izpolnjevanja zahtev standarda SIST EN ISO/IEC 17025 izda Slovenska
akreditacija ali drug akreditacijski organ, ki je podpisnik večstranskega
sporazuma za akreditiranje preskuševalnih laboratorijev znotraj Evropske
akreditacije, pri čemer mora tehnični obseg akreditacije, naveden v prilogi akreditacijske
listine, vsebovati tehnične postopke za vse vrste preskusov iz 8. člena tega
pravilnika;
-       
podatke o kontaktni osebi iz 5. člena tega pravilnika;
-       
izjava vlagatelja o sposobnosti institucije za izvedbo nalog v okviru
zahtevanih nadzornih časov in komunikacijo z nadzornim organom iz 5. člena tega
pravilnika.
16. člen
Institucija lahko za podaljšanje imenovanja
zaprosi najkasneje 3 mesece pred iztekom obdobja, za katero je bila imenovana.
Vloga za podaljšanje imenovanja mora vsebovati podrobno poročilo o delu
institucije za preteklo obdobje in vse spremenjene akte oziroma podatke iz prejšnjega
člena.
NALOGE IN DOLŽNOSTI INSTITUCIJE
17. člen
Institucija je zavezana sodelovati z
vlagateljem zahteve v procesu ugotavljanja skladnosti in mu na zahtevo omogočiti
prisostvovanje pri izvedbi preskusov. V primeru pritiskov ali spodbud s strani
vlagatelja zahteve, ki bi lahko vplivali na rezultat preskusov, lahko
institucija prepreči vlagatelju zahteve za nadaljnje prisostvovanje pri izvedbi
preskusov oziroma kontrole.
18. člen
(1) Institucija mora na svoji spletni
strani javno objaviti postopek certificiranja igralnih naprav, postopek izdaje
poročila o preizkusu igralne naprave, vlogo za ugotavljanje skladnosti igralne
naprave, vlogo za izvedbo kontrole igralne naprave in navodilo za izpolnjevanje
vloge.
(2) Institucija mora nadzirati izdane
listine o skladnosti igralne naprave in jih preklicati v primeru naknadno
ugotovljenih neskladnosti kot posledica skritih napak ali zlorab. Nadzor
izdanih listin izvaja s kontrolo igralnih naprav v uporabi, z zbiranjem pritožb
in z občasnim preverjanjem proizvodnega procesa igralnih naprav.
(3) Institucija mora na svoji spletni
strani javno objaviti cenik stroškov ugotavljanja skladnosti.
19. člen
(1) Institucija mora dokumentirati vse
postopke za izdajo poročil o preizkusu igralne narave.
(2) Poleg kopij vseh izdanih poročil o
preizkusu igralne naprave mora institucija voditi podatkovno bazo o vseh
dogodkih za posamezno igralno napravo, ki vključuje vse redne kontrole zaradi
posegov, nadgradenj kot tudi izredne kontrole, ki so bile opravljene na tej
napravi.
(3) V postopku odobritve tipa igralne
naprave institucija izda certifikat o ustreznosti tipa na osnovi popolne vloge
in poročila o izvedenih tehničnih preskusih, iz katerih je mogoče ugotoviti
skladnost tipa z zahtevami iz predpisov, ki urejajo igre na srečo. Institucija
mora poleg kopije izdanega certifikata hraniti tudi vso dokumentacijo (vlogo,
zapise, poročila, tehnično in drugo dokumentacijo), na podlagi katere je bil
izdan certifikat.
(4) Institucija mora nadzirati izdane
certifikate o ustreznosti igralne naprave in jih preklicati v primeru naknadno
ugotovljenih neskladnosti kot posledica skritih napak ali zlorab. Nadzor
izdanih listin izvaja s kontrolo igralnih naprav v uporabi, z zbiranjem pritožb
in z občasnim preverjanjem proizvodnega procesa igralnih naprav.
(5) Institucija mora vso navedeno
dokumentacijo, preskuševalni laboratorij pa vse zapise in podatke o izvedenih
preskusih iz 10. člena tega pravilnika, hraniti najmanj 2 leti po zadnji
uporabi igralne naprave na ozemlju Republike Slovenije.
20. člen
(1) Institucija mora nemudoma obvestiti nadzorni
organ o vseh spremembah, ki bi lahko vplivale na njeno
usposobljenost, obseg dejavnosti iz odločbe, s katero je bila imenovana za
institucijo ali na izpolnjevanje zahtev iz tega pravilnika.
(2) Institucija mora nadzornemu organu
omogočiti dostop do vse tehnične, poslovne in druge dokumentacije, ki je
relevantna za ugotavljanje skladnosti igralnih naprav in mu mora na njegovo zahtevo
omogočiti vstop v prostore, kjer to dejavnost izvaja, vpogled v opremo in
prisostvovanje pri izvedbi vseh postopkov, ki jih izvaja.
(3) Če se pri izvajanju nadzora ugotovi, da
institucija ne izpolnjuje zahtev iz tega pravilnika, nadzorni organ izda
odločbo, s katero instituciji naloži ukrepe in rok za odpravo nepravilnosti.
Nadzorni organ o izdani odločbi obvesti ministrstvo.
(4) Institucija je dolžna v določenem roku
obvestiti nadzorni organ in ministrstvo o izvršitvi
ukrepov, določenih v odločbi iz prejšnjega odstavka.
(5) Če institucija ne odpravi ugotovljenih
nepravilnosti v določenem roku, nadzorni organ ministrstvu poda predlog za
izdajo odločbe o preklicu odločbe o imenovanju institucije.
21. člen
(1) Institucija mora nadzornemu organu
poslati podatek o izdanem poročilu o preizkusu igralne naprave najkasneje v
treh dneh po izdaji tega poročila.
(2) Institucija mora nadzornemu organu
redno mesečno poročati o svojem delu, in sicer najkasneje do petega dne v
mesecu za pretekli mesec. V mesečnem poročilu o delu morajo biti navedeni
zaključeni certifikacijski postopki, opravljene kontrole, izdana poročila, pri
kontrolah zaradi posega koncesionarja, navedena ocena upravičenosti posega,
posebej pa navedene vse izredne kontrole, ugotovljene nepravilnosti in
pritožbe.
STROŠKI UGOTAVLJANJA SKLADNOSTI
22. člen
(1) Stroške ugotavljanja skladnosti tipa za
nove igralne naprave nosi vložnik zahteve za pridobitev certifikata o
skladnosti tipa.
(2) Stroške kontrole pred prvo uporabo
igralne naprave in redne kontrole nosi vložnik zahteve za izvedbo kontrole.
Stroške izredne kontrole, ki jo odredi nadzorni organ, nosi koncesionar oziroma
prireditelj, če je bila med nadzorom ugotovljena neskladnost.
(3) Stroški predstavljajo zbir stroškov
posameznih nalog, ki jih je treba opraviti za ugotovitev skladnosti in se
obračunavajo po ceniku iz tretjega odstavka 18. člena tega pravilnika.

Pravilnik o institucijah za izdajanje poročil
o preizkusu igralne naprave (Uradni list RS, št. 9/07) vsebuje naslednje prehodne in
končne določbe:
»PREHODNE IN KONČNE DOLOČBE
23. člen
Za postopke, ki niso bili zaključeni do
uveljavitve tega pravilnika, se uporabljajo določbe tega pravilnika.
24. člen
(1) Z dnem uveljavitve tega pravilnika
preneha veljati Pravilnik o institucijah za izdajanje poročil o preizkusu
igralne naprave (Uradni list RS, št. 45/02 in 57/05).
(2) Institucija, ki je bila imenovana na
podlagi pravilnika iz prejšnjega odstavka, se mora prilagoditi določbam tega
pravilnika najkasneje v šestih mesecih po uveljavitvi tega pravilnika.
25. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
institucijah za izdajanje poročil o preizkusu igralne naprave (Uradni list RS,
št. 109/12) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o institucijah za izdajanje poročil o preizkusu igralne naprave
(Uradni list RS, št. 21/21) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
Instituciji, ki sta bili v skladu s
Pravilnikom o institucijah za izdajanje poročil o preizkusu igralne naprave
(Uradni list RS, št. 9/07 in 109/12) imenovani z odločbo ministra, pristojnega
za finance, in na dan uveljavitve tega pravilnika izvajata dejavnost izdajanja
poročil o preizkusu igralne naprave, morata zahteve iz spremenjenega 6. člena
pravilnika izpolniti v treh mesecih po uveljavitvi tega pravilnika.
10. člen
Ta pravilnik začne veljati petnajsti dan po
objavi v Uradnem listu Republike Slovenije.«.