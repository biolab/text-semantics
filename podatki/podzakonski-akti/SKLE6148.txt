I. UVODNA DOLOČBA
1. člen
(namen ustanovitve)
Javni zavod Center Republike Slovenije za
mobilnost in evropske programe izobraževanja in usposabljanja (v nadaljnjem besedilu:
zavod) se ustanovi zato, da bosta zagotovljeni opravljanje strokovno-tehničnih
in administrativnih nalog za izvajanje programov Evropskih skupnosti za
izobraževanje in usposabljanje ter zagotavljanje študijske mobilnosti, ki jih
opravlja kot javno službo.
II. STATUSNE DOLOČBE
2. člen
(ustanoviteljstvo)
Ustanovitelj zavoda je Republika Slovenija.
Ustanoviteljske pravice in obveznosti
izvršuje Vlada Republike Slovenije.
Zavod je pravna oseba javnega prava, ki z
vpisom v sodni register pridobi pravno in poslovno sposobnost.
3. člen
(ime zavoda)
Ime zavoda: Center Republike Slovenije za
mobilnost in evropske programe izobraževanja in usposabljanja.
Skrajšano ime: CMEPIUS.
Ime zavoda v angleškem jeziku: Centre of
the Republic of Slovenia for Mobility and European Educational and Training
Programmes.
Skrajšano ime v angleščini: CMEPIUS.
4. člen
(sedež zavoda)
Poslovni sedež zavoda: Ob železnici 30
a, Ljubljana.
5. člen
(žig zavoda)
Zavod ima pečat okrogle oblike premera 35
mm in pečat premera 20 mm z grbom Republike Slovenije v njuni sredini. Na obodu
sta izpisana ime in sedež zavoda.
III. DEJAVNOST ZAVODA
6. člen
(javna služba)
Dejavnosti, ki jih zavod opravlja kot javno
službo, so v skladu z Uredbo o standardni klasifikaciji dejavnosti (Uradni list
RS, št. 69/07 in 17/08):
84.110   Splošna dejavnost javne uprave,
84.120   Urejanje zdravstva,
izobraževanja, kulturnih in drugih
socialnih storitev, razen obvezne socialne varnosti,
85.200   Osnovnošolsko izobraževanje,
91.011   Dejavnost knjižnic.
7. člen
(druge dejavnosti)
Dejavnosti, ki so namenjene opravljanju
dejavnosti, za katero je javni zavod ustanovljen, so razvrščene:
58.110    Izdajanje knjig,
58.140    Izdajanje revij in periodike,
58.190    Drugo založništvo,
63.110    Obdelava podatkov in s tem povezane dejavnosti,
63.120    Obratovanje spletnih portalov,
72.1        Raziskovalna in razvojna dejavnost na področju naravoslovja in tehnologije, 
72.2        Raziskovalna in razvojna dejavnost na področju družboslovja in humanistike,
82.300    Organiziranje razstav, sejmov, srečanj,
82.990    Drugje nerazvrščene spremljajoče dejavnosti za poslovanje,
85.590    Drugje nerazvrščeno izobraževanje, izpopolnjevanje in usposabljanje.
8. člen
(naloge zavoda)
Naloge zavoda v okviru dejavnosti, za
katere je ustanovljen, so:
1.    
Opravljanje nalog nacionalnih agencij za
programe Evropskih skupnosti:
1.1.    
naloge nacionalne agencije programa
Vseživljenjsko učenje in drugih programov Evropskih skupnosti s področja
izobraževanja in usposabljanja, ki ga bodo ob zaključku nadomestili;
1.2.    
druge naloge Evropske komisije in drugih evropskih
institucij s področja izobraževanja in usposabljanja.
2.    
Tehnično-strokovna podpora študijski izmenjavi
študentov (štipendistov) in visokošolskih učiteljev na podlagi državnih,
dvostranskih, regionalnih in drugih programov mobilnosti in štipendiranja za
izobraževanje, za katero je vsebinsko nosilec ministrstvo, pristojno za
šolstvo:
2.1       
dejavnosti, ki jih izvaja nacionalna agencija
programa CEEPUS, in dejavnosti, ki jih izvaja kot nacionalna agencija za
dvostranske in druge izmenjave mednarodnih štipendij;
2.2       
dejavnost v zvezi s programom štipendiranja
zamejskih Slovencev in potomcev Slovencev po svetu ter mednarodno mrežo
srednjih šol United World Colleges (UWC), še posebej z UWC iz Devina pri Trstu;
2.3       
vzpostavitev in vzdrževanje nacionalne in
mednarodne ponudbe mobilnosti in sodelovanja pri projektih, objava ponudbe
tujih štipendij;
2.4       
štipendiranje izobraževanja, namenjenega pedagoškim
delavcem iz zamejstva.
3.    
Tehnično-strokovna podpora dejavnostim
ministrstva, pristojnega za šolstvo, namenjenim Slovencem v zamejstvu in po
svetu.
4.    
Druge naloge:
4.1     
podporne dejavnosti za vsa navedena programska
področja;
4.2     
priprava in izdaja publikacij ter drugega
informacijskega gradiva;
4.3     
organizacija in izvedba konferenc, seminarjev,
delavnic in drugih srečanj;
4.4     
izdelava analiz in strokovnih podlag s področja
mednarodnega sodelovanja na področju izobraževanja in usposabljanja.
Zavod izvaja strokovno-tehnične in
administrativne naloge programov mobilnosti in štipendiranja, ki jih financira
ministrstvo, pristojno za šolstvo, po proračunskih postavkah, določenih po
področjih, glede na naloge, ki jih zavod opravlja za to ministrstvo.
IV. ORGANI IN NOTRANJA ORGANIZACIJA
9. člen
(organi)
Organi zavoda so:
-      
svet zavoda,
-      
direktor,
-      
strokovni svet.
Zavod lahko ima tudi druge organe za
posamezna strokovna področja, ki jih opredeli s statutom.
10. člen
(sestava sveta zavoda)
Zavod upravlja svet zavoda, ki ga sestavlja
šest članov, od katerih:
-      
štiri člane imenuje ustanovitelj, od tega tri
na predlog ministrstva, pristojnega za šolstvo, enega pa na predlog ministrstva,
pristojnega za finance,
-      
enega člana predstavnika uporabnikov,
-      
enega člana izvolijo delavci zavoda.
Mandat članov sveta zavoda je štiri leta z
možnostjo ponovnega imenovanja. Predsednika sveta zavoda izvolijo člani sveta
zavoda med seboj.
Predstavnike ustanovitelja imenuje Vlada
Republike Slovenije, način izvolitve predstavnika delavcev zavoda pa se določi
z njegovim statutom.
Predstavnika uporabnikov imenuje Vlada
Republike Slovenije na predlog ministrstva, pristojnega za šolstvo, s predhodnim
soglasjem ministrstva, pristojnega za finance.
Svet zavoda je konstituiran, če je
imenovana oziroma izvoljena več kot polovica njegovih članov. Prvo sejo skliče
direktor zavoda.
11. člen
(pristojnosti sveta zavoda)
Svet zavoda:
-      
sprejme statut zavoda v soglasju z
ustanoviteljem,
-      
sprejema splošne akte zavoda v skladu z
zakoni, tem sklepom in statutom,
-      
imenuje in razrešuje direktorja zavoda v
soglasju z ustanoviteljem,
-      
sprejema petletni program dela in razvoja
zavoda ter letne delovne programe,
-      
spremlja uresničevanje petletnega programa dela
in razvoja zavoda in letnih delovnih programov, sprejema finančni načrt ter
ustrezna poročila o izvajanju teh programov,
-      
predlaga ustanovitelju spremembo ali razširitev
dejavnosti,
-      
odloča o gospodarskih in materialnih zadevah,
-      
daje ustanovitelju in direktorju predloge in
mnenja o posameznih vprašanjih,
-      
daje direktorju zavoda usmeritve in navodila za
delo,
-      
na predlog direktorja sprejema izhodišča za
sistemizacijo delovnih mest in
-      
odloča o drugih zadevah, za katere je tako določeno
s predpisi oziroma s tem sklepom.
Petletni program dela in razvoja zavoda,
poročilo o izvajanju petletnega programa dela in razvoja zavoda, letne delovne
programe, finančni načrt in letno poročilo sprejema svet zavoda v soglasju z
ministrstvom, pristojnim za šolstvo, in ministrstvom, pristojnim za finance.
Letno poročilo je sestavljeno iz bilance
stanja, izkaza prihodkov in odhodkov, pojasnil k izkazom in poslovnega
poročila. Letno poročilo mora biti pripravljeno v skladu s finančnimi predpisi
in navodili ministrstva, pristojnega za finance, ter podrobnejšimi navodili
ministrstva, pristojnega za šolstvo.
12. člen
(imenovanje direktorja)
Direktorja zavoda imenuje in razrešuje svet
zavoda s soglasjem ustanovitelja.
Mandat direktorja je štiri leta, po njihovem
poteku pa je lahko ponovno imenovan.
Za direktorja je lahko imenovan, kdor
izpolnjuje te pogoje:
-      
ima najmanj univerzitetno izobrazbo,
-      
ima najmanj pet let delovnih izkušenj, od tega
najmanj tri leta pri podobnih vodstvenih delih,
-      
ima organizacijske in vodstvene sposobnosti,
-      
aktivno obvlada vsaj enega od delovnih jezikov
Evropske unije.
Podrobnejši postopek imenovanja direktorja
se določi s statutom zavoda.
13. člen
(razrešitev direktorja)
Glede razrešitve direktorja veljajo določbe
Zakona o zavodih.
14. člen
(pristojnosti in odgovornost direktorja)
Direktor organizira in vodi delo in
poslovanje zavoda, ga predstavlja in zastopa in je odgovoren za zakonitost
njegovega dela.
Poleg nalog iz prejšnjega odstavka
direktor:
-      
vodi strokovno delo zavoda,
-      
pripravi predlog petletnega programa dela in
razvoja zavoda in letnih delovnih programov,
-      
predlaga poslovno politiko in ukrepe za njeno
izvajanje,
-      
sprejema splošne akte, za katere ni pristojen
drug organ po zakonu ali tem sklepu,
-      
organizira in usklajuje delovni postopek,
-      
skrbi za izvajanje sklepov sveta zavoda,
-      
pripravi poročilo o delu in poslovanju zavoda,
-      
skrbi za materialno in finančno poslovanje,
-      
odloča o disciplinski odgovornosti delavcev,
-      
odloča o posamičnih pravicah in obveznostih
delavcev,
-      
pripravi predlog sistemizacije delovnih mest,
-      
opravlja druga dela v skladu s predpisi, tem
sklepom in statutom.
Direktor je za svoje delo odgovoren svetu
zavoda in ustanovitelju.
15. člen
(strokovni svet)
Strokovni svet je posvetovalni organ, ki
obravnava vprašanja, povezana s strokovnim delom zavoda, in pripravlja
strokovne podlage za petletni program dela in razvoja zavoda. Oblikuje se tako,
da so zastopane vse dejavnosti zavoda.
Naloge, pristojnosti, število članov, način
izvolitve in trajanje mandatov strokovnega sveta se uredijo s statutom.
16. člen
(notranja organizacija)
Notranjo organizacijo zavoda določata
statut in splošni akt o notranji organizaciji in sistemizaciji delovnih mest
zavoda.
V. PREMOŽENJE IN FINANCIRANJE ZAVODA
17. člen
(ustanovitveno premoženje)
Za opravljanje dejavnosti uporablja zavod
premoženje v obsegu, ki ga je upravljal Center za mobilnost in evropske
programe izobraževanja in usposabljanja in ga izkazuje v bilanci na dan
31. decembra 2005.
18. člen
(viri financiranja)
Prihodki zavoda so:
-      
sredstva iz proračuna Republike Slovenije,
-      
sredstva iz proračuna Evropske unije,
-      
prihodki, pridobljeni s prodajo storitev na
trgu,
-      
dotacije in darila,
-      
drugi prihodki, skladno s predpisi.
19. člen
(sredstva za izvajanje javne službe)
Ustanovitelj zagotavlja pogoje za delo
zavoda.
Obseg in višina sredstev, ki jih
ustanovitelj zagotavlja zavodu iz državnega proračuna oziroma si jih pridobi iz
evropskega proračuna za izvajanje javne službe po tem sklepu, se določita z
letno pogodbo o financiranju zavoda na podlagi letnega delovnega programa in
finančnega načrta.
20. člen
(razpolaganje s sredstvi)
Zavod samostojno razpolaga z denarnimi
sredstvi, ki si jih pridobi za izvajanje javne službe, s prodajo proizvodov in
storitev na trgu in iz drugih virov ter z drugimi sredstvi oziroma
nepremičninami, ki si jih pridobi z darili in volili ali kako drugače, vendar v
skladu z namenom oziroma voljo darovalca ter v okviru veljavnega delovnega
programa.
21. člen
(obseg odgovornosti zavoda)
Zavod je odgovoren za svoje obveznosti do
višine denarnih sredstev, s katerimi razpolaga pri izvajanju svoje dejavnosti
ne glede na njihov vir.
Za obveznosti zavoda iz lastne dejavnosti
jamči zavod s prihodki iz lastne dejavnosti.
22. člen
(obseg odgovornosti ustanovitelja)
Ustanovitelj je odgovoren za obveznosti
zavoda, ki so povezane z izvajanjem javne službe, do višine sredstev, ki jih
zagotavlja zavodu v skladu z 19. členom tega sklepa.
23. člen
(poraba presežka prihodkov)
O uporabi presežka prihodkov nad odhodki
odloča ustanovitelj na predlog sveta zavoda.
Zavod uporablja presežek prihodkov nad
odhodki za izvajanje in razvoj svoje dejavnosti.
24. člen
(kritje primanjkljaja)
O pokrivanju primanjkljaja odloča
ustanovitelj na predlog sveta zavoda.
25. člen
(nadzor nad delom)
Delo zavoda nadzira ministrstvo, pristojno
za šolstvo.
Finančno poslovanje zavoda nadzira
ministrstvo, pristojno za finance, oziroma računsko sodišče.
Zavod mora:
-      
pripraviti letni delovni program, finančni
načrt in letno poročilo o izvajanju letnega delovnega programa ter jih predložiti
ministrstvu, pristojnemu za šolstvo, ter ministrstvu, pristojnemu za finance;
-      
pripraviti računovodske izkaze v skladu z
Zakonom o računovodstvu in jih predložiti ministrstvu, pristojnemu za finance;
-      
pripraviti petletni program dela in razvoja zavoda in poročilo o
izvajanju petletnega programa dela in razvoja zavoda ter ju predložiti
ministrstvu, pristojnemu za šolstvo, ter ministrstvu, pristojnemu za finance.
26. člen
(vodenje poslovanja)
Zavod vodi knjigovodske in druge poslovne
evidence oziroma drugo dokumentacijo o poslovanju z javnimi in drugimi sredstvi
kot posredni proračunski porabnik v skladu z zakonom o izvrševanju proračuna
Republike Slovenije, Zakonom o javnih financah, Zakonom o finančnem poslovanju
podjetij in Zakonom o računovodstvu ter predpisi, izdanimi na njihovi podlagi.
Zavod ima en transakcijski račun pri
organizaciji, ki opravlja plačilni promet za pravne osebe javnega prava.
VI. JAVNOST DELA IN POSLOVNA TAJNOST
27. člen
(javnost dela)
Delo zavoda je javno. Direktor ali oseba, ki
jo pooblasti, obvešča javnost o delu zavoda.
Javnost dela zavoda se zagotavlja s
poročili novinarjem in drugim predstavnikom javnosti ter zainteresiranim
kandidatom.
Način zagotavljanja poslovne tajnosti se
uredi s statutom zavoda.

Sklep o ustanovitvi javnega zavoda Center
Republike Slovenije za mobilnost in evropske programe izobraževanja in
usposabljanja (Uradni list RS, št. 103/06)
vsebuje naslednje prehodne in končne določbe:
»VII. PREHODNE IN KONČNE DOLOČBE
28. člen
(konstituiranje
sveta zavoda)
Svet zavoda se v skladu s tem sklepom na
novo konstituira najpozneje v šestdesetih dneh po uveljavitvi tega sklepa.
Z dnem konstituiranja sveta zavoda preneha
mandat članom upravnega odbora zavoda.
29. člen
(uskladitev
statuta)
Spremembe in dopolnitve statuta zavoda
morajo biti sprejete najpozneje v šestdesetih dneh po konstituiranju sveta
zavoda v skladu s tem sklepom.
30. člen
(pravno
nasledstvo zavoda)
Zavod ohranja svoj status pravne osebe
javnega prava, tako kot je bil vpisan v sodni register pri Okrožnem sodišču v
Ljubljani 20. 6. 2003 s sklepom številka Srg 2003/03198 (številka
registrskega vložka 1/37998/00), z vsemi pravicami in obveznostmi, ki jih je
imel do uveljavitve tega sklepa.
31. člen
(vpis sprememb
v sodni register)
Na podlagi tega sklepa se Center za
mobilnost in evropske programe izobraževanja in usposabljanja, ki je kot javni
zavod vpisan v sodni register pri Okrožnem sodišču v Ljubljani s sklepom,
številka Srg 2003/03198 z dne 20. 6. 2003, pod številko registrskega
vložka 1/37998/00, vpiše z imenom Center Republike Slovenije za mobilnost in
evropske programe izobraževanja in usposabljanja.
32. člen
(prenehanje
veljavnosti dosedanjega ustanovitvenega akta)
Z uveljavitvijo tega sklepa preneha veljati
Sklep o ustanovitvi javnega zavoda Center za mobilnost in evropske programe
izobraževanja in usposabljanja (Uradni list RS, št. 91/02).
33. člen
(uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Center Republike Slovenije za mobilnost in evropske programe
izobraževanja in usposabljanja (Uradni list RS, št. 64/12) vsebuje naslednjo končno določbo:
»8. člen
Ta sklep začne veljati naslednji dan po
objavi v Uradnem listu Republike Slovenije.«.