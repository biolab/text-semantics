1. SPLOŠNA DOLOČBA
1. člen
(vsebina)
(1) S tem pravilnikom se ureja vrste in cilje vaj, načrtovanje,
pripravo ter izvajanje in ocenjevanje vaj na področju varstva pred naravnimi in
drugimi nesrečami (v nadaljnjem besedilu: vaje).
(2) Ta pravilnik se smiselno uporablja tudi za vaje, ki se organizirajo
kot sestavni del izobraževalnih programov ali programov usposabljanja v Izobraževalnem
centru za zaščito in reševanje Uprave Republike Slovenije za zaščito in reševanje
oziroma v gasilski šoli.
2. VRSTE IN CILJI VAJ
2. člen
(vrste vaj glede na obseg in vadbence)
(1) Vaje so glede na vrsto in število vadbencev vaje manjšega
obsega, vaje celovitega preverjanja pripravljenosti, mednarodne vaje in
obrambno zaščitne vaje.
(2) Vaje manjšega obsega so tiste, v katerih se preverja pripravljenost
oziroma usposobljenost manjšega števila vadbencev, določene enote ali reševalne
službe, določena naloga, način ali postopek izvajanja zaščite, reševanja in
pomoči oziroma delovanje posameznih podsistemov ali služb na področju varstva
pred naravnimi in drugimi nesrečami.
(3) Vaje celovitega preverjanja pripravljenosti so tiste, v katerih
se celovito preverja načrte zaščite in reševanja na določene vrste naravnih in
drugih nesreč na območju posamezne občine ali druge samoupravne lokalne
skupnosti (v nadaljnjem besedilu: občina), več občin, regije ali države oziroma
dela države.
(4) Mednarodne vaje so vaje v katerih sodelujejo organi, službe,
enote ali druge operativne sestave za zaščito, reševanje in pomoč iz dveh ali
več držav oziroma jih organizira druga država samostojno ali na podlagi
obveznosti prevzetih v Evropski uniji ali mednarodnih organizacijah oziroma z
mednarodnimi pogodbami. Če mednarodno vajo organizira Republika Slovenija se za
organizacijo in izvedbo vaje uporablja ta pravilnik. Če se mednarodna vaja
organizira v okviru Evropske unije ali mednarodne organizacije, se upošteva
tudi postopke in standarde, ki veljajo v Evropski uniji oziroma v mednarodni organizaciji
za organiziranje in izvajanje vaj. Mednarodne vaje v obmejnem območju in druge mednarodne
vaje lahko organizirajo tudi občine v skladu s svojimi pristojnostmi, če z mednarodno
pogodbo ni drugače dogovorjeno.
(5) Obrambno zaščitne vaje so vaje v katerih se poleg obrambnega
sistema, preverja usposobljenost in pripravljenost organov vodenja, služb, enot
in drugih operativnih sestav sil za zaščito, reševanje in pomoč za delovanje v
izrednem ali vojnem stanju in za odzivanje na krize izven države.
3. člen
(vrste vaj glede na organizatorje, trajanje in način preverjanja
pripravljenosti)
(1) Vaje organizirajo reševalne službe oziroma nevladne organizacije,
ki v skladu s predpisi sodelujejo v sistemu varstva pred naravnimi in drugimi
nesrečami, gospodarske družbe, zavodi in druge organizacije, občine ter državni
organi. Državni organi organizirajo vaje regijskega in državnega pomena ter mednarodne
vaje.
(2) Vaje so enodnevne ali večdnevne. Vaje so lahko
nenapovedane ali napovedane in načrtovane tako, da vadbenci poznajo čas, namen
in potek vaje.
(3) Glede na način preverjanja usposobljenosti in
pripravljenosti so vaje teoretične s simulacijami postopkov in delovanja, praktične
ali kombinirane tako, da se določene aktivnosti simulirajo, druge pa izvedejo
praktično. 
4. člen
(namen in cilji vaj)
(1) Z vajami se preverja ustreznost konceptov zaščite, reševanja
in pomoči glede na vrsto in obseg posledic naravnih in drugih nesreč,
ustreznost rešitev v sprejetih načrtih zaščite in reševanja, delovanje sistema
za opazovanje, obveščanje in alarmiranje, usposobljenost, opremljenost in
pripravljenost sil za zaščito, reševanje in pomoč, usposobljenost in
pripravljenost nosilcev poslovodnih, upravnih, izvršilnih in drugih pooblastil,
poklicnih, prostovoljnih in dolžnostnih reševalcev ter drugih oseb, ki
poklicno, prostovoljno, dolžnostno ali na drugi podlagi sodelujejo pri zaščiti,
reševanju in pomoči. Z vajami se usposablja in preverja usklajevanje in
koordinacija delovanja organov vodenja, služb, enot in drugih operativnih
sestav sil za zaščito, reševanje in pomoč ob naravnih in drugih nesrečah. Z
vajami se preverja tudi usposobljenost in pripravljenost sil za zaščito, reševanje
in pomoč ter organov vodenja pri sprejemanju in nudenju mednarodne pomoči ob večjih
nesrečah v Republiki Sloveniji ali v drugih državah ter za sodelovanje v reševalnih
akcijah v okviru Evropske unije ali mednarodnih organizacij.
(2) Glede na cilje so vaje namenjene usposabljanju ali
urjenju za izvajanje določenih postopkov, nalog, uporabi zaščitne in reševalne
opreme, vzdrževanju pridobljene usposobljenosti in izurjenosti, preverjanju pripravljenosti
oziroma usposabljanju za usklajeno ali skupno delovanje različnih organov, služb,
enot in drugih operativnih sestav sil za zaščito, reševanje in pomoč v sistemu
varstva pred naravnimi in drugimi nesrečami.
(3) Na podlagi ugotovitev iz analiz vaj se dopolnjujejo zlasti
načrti zaščite in reševanja, programi usposabljanja ter usmerja načrtovanje in
opremljanje sil za zaščito, reševanje in pomoč.
3. NAČRTOVANJE VAJ
5. člen
(načrtovanje vaj)
(1) Vaje se načrtujejo v skladu z usmeritvami, določenimi v
nacionalnem programu varstva pred naravnimi in drugimi nesrečami v letnih načrtih
ali programih na državni in regijski ravni, v občinah, v gospodarskih družbah,
zavodih in drugih organizacijah, ki morajo izdelati načrte zaščite in reševanja
oziroma izvajajo naloge zaščite, reševanja in pomoči v skladu z načrti zaščite
in reševanja. Vaje načrtujejo tudi reševalne službe in nevladne organizacije,
ki opravljajo javne službe na področju varstva pred naravnimi in drugimi nesrečami
v skladu s predpisi na območju države ali občin oziroma sodelujejo pri zaščiti
in reševanju na državni ali lokalni ravni.
(2) Vaje celovitega preverjanja pripravljenosti na naravne in
druge nesreče državnega in regijskega pomena ter mednarodne vaje v katerih bo
sodelovala Republika Slovenija, predlaga minister, pristojen za varstvo pred
naravnimi in drugimi nesrečami Vladi Republike Slovenije v usmeritvah za izobraževanje
in usposabljanje v obrambnem sistemu in sistemu varstva pred naravnimi in
drugimi nesrečami najmanj za dve leti vnaprej.
(3) Organizatorji vaj morajo pri načrtovanju vaj upoštevati programe
usposabljanja, vaj in urjenja, ki so dodatek k načrtom zaščite in reševanja za
posamezne vrste naravnih in drugih nesreč. Če z načrtom ni določeno drugače, se
vaje manjšega obsega za vsak načrt izvajajo praviloma vsaki dve leti. Vaje ob nesrečah
z nevarnimi snovmi se izvajajo vsake tri leta in vaje za vse druge vrste večjih
nesreč vsakih pet let.
6. člen
(usklajevanje vaj)
(1) Reševalne službe in nevladne organizacije, ki opravljajo javne
službe na področju varstva pred naravnimi in drugimi nesrečami na območju države
v skladu s predpisi oziroma organizirajo operativne sestave, ki so v državni
pristojnosti, morajo z vajami, ki jih načrtujejo, seznaniti Upravo Republike Slovenije
za zaščito in reševanje.
(2) Gospodarske družbe, zavodi in druge organizacije morajo z
vajami, ki jih načrtujejo, seznaniti občino na območju katere imajo sedež.
(3) Občine morajo z vajami, ki jih načrtujejo, seznaniti vadbence
na območju občine in pristojno izpostavo Uprave Republike Slovenije za zaščito
in reševanje, če se bodo v vaji izvajale naloge ali aktivnosti, ki so v
pristojnosti države.
(4) Uprava Republike Slovenije za zaščito in reševanje mora
vaje, ki jih načrtuje in so državnega ali regijskega pomena, predhodno
uskladiti z občinami na območju katerih bodo potekale vadbene aktivnosti
oziroma z njimi seznaniti občine, če gre za vaje, v katerih se preverjajo rešitve
iz državnih ali regijskih načrtov zaščite in reševanja.
(5) Uprava Republike Slovenije za zaščito in reševanje mora
mednarodne vaje predhodno uskladiti oziroma uvrstiti v program Evropske unije,
mednarodnih organizacij in v programe regionalnega oziroma dvostranskega
sodelovanja.
(6) Organizatorji vaj morajo podatke o vajah, ki jih načrtujejo
v posameznem letu posredovati vadbencem in drugim organom v skladu s prvim,
drugim, tretjim, četrtim in prejšnjim odstavkom do konca marca za tekoče leto.
7. člen
(vsebina načrta za izvedbo vaje)
(1) Načrt za izvedbo vaje obsega sklep o izvedbi vaje, predpostavko,
seznam vadbencev in drugih udeležencev, scenarij poteka vaje, načrt imitacij,
načrt zvez, načrt potrebnih materialno-tehničnih sredstev, načrt zavarovanja
vadbenega prostora ali območja, načrt ogleda vaje, finančni načrt in načrt informiranja
javnosti. Načrt za izvedbo vaje lahko obsega tudi navodila in opomnike za
vadbence in druge dokumente.
(2) Načrt za izvedbo vaje iz prejšnjega odstavka se mora po
obsegu in vsebini prilagoditi vrsti in obsegu vaje. Načrt za izvedbo vaje manjšega
obsega mora imeti najmanj sklep za izvedbo vaje, seznam vadbencev in drugih
udeležencev ter načrt zavarovanja vadbenega prostora ali območja.
(3) Načrt za izvedbo vaje in vsi dokumenti v zvezi z vajo morajo
biti v zgornjem desnem kotu označeni z imenom vaje.
(4) Načrt za izvedbo občinske, regijske, državne ali
mednarodne vaje potrdi pristojni poveljnik Civilne zaščite.
(5) Načrt za vajo reševalne službe in druge operativne
sestave, ki jo organizira nevladna organizacija v skladu s predpisi, potrdi
vodja take reševalne službe ali nevladne organizacije, ki organizira operativno
sestavo.
8. člen
(sklep o izvedbi vaje)
(1) Sklep o izvedbi vaje je temeljni dokument, s katerim se
odloči o pripravah in izvedbi vaje.
(2) S sklepom o izvedbi vaje se določi:
-       
vrsta in ime vaje, ki je sestavljeno iz besede »VAJA« in označbe nesreče,
dogodka ali kraja, ki nakazuje na vrsto vaje in letnico (»VAJA POPLAVA 2008« in
podobno),
-       
kratka predpostavka za vajo z opisom naravne ali druge nesreče ter
njenih posledic,
-       
namen in cilje vaje,
-       
organizatorje vaje,
-       
vadbence, vodjo ali vodstvo vaje in po potrebi druge organe za pripravo
vaje (operativna skupina, skupina za pripravo načrta vaje, skupina za
imitacije) in druge udeležence,
-       
opazovanje in ocenjevanje vaje,
-       
logistična podpora za izvedbo vaje,
-       
kraj in čas izvedbe vaje,
-       
financiranje vaje z načinom pokritja stroškov vaje.
(3) Za vaje v katerih sodeluje tudi Policija in Slovenska vojska
se po potrebi s sklepom za izvedbo vaje imenuje predstavnike Policije in
Slovenske vojske tudi v vodstvo vaje in druge organe za pripravo in izvedbo
vaje.
 (4) Sklep za izvedbo vaje v skladu z Zakonom o varstvu pred
naravnimi in drugimi nesrečami (Uradni list RS, št. 51/06
-       
uradno prečiščeno besedilo) v gospodarski družbi, zavodu ali drugi
organizaciji sprejme poslovodni organ, za občinsko vajo župan, za regijsko vajo
vodja izpostave Uprave Republike Slovenije za zaščito in reševanje ter za državno
ali mednarodno vajo Vlada Republike Slovenije. Sklep za izvedbo vaje mora pred
sprejemom potrditi pristojni poveljnik Civilne zaščite.
(5) Sklep za izvedbo vaje v reševalni službi ali nevladni organizaciji,
ki opravlja javno službo na področju varstva pred naravnimi in drugimi nesrečami
v skladu s predpisi na območju države ali občine oziroma organizira operativne
sestave, ki so v državni ali lokalni pristojnosti, sprejme vodja take reševalne
službe oziroma nevladne organizacije.
9. člen
(predpostavka vaje)
S predpostavko vaje se v skladu s sklepom o izvedbi vaje določi
in opiše dogodek, naravna ali druga nesreča in njene posledice, ki so podlaga
za izvajanje vaje. Za pripravo predpostavke se lahko uporabijo različne
simulacije, karte in drugi pripomočki.
10. člen
(seznam vadbencev in drugih sodelujočih v vaji)
Seznam vadbencev in drugih sodelujočih v vaji mora praviloma
vsebovati podatke, potrebne za izdajanje pozivov, navedbo vadbencev in njihovih
nalog, navedbo posameznih organov ter njihovih nalog in navedbo drugih udeležencev.
11. člen
(scenarij poteka vaje)
S scenarijem poteka vaje se določi vrstni red najpomembnejših
aktivnosti na vaji, ki morajo biti usklajene s cilji vaje. Pri sestavi
scenarija je treba praviloma upoštevati dejansko ogroženost, realistične pogoje
in dejanski čas. Informacije, ki jih dobijo vadbenci, morajo biti podobne
tistim, ki bi jih dobili reševalci ob dejanskem dogodku oziroma naravni ali
drugi nesreči. Določi se način seznanitve vadbencev z razmerami ob dogodku
oziroma naravni ali drugi nesreči. V scenariju se določi faza ali stopnja nesreče,
v kateri se prične vaja ter način posredovanja podatkov vadbencem pred in med
vajo. V scenariju se določi faza nesreče, v kateri se vaja zaključi.
12. člen
(načrt imitacij)
V načrtu imitacij se določijo sredstva, ki se uporabljajo za imitacije
med vajo, čas, kraj, način ter obseg imitacij in izvajalce imitacij.
13. člen
(zveze)
V načrtu zvez se določi vrste zvez in način komuniciranja med
vadbenci in drugimi udeleženci med vajo. Pri radijskih zvezah se določijo
klicni znaki v obliki imenika ter delovni kanali. Praviloma se uporabljajo samo
zveze, ki so načrtovane za uporabo ob naravnih in drugih nesrečah v načrtih zaščite
in reševanja.
14. člen
(načrt materialno-tehničnih sredstev)
V načrtu materialno-tehničnih sredstev se določijo
materialno- tehnična sredstva, ki se bodo uporabljala v pripravah in izvedbi
vaje. Določi se vrsta, tehnične zahteve, količina sredstev ter kdo jih bo
zagotovil in upravljal z njimi.
15. člen
(načrt zavarovanja vadbenega prostora)
V načrtu zavarovanja vadbenega prostora ali območja se določijo
pogoji in ukrepi za varno delovanje vseh vadbencev in drugih udeležencev med
vajo. Z načrtom se uredi zavarovanje vadbenega prostora ali območja v času
izvajanja vaje, zavarovanje prostora za ogled vaje, predstavnike sredstev
javnega obveščanja in druge obiskovalce, ureditev prometa in drugih aktivnosti
z navedbo ukrepov in njihovih izvajalcev za varno izvajanje in potek vaje.
16. člen
(načrt ogleda vaj)
Z načrtom ogleda vaje se za vaje, ki so namenjene ogledu, določi
prostor za gledalce iz strokovne javnosti, predstavnike sredstev javnega obveščanja
ter javnost. Z načrtom se uredi tudi parkiranje vozil ter pot gledalcev in
predstavnikov sredstev javnega obveščanja za varen prihod in odhod z vaje.
17. člen
(finančni načrt vaje)
(1) S finančnim načrtom vaje se opredelijo predvideni finančni
stroški vaje, viri in način pokritja stroškov, ki nastanejo pri pripravi in
izvedbi vaje.
(2) Sestavni del finančnega načrta so tudi dokumenti o nezgodnem
in drugem zavarovanju vadbencev in drugih udeležencev v vaji ter organizatorja
vaje v skladu s predpisi.
18. člen
(načrt informiranja javnosti)
Z načrtom informiranja javnosti se določi način informiranja javnosti,
osebe in sredstva za informiranje predstavnikov sredstev javnega obveščanja ter
določi pogoje za delo in akreditacijo novinarjev.
19. člen
(navodila in opomnik)
Navodila in opomniki se pripravijo po potrebi za vadbence, vodjo
ali vodstvo vaje, ocenjevalce, usmerjevalce, imitatorje in druge sodelujoče v
vaji. Posebej se izdelajo navodila za ocenjevanje vaje ter vprašalniki za
zbiranje ugotovitev in mnenj vadbencev ter drugih sodelujočih v vaji. Navodila
in opomniki lahko vsebujejo tudi časovni načrt aktivnosti.
20. člen
(priprava načrta za izvedbo vaje)
(1) Načrt za izvedbo vaje izdela ali njegovo izdelavo
organizira skupina za pripravo načrta vaje, ki jo imenuje vodja ali vodstvo
vaje, če ni imenovana že s sklepom za izvedbo vaje. V skupini za pripravo načrta
izvedbe vaje praviloma sodelujejo predstavniki enot, služb, organov in
organizacij, ki bodo izvajale najpomembnejše aktivnosti na vaji. Za vaje manjšega
obsega se namesto skupine za pripravo načrta vaje lahko določi le oseba, ki
izdela načrt za izvedbo vaje.
(2) Vodja skupine za pripravo načrta vaje je odgovoren za
pravočasno pripravo načrta za izvedbo vaje, potek priprav za izvedbo vaje in
seznanitev sodelujočih z delno ali celotno vsebino načrta za izvedbo vaje.
Vadbenci in drugi sodelujoči na vaji morajo biti z načrtom seznanjeni v takem
obsegu, da lahko aktivno izvajajo načrtovane vadbene aktivnosti. Vadbence in druge
sodelujoče na vaji se lahko glede na vrsto in cilje vaje seznani le z določenimi
vsebinami ali deli načrta za izvedbo vaje. Seznanitev vadbencev se ne izvede, če
se načrtuje nenapovedana vaja.
(3) Člani skupine za pripravo načrta vaje praviloma v vaji ne
smejo sodelovati kot vadbenci.
(4) Uprava Republike Slovenije za zaščito in reševanje mora
dati predhodno soglasje k načrtom za izvedbo vaj iz prvega, tretjega in
regijskih vaj iz četrtega odstavka 6. člena tega pravilnika, da se zagotovi z
zakonom določeno varstvo pravic pripadnikov Civilne zaščite in drugih reševalcev
med vajo ter izvedbo nalog iz državne pristojnosti. Če se med občinsko ali drugo
vajo predvideva uporaba znakov za alarmiranje, mora organizator predhodno
pridobiti soglasje Uprave Republike Slovenije za zaščito in reševanje k načrtu
izvedbe vaje v skladu z Uredbo o organizaciji in delovanju sistema opazovanja,
obveščanja in alarmiranja (Uradni list RS, št. 105/08).
4. VODENJE, OPAZOVANJE IN OCENJEVANJE VAJ
21. člen
(vodja in vodstvo vaje)
(1) Pri vajah manjšega obsega organizator praviloma imenuje vodjo
vaje, pri vajah celovitega preverjanja pripravljenosti organizator imenuje
vodstvo vaje. V vodstvo vaje se imenujejo praviloma predstavniki reševalnih služb
in drugih operativnih sestav, ki sodelujejo v vaji.
(2) Vodja oziroma vodstvo vaje skrbi za nemoten potek vaje v
skladu z načrtom za izvedbo vaje. Vodja oziroma vodstvo vaje mora pred začetkom
vaje preveriti, če so izvršene vse priprave za izvedbo vaje, spremlja potek
vaje, daje informacije javnosti ter skrbi za izvedbo in pripravo analize vaje. Če
je med vajo ogroženo zdravje ali življenje vadbencev in drugih sodelujočih, mora
vodja oziroma vodstvo vaje prekiniti vajo.
22. člen
(opazovanje in ocenjevanje)
(1) Vaje na področju varstva pred naravnimi in drugimi nesrečami
opazujejo in ocenjujejo opazovalci in ocenjevalci vaje v obsegu in na način, ki
je določen v načrtu za izvedbo vaje. Z načrtom za izvedbo vaje se določi
opazovalce in ocenjevalce vaje in njihovo delo pri vadbencih. Vaje manjšega
obsega lahko opazuje in ocenjuje organizator neposredno.
(2) Za opazovalce na vaji se določi domače in tuje
strokovnjake.
(3) Za ocenjevalce na vaji se praviloma določi pristojne inšpektorje
ter strokovnjake s področij, ki se preverjajo v vaji.
23. člen
(kriteriji za ocenjevanje)
(1) Vaja se ocenjuje na podlagi predhodno izdelanih
kriterijev ocenjevanja, ki so sestavni del načrta za izvedbo vaje. Kriterije
sestavljajo zlasti opisi dogodkov, predvideni odzivi in ukrepanja vadbencev ter
ključni elementi izvedbe določenih nalog ali postopkov, ki jih ocenjujejo
ocenjevalci.
(2) Ocenjevalci morajo sprejeti kriterije za ocenjevanje pred
pričetkom vaje zaradi lažjega in objektivnejšega ocenjevanja. Po potrebi se
izvede tudi njihovo usposabljanje.
(3) Ocenjevalci po zaključku vaje svoje zapisnike z vpisanimi
opažanji in ocenami po posameznih kriterijih predajo pooblaščeni osebi.
24. člen
(ocene vaje)
(1) Vajo ocenjevalci ocenijo opisno z ocenami odlično, dobro,
zadovoljivo in nezadovoljivo.
(2) Na vaji se glede na vrsto in obseg vaje oceni zlasti:
-       
izvajanje obveščanja, aktiviranja in alarmiranja,
-       
primernost in uporabnost rešitev v načrtu zaščite in reševanja, ki se
preverja na vaji,
-       
primernost in uporabnost konceptov zaščite in reševanja oziroma
operativnih postopkov,
-       
izvajanje zaščitnih ukrepov ter nalog zaščite, reševanja in pomoči,
-       
usklajenost rešitev med različnimi vadbenci,
-       
usklajenost in koordinacija aktivnosti izvajalcev zaščitnih ukrepov ter
nalog zaščite, reševanja in pomoči,
-       
zagotavljanje pogojev za delo vodij intervencij, poveljnikov in štabov
Civilne zaščite ter njihova pripravljenost za daljše intervencije,
-       
izvajanje nadzora med vajo nad izpostavljenostjo nevarnostim pripadnikov
sil za zaščito in reševanje, ki sodelujejo v vaji,
-       
izvajanje nadzora nad negativnimi vplivi vadbenih aktivnosti na okolje,
-       
zagotavljanje varnosti gledalcev, obiskovalcev in drugih udeležencev na
vaji.
(3) Ocenjevalci, ki med vajo ugotovijo, da so vadbenci ali
drugi sodelujoči na vaji neposredno ogroženi oziroma če je zaradi vadbenih
aktivnosti neposredno ogroženo okolje v večjem obsegu, o tem brez odlašanja
obvestijo neposredno nadrejene osebe na vaji.
(4) Ocenjevalci ocenijo tudi delovanje posameznih vadbencev, pri
čemer upoštevajo zlasti primernost organizacijske strukture in števila sodelujočih
reševalcev, primernost in usposobljenost za izvajanje določenih nalog ter
primernost in ustreznost opremljenosti.
5. ANALIZA IN EVIDENCA VAJ
25. člen
(analize vaje)
(1) Analiza vaje je zaključna faza izvedbe vaje. Analiza vaje
vključuje povzetke in ugotovitve delnih analiz vaje.
(2) Delne analize vaje izvedejo takoj po končani vaji zlasti:
-       
vodje sil za zaščito reševanje in pomoč, ki so sodelovale v vaji,
-       
poveljniki Civilne zaščite in drugi organi, če so bili določeni za vajo,
-       
opazovalci in ocenjevalci.
(3) Delne analize se v pisni obliki posreduje vodji ali
vodstvu vaje v desetih dneh po vaji, ki pripravi v tridesetih dneh po vaji končno
analizo vaje. V končni analizi vaje, ki je bila ocenjena zadovoljivo ali
nezadovoljivo, morajo biti določeni tudi predlogi za odpravo pomanjkljivosti
ter predlagani načini in ponovni roki preverjanja ustreznosti rešitev, ki so se
preverjale v vaji.
26. člen
(poročilo o vaji)
(1) Poročilo o vaji obsega zlasti:
-       
cilje in namen vaje,
-       
podatke o vadbencih in drugih sodelujočih na vaji,
-       
oceno načrtovanja in vodenja vaje,
-       
ugotovljene nepravilnosti oziroma pomanjkljivosti,
-       
predloge izboljšav ali dopolnitev koncepta zaščite, reševanja in pomoči
za določeno vrsto naravne ali druge nesreče, načrta zaščite in reševanja
oziroma določenih zaščitnih ukrepov, nalog zaščite, reševanja in pomoči ter
drugih rešitev, ki so se preverjale z vajo,
-       
izkušnje, pridobljene na vaji.
(2) Poročilo o vaji pripravi vodja ali vodstvo vaje na
podlagi analize vaje in drugih podlag v tridesetih dneh po izvršeni analizi
vaje. Poročilo vodstvo vaje posreduje organu, ki je sprejel sklep o izvedbi
vaje, pristojnim poveljnikom Civilne zaščite, pristojnim inšpekcijam in v
potrebnem obsegu vadbencem ter drugim sodelujočim v vaji. Poročilo se praviloma
objavi na spletni strani organizatorja vaje.
27. člen
(vodenje evidence vaj)
(1) Organizatorji vaj vodijo evidenco izvedenih vaj, ki
obsega namen in cilj posamezne vaje, vadbence ter čas in kraj izvajanja vaje.
(2) Gospodarske družbe, zavodi in druge organizacije, ki
izdelujejo v skladu s predpisi načrte zaščite in reševanja ali sodelujejo pri
izvajanju nalog zaščite, reševanja in pomoči, občine, regije in državni organi,
vodijo evidenco vaj kot sestavni del priloge določenega načrta zaščite in reševanja.
(3) Sestavni del evidence vaj iz prejšnjega odstavka je tudi
seznam vadbencev in drugih sodelujočih na vaji, ki obsega potrebne podatke za ažuriranje
podatkov v evidenci pripadnikov Civilne zaščite. Te podatke je treba sporočiti
tudi organu, ki vodi v skladu s predpisi evidenco pripadnikov Civilne zaščite.
6. KONČNI DOLOČBI
28. člen
(prenehanje veljavnosti)
Z dnem uveljavitve tega pravilnika preneha veljati Navodilo o
vajah v sistemu varstva pred naravnimi in drugimi nesrečami (MO, št.:
017-04-4/2002, z dne 19. 3. 2002).
29. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-221/2008-4
Ljubljana, dne 22. oktobra 2008
EVA 2008-1911-0026
Karl Erjavec l.r.
Minister
za obrambo