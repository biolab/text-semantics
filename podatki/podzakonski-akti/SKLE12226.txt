1. člen
(namen in področje uporabe
smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa
(Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331 z dne
15. decembra 2010, str. 12; v nadaljevanju: Uredba (EU)
št. 1093/2010), zadnjič spremenjena z Uredbo (EU) 2019/2175 Evropskega
parlamenta in Sveta z dne 18. decembra 2019 (UL L št. 334 z dne
27. decembra 2019, str. 1), dne 6. maja 2020 na svoji spletni
strani objavil Smernice o zmanjševanju kreditnega tveganja za institucije, ki
uporabljajo pristop na osnovi notranjih bonitetnih ocen (IRB) z lastnimi
ocenami izgube ob neplačilu (LGD) (EBA/GL/2020/05; v nadaljevanju: smernice).
(2) Smernice opredeljujejo zahteve za uporabo tehnik
zmanjševanja kreditnega tveganja v skladu z ustreznimi določbami poglavja 3
naslova II dela 3 Uredbe (EU) št. 575/2013 Evropskega parlamenta in Sveta
z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012
(UL L št. 176 z dne 27. junija 2013, str. 1; v
nadaljevanju: Uredba (EU) št. 575/2013). Smernice se uporabljajo v zvezi s
pristopom na osnovi notranjih bonitetnih ocen (IRB) in zlasti za institucije, ki
jim je v skladu s členom 143 navedene uredbe dovoljeno uporabljati lastne
ocene izgub ob neplačilu (LGD).
(3) Smernice so naslovljene na:
1.     
finančne institucije iz prvega odstavka 4. člena Uredbe (EU)
št. 1093/2010 in
2.     
pristojne organe iz točke (i) drugega odstavka
4. člena Uredbe (EU) št. 1093/2010.
2. člen
(vsebina sklepa in obseg
uporabe smernic)
(1) Banka Slovenije s tem sklepom določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju: banke);
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad subjekti iz 1. točke tega
odstavka.
(2) Banke iz 1. točke prejšnjega odstavka v celoti
upoštevajo določbe smernic v delu, v katerem so naslovljene na banke.
(3) Banka Slovenije na podlagi 2. točke prvega odstavka
tega člena pri opravljanju nalog in pristojnosti nadzora v skladu z ZBan-2 in
Uredbo (EU) št. 575/2013 v celoti upošteva določbe smernic v delu, v
katerem se nanašajo na izvajanje nalog in pooblastil pristojnega organa.
3. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 1. januarja
2022.
Ljubljana, dne
20. oktobra 2020
Boštjan Vasle
predsednik
Sveta Banke Slovenije