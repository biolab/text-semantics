I. SPLOŠNE DOLOČBE
1. člen
Ta pravilnik določa vrste parametrov tal, blata čistilnih
naprav, komposta in mulja, ki so predmet obratovalnega monitoringa pri vnosu
nevarnih snovi in rastlinskih hranil v tla z blatom čistilnih naprav, kompostom
ali muljem (v nadaljnjem besedilu: obratovalni monitoring), metodologijo
vzorčenja in merjenja parametrov in vsebino poročila o obratovalnem monitoringu.
Pravilnik določa tudi pogoje, ki jih mora izpolnjevati oseba,
ki izvaja obratovalni monitoring. 
Način in obliko sporočanja podatkov iz prvega odstavka tega
člena predpiše minister, pristojen za okolje (v nadaljnjem besedilu: minister).
2. člen
Pojmi po tem pravilniku imajo naslednji pomen: 
1.    
Vzorec tal za pripravo reprezentativnega vzorca za merjenje pedoloških
lastnosti in parametrov onesnaženosti tal (v nadaljnjem besedilu: vzorec tal)
so tla, odvzeta na istem odvzemnem mestu. 
2.    
Pedološka analiza tal je analiza parametrov pH vrednosti, rastlinam
dostopnega fosforja in kalija, celokupnega dušika, organskega ogljika, suhe
snovi, izmenjalne kapacitete tal in teksture, s katerimi se opredelijo
pedološke lastnosti tal. 
3.    
Parameter onesnaženosti tal je po predpisanem merilnem postopku
izmerjena vsebnost nevarne snovi v tleh. 
4.    
Osnovni parametri tal so parametri onesnaženosti tal, za katere so s
predpisom o imisiji nevarnih snovi v tla določene mejne vrednosti. 
5.    
Dodatni parametri tal so parametri pedološke analize tal. 
6.    
Parametri blata čistilnih naprav, komposta ali mulja so nevarne snovi in
rastlinska hranila, za katere so s predpisom o vnosu nevarnih snovi in
rastlinskih hranil v tla določene mejne vrednosti, vsebnost organskih snovi, pH
vrednost ter vsebnost patogenih črevesnih bakterij in živih jajčec parazitov. 
7.    
Ornica je zgornja obdelovalna plast tal pri njivski rabi tal.
3. člen
Zavezanec za zagotovitev obratovalnega monitoringa je
povzročitelj obremenitve po predpisih o vnosu nevarnih snovi in rastlinskih
hranil v tla, ki s svojo dejavnostjo povzroča obremenjevanje tal z blatom
čistilnih naprav, kompostom ali muljem (v nadaljnjem besedilu: zavezanec).
II. VRSTE IN OBSEG MERITEV
4. člen
Izvedba obratovalnega monitoringa obsega: 
-    
vzorčenje tal, blata čistilnih naprav, komposta ali mulja in pripravo
vzorcev, 
-    
merjenje parametrov, 
-    
vrednotenje emisije in letne količine nevarnih snovi in rastlinskih
hranil, 
-    
izdelavo poročila o opravljenih meritvah.
5. člen
Zavezanec mora v okviru obratovalnega monitoringa zagotoviti
izvedbo meritev osnovnih in dodatnih parametrov tal ter izvedbo meritev
parametrov blata čistilnih naprav, komposta ali mulja.
III. METODOLOGIJA VZORČENJA, MERJENJA IN ANALIZIRANJA
6. člen
Meritve parametrov tal, blata čistilnih naprav, komposta ali
mulja se morajo izvesti pred izdajo dovoljenja po predpisih o vnosu nevarnih
snovi in rastlinskih hranil v tla in veljajo za vse osnovne in dodatne
parametre obratovalnega monitoringa. 
Kadar so podatki o vrsti in vsebnosti nevarnih snovi v tleh
zagotovljeni skladno s predpisi o imisijskem monitoringu tal, se izvedejo le
meritve dodatnih parametrov.
7. člen
Vzorec tal se na njivah odvzema na globini ornice, na
travnikih 0–6 cm in 6–12 cm, v trajnih nasadih pa 0–20 cm in 20–40 cm. Vzorec
tal se mora odvzeti pred gnojenjem in pred setvijo oziroma saditvijo rastlin
(marec) ali po spravilu posevkov (november), ne sme pa se ga vzeti med oziroma
takoj po dolgem obdobju suše (več kot 30 dni), ali ko so tla zamrznjena ali
poplavljena.
8. člen
Za odvzem in pripravo vzorcev ter meritve parametrov tal iz
5. člena tega pravilnika se uporabljajo metode, ki so določene s standardi v
tabeli 1 priloge 1, ki je sestavni del tega pravilnika, in tehničnimi
specifikacijami. Za odvzem in pripravo vzorcev ter meritve parametrov blata
čistilnih naprav, komposta ali mulja iz 5. člena tega pravilnika se uporabljajo
metode, ki so določene s standardi v tabeli 2 priloge 1. 
Za meritve iz prejšnjega odstavka se lahko uporabljajo tudi
druge preizkusne metode, če so rezultati validacij teh metod enaki rezultatom
validacij metod iz standardov, določenih v prilogi 1. 
Standardi iz prvega odstavka tega člena se hranijo in so na
vpogled pri organu, pristojnem za standardizacijo in meroslovje, tehnične
specifikacije iz prvega odstavka tega člena pa pri ministrstvu, pristojnem za
okolje (v nadaljnjem besedilu: ministrstvo).
IV. EVIDENTIRANJE IN SPOROČANJE PODATKOV
9. člen
Zavezanec mora o opravljenih meritvah izdelati poročilo. 
Poročilo iz prejšnjega odstavka mora vsebovati podatke o: 
-    
izvajalcu obratovalnega monitoringa, 
-    
zavezancu in njegovi dejavnosti, 
-    
glavnih značilnostih preiskovalnega območja v primeru meritev parametrov
tal (geološki, klimatski, hidrološki podatki, raba tal), 
-    
glavnih tehničnih značilnostih kompostarne ali čistilne naprave v
primeru meritev parametrov blata čistilnih naprav ali komposta, 
-    
glavnih značilnostih posega v rečno strugo ali jezero v primeru meritev
parametrov mulja, 
-    
namenu in vrsti meritev ter o obsegu osnovnih in dodatnih parametrov
tal, ter parametrov blata čistilnih naprav, komposta ali mulja, 
-    
mestu (parcelna številka) in času vzorčenja ter meritev tal, 
-    
mestu in času vzorčenja ter meritev blata čistilnih naprav, komposta ali
mulja, 
-    
uporabljenih merilnih metodah in merilni opremi, 
-    
rezultatih meritev za vsak posamezen parameter, 
-    
vrednotenju izmerjene emisije ali imisije glede na predpisane mejne
vrednosti, 
-    
oceni letne obremenitve zaradi vnosa blata čistilnih naprav, komposta
ali mulja v tla. 
Zavezanec mora poročilo iz prvega odstavka tega člena
predložiti ministrstvu in ministrstvu, pristojnemu za kmetijstvo, vsako leto do
31. marca za preteklo leto. 
Zavezanec mora hraniti poročilo iz prvega odstavka tega člena
najmanj pet let.
V. POGOJI, KI JIH MORA IZPOLNJEVATI OSEBA, KI IZVAJA
OBRATOVALNI MONITORING
10. člen
Zavezanec, ki izvaja obratovalni monitoring sam, ali oseba,
ki izvaja obratovalni monitoring za zavezanca (v nadaljnjem besedilu: izvajalec
obratovalnega monitoringa), mora za izvajanje te dejavnosti imeti pooblastilo
ministrstva (v nadaljnjem besedilu: pooblastilo). 
Minister pooblasti osebo iz prejšnjega odstavka z odločbo. 
Pooblastilo se lahko izda za določeno vrsto in določen obseg
izvajanja obratovalnega monitoringa.
11. člen
Izvajalec obratovalnega monitoringa iz prvega odstavka
prejšnjega člena mora za pridobitev pooblastila izpolnjevati naslednje pogoje: 
1.    
da je gospodarska družba, zavod ali samostojni podjetnik posameznik, 
2.    
da ima sedež v Republiki Sloveniji, 
3.    
da ima akreditacijo nacionalne akreditacijske službe za izvajanje
preizkušanja po metodah, ki jih določa 8. člen tega pravilnika.
12. člen
Izvajalec obratovalnega monitoringa iz prvega odstavka 10.
člena tega pravilnika dobi pooblastilo na podlagi vloge pri ministrstvu. 
Vloga iz prejšnjega odstavka mora vsebovati podatke o
vlagatelju in navedbe o vrsti in obsegu izvajanja obratovalnega monitoringa, za
katerega naj bi se izdalo pooblastilo. Vlogi mora biti priložena akreditacijska
listina s prilogami, iz katerih je razviden obseg akreditacije.
13. člen
Pooblastilo se izda za dobo največ šestih let. 
Pooblastilo se lahko izda ponovno na podlagi vloge vlagatelja
ob izpolnjevanju pogojev, določenih v 11. členu tega pravilnika.
14. člen
Ministrstvo lahko zavezancu ali osebi iz prvega odstavka 10.
člena tega pravilnika odvzame pooblastilo pred iztekom njegove veljavnosti: 
1.    
če ne izpolnjuje več pogojev iz 11. člena tega pravilnika, ali 
2.    
na podlagi ocene, ki jo kot podlago za odvzem pooblastila izdela
izvajalec javne službe za preverjanje kakovosti monitoringa stanja okolja.
15. člen
Za potrebe izvajanja obratovalnega monitoringa za zavezance
po drugih osebah, ministrstvo vodi seznam pooblaščenih oseb iz prvega odstavka
10. člena tega pravilnika. 
Seznam pooblaščenih oseb iz prejšnjega odstavka vsebuje
naslednje podatke: 
1.    
ime in sedež osebe, 
2.    
o vrsti in obsegu izvajanja obratovalnega monitoringa, za katerega ima
pooblastilo.
VI. PREHODNE IN KONČNE DOLOČBE
16. člen
Ne glede na določbe 11. člena tega pravilnika lahko izvajalec
obratovalnega monitoringa iz prvega odstavka 10. člena tega pravilnika dobi
pooblastilo do 31. decembra 2004 tudi, če izpolnjuje naslednje pogoje: 
1.    
da je gospodarska družba, zavod ali samostojni podjetnik posameznik, 
2.    
da ima sedež v Republiki Sloveniji, 
3.    
da ima najmanj ena oseba, ki pri izvajalcu obratovalnega monitoringa
odgovarja za izvajanje meritev parametrov tal, blata čistilnih naprav, komposta
ali mulja po metodah, določenih v 8. členu tega pravilnika, visokošolsko
izobrazbo tehniške ali naravoslovne smeri, 
4.    
da lahko zagotovi tehnično opremljenost za izvajanje obratovalnega
monitoringa.
17. člen
Do sprejema ustreznih standardov se za meritve parametrov
polikloriranih bifenilov, organoklornih pesticidov in triazinskih herbicidov
uporablja tehnična specifikacija VDULFA Methode, 1996 Metodenbuch – Band 7.
18. člen
Do določitve izvajalca javne službe iz 14. člena tega
pravilnika izdeluje oceno iz 14. člena tega pravilnika Uprava Republike
Slovenije za varstvo narave.
19. člen
Z dnem uveljavitve tega pravilnika preneha veljati 1. člen
pravilnika o normativih, analitskih postopkih in metodah ugotavljanja
onesnaženosti tal in vegetacije ter pogojih za uporabo nekaterih snovi v
kmetijstvu (Uradni list SRS, št. 7/90).
20. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 354-00-01/97
Ljubljana, dne 1. avgusta 1997.
Minister 
za okolje in prostor 
dr. Pavel Gantar l. r.

Priloga
1: Tabela 1: Standardi za izvajanje obratovalnega monitoringa pri vnosu
nevarnih snovi in rastlinskih hranil - TLA, Tabela 2: Standardi za
izvajanje obratovalnega monitoringa pri vnosu nevarnih snovi in rastlinskih
hranil - blata čistilnih naprav, komposti, mulji