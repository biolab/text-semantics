I. SPLOŠNE DOLOČBE
1. člen
Ta uredba v skladu z Direktivo 2000/53/ES
Evropskega parlamenta in Sveta z dne 18. septembra 2000 o izrabljenih vozilih
(UL L št. 269 z dne 21. 10. 2000, str. 34), zadnjič spremenjeno s
Sklepom Komisije 2010/115/ES z dne 23. februarja 2010 o spremembi Priloge II k
Direktivi 2000/53/ES Evropskega parlamenta in Sveta o izrabljenih vozilih (UL L
št. 48 z dne 25. 2. 2010, str. 12), določa način opravljanja gospodarske javne
službe ravnanja z izrabljenimi motornimi vozili (v nadaljnjem besedilu: javna
služba) na območju Republike Slovenije.
Storitve javne službe so:
-      
prevzemanje izrabljenih motornih vozil, ki jih oddajajo izvajalcu javne
službe uporabniki storitev javne službe,
-      
zbiranje, razvrščanje, skladiščenje izrabljenih motornih vozil ter
odpadkov, ki so sestavni deli motornih vozil,
-      
obdelava izrabljenih motornih vozil pred drobljenjem,
-      
oddaja v ponovno uporabo, recikliranje, drobljenje ali odstranjevanje
sestavnih delov izrabljenih motornih vozil.
Ta uredba je v delu, kjer so določeni
predmet in pogoji za opravljanje javne službe, koncesijski akt.
2. člen
Storitve javne službe se izvajajo za
izrabljena motorna vozila naslednjih kategorij:
-      
kategorije M1,
to so vozila za prevoz potnikov z največ osmimi sedeži poleg sedeža voznika,
-      
kategorije N1,
to so vozila za prevoz blaga z največjo maso do vključno 3,5 tone in
-      
kategorije L5,
to so vozila s tremi kolesi, ki so simetrično razporejena z ozirom na vzdolžno
os, katerih največja masa ne presega 1000 kg in pri katerih ali prostornina motorja presega 50 cm3 ali
konstrukcijsko določena hitrost presega 50 km/h.
Storitve javne službe se izvajajo tudi za
nerabne ali zavržene sestavne dele motornih vozil iz prejšnjega odstavka, ki
nastajajo pri vzdrževanju in popravljanju motornih vozil in niso opredeljeni
kot nevarni odpadki, razen tistih, katerih ravnanje urejajo posebni predpisi na
področju ravnanja z izrabljenimi avtomobilskimi gumami in z baterijami in akumulatorji,
ki vsebujejo nevarne snovi ali z odpadnimi olji.
3. člen
Določbe te uredbe ne veljajo za rabljena
motorna vozila muzejske vrednosti, kot jih določa drugi odstavek 11. člena
odredbe o homologaciji vozil (Uradni list RS, št. 33/98, 59/99 in 84/02).
4. člen
Pojmi imajo po tej uredbi naslednji pomen:
1.    
Center za obdelavo je objekt ali del objekta, ki ga upravlja izvajalec
javne službe in je urejen za obdelavo izrabljenih motornih vozil.
2.    
Drobljenje je lomljenje izrabljenih motornih vozil na kose ali njihovo
drobljenje z namenom, da se pridobijo odpadne kovine, ki se lahko neposredno
uporabijo.
3.    
Izrabljeno motorno vozilo je nerabno ali zavrženo motorno vozilo, ki se
mu je življenjska doba iztekla zaradi poškodb ali starosti ali drugih razlogov,
in je zaradi tega postalo odpadek po merilih iz pravilnika, ki ureja ravnanje z
odpadki. Vsebovati mora vsaj pogonske sklope, karoserijo, podvozje, kolesa ter
katalizator in krmilno elektroniko, če ju je vozilo vsebovalo.
4.    
Obdelava izrabljenih motornih vozil je katerakoli aktivnost po prevzemu
izrabljenega motornega vozila v center za obdelavo z namenom, da se iz vozila
najprej odstranijo materiali in sestavni deli, ki vsebujejo nevarne snovi,
vozilo pa se nato razstavi zaradi recikliranja sestavnih delov motornih vozil
ali njihove oddaje v drobljenje ali oddaje v predelavo ali odstranjevanje. Za
obdelavo izrabljenih motornih vozil se šteje tudi stiskanje ali rezanje
posameznih sestavnih delov zaradi lažjega transporta v obrate za drobljenje,
predelavo ali odstranjevanje.
5.    
Podatki o razstavljanju motornih vozil so podatki, ki so potrebni za
pravilno in okolju neškodljivo obdelavo izrabljenih motornih vozil. Podatke o
razstavljanju motornih vozil posredujejo proizvajalci motornih vozil in
sestavnih delov v obliki priročnikov ali v elektronski obliki, kot je CD-ROM
ali neposredno sporočanje po elektronskih medijih.
6.    
Ponovna uporaba je katerikoli postopek, pri katerem se sestavni deli
izrabljenih motornih vozil uporabijo za namen, za katerega so bili zasnovani.
7.    
Povzročitelj izrabljenih motornih vozil (v nadaljnjem besedilu:
povzročitelj odpadkov) je vsaka fizična ali pravna oseba:
-  
ki je imetnik izrabljenega motornega vozila ali
-  
pri kateri zaradi izvajanja dejavnosti, lastnega delovanja ali
opravljanja storitev drugim stalno ali občasno nastajajo izrabljena motorna
vozila ali kot odpadki sestavni deli motornih vozil.
8.    
Predelava so postopki predelave odpadkov po predpisu o ravnanju z
odpadki.
9.    
Prevzemno mesto je objekt ali prostor v objektu, ki ga upravlja
izvajalec javne službe sam ali v njegovem imenu in za njegov račun njegov
podizvajalec in je urejen za prevzemanje izrabljenih motornih vozil od
povzročiteljev odpadkov, za začasno skladiščenje in razvrščanje izrabljenih
motornih vozil ter druge aktivnosti, povezane z njihovo oddajo v center za
obdelavo.
10.  Proizvajalec
je proizvajalec motornih vozil na ozemlju Republike Slovenije ali od
proizvajalca motornih vozil v tujini pooblaščeni uvoznik motornih vozil.
11.  Recikliranje
je ponovna uporaba odpadnih materialov v proizvodnem procesu za isti ali drug
namen, razen za pridobivanje energije.
II. OBMOČJE KONCESIJE
5. člen
Javna služba se izvaja kot koncesionirana
gospodarska javna služba.
Koncesijo za Republiko Slovenijo, ki je
koncedent, podeljuje Vlada Republike Slovenije (v nadaljnjem besedilu: vlada).
Koncesija se podeli enemu koncesionarju za
vsako od območij izvajanja javne službe iz priloge 4, ki je sestavni del te
uredbe.
Koncesija se lahko podeli enemu
koncesionarju za več območij izvajanja javne službe iz prejšnjega odstavka.
Uporabniki storitev javne službe so povzročitelji
izrabljenih motornih vozil.
Uporabnik storitev javne službe je tudi
izvajalec lokalne javne službe ravnanja s komunalnimi odpadki, če gre za
izrabljeno motorno vozilo, za katerega zadnjega lastnika ni mogoče ugotoviti in
določiti, vozilo pa je bilo zavrženo na območju, kjer izvajalec lokalne javne
službe ravnanja s komunalnimi odpadki opravlja svoje storitve.
6. člen
Koncesija se nanaša na vsa izrabljena
motorna vozila na ozemlju Republike Slovenije, izvaja pa se na vseh območjih
izvajanja javne službe iz prejšnjega člena za uporabnike storitev javne službe
na enak način in pod enakimi pogoji.
III. OBSEG IZVAJANJA KONCESIJE
7. člen
Koncesionar mora zagotoviti obratovanje
dovolj velikega števila prevzemnih mest, razporejenih na območju opravljanja
koncesije, vendar vsaj eno prevzemno mesto na območju upravnih enot enake
registrske oznake LJ, KR, MB, GO, KP, NM, MS, KK, SG, PO ali CE in tako, da
razdalja po javnih cestah od prevzemnega mesta do stalnega prebivališča
uporabnikov storitev ni večja od 50 km.
Prevzemno mesto mora biti opremljeno in
označeno v skladu s 1. točko priloge 1, ki je sestavni del te uredbe.
Prevzemno mesto mora biti opremljeno za
sočasno hrambo najmanj petih izrabljenih motornih vozil.
Za zbiranje izrabljenih motornih vozil na
prevzemnem mestu mora koncesionar pred začetkom izvajanja javne službe
pridobiti potrdilo ministrstva, pristojnega za okolje, o vpisu v evidenco
zbiralcev odpadkov po predpisih o ravnanju z odpadki.
Če upravlja prevzemno mesto podizvajalec
koncesionarja, mora za prevzemno mesto pridobiti potrdilo iz prejšnjega
odstavka podizvajalec.
8. člen
Koncesionar mora imeti najmanj en center za
obdelavo izrabljenih motornih vozil in izpolnjevati pogoje iz priloge 1, v
katerem se izvajajo najmanj naslednji postopki obdelave izrabljenih motornih
vozil:
-      
odstranitev vse opreme iz izrabljenih motornih vozil, ki bi lahko pri
nadaljnjih postopkih obdelave škodljivo vplivala na okolje,
-      
odstranitev sestavnih delov in materialov iz priloge 2, ki je sestavni
del te uredbe, če so označeni, da vsebujejo svinec, živo srebro, kadmij ali
šestvalentni krom,
-      
odstranitev materialov in sestavnih delov, ki vsebujejo nevarne snovi, z
namenom, da se prepreči onesnaževanje odpadkov, ki se jih pridobi po drobljenju
sestavnih delov izrabljenih motornih vozil.
Koncesionar mora zagotoviti, da se
odstranitev sestavnih delov iz izrabljenega motornega vozila in njihovo skladiščenje
izvaja tako, da bo zagotovljena njihova ponovna uporaba in predelava ter še
posebej recikliranje.
Koncesionar mora zagotoviti, da za
razstavljanje izrabljenih motornih vozil in odstranitev materialov in sestavnih
delov iz njih, pridobi od proizvajalcev podatke o razstavljanju motornih vozil.
Materiale in dele z nevarnimi snovmi iz
priloge 2, mora koncesionar v skladu z določili iz priloge 1 odstraniti iz izrabljenega
motornega vozila takoj ali v roku 24 ur po prejemu izrabljenega motornega
vozila v obdelavo.
9. člen
Koncesionar mora zagotoviti, da se sestavni
deli pridobljeni po obdelavi izrabljenih motornih vozil v centru za obdelavo
ponovno uporabljajo, reciklirajo, obdelujejo z drobljenjem, materiali, ki so
pridobljeni z drobljenjem sestavnih delov, pa predelujejo ali odstranjujejo
redno in brez zastojev, doma ali v tujini, z zmogljivostjo, ki preprečuje
kopičenje sestavnih delov v centru za obdelavo.
Zmogljivost iz prejšnjega odstavka se za
posamezno območje opravljanja koncesije določi tako, da se število iz prometa
odjavljenih motornih vozil iz 2. člena te uredbe v obdobju zadnjih treh let
pomnoži z razmerjem med številom registriranih motornih vozil na tem območju in
številom vseh registriranih motornih vozil na območju Republike Slovenije v
obdobju zadnjih treh let.
Če se letna količina izrabljenih motornih
vozil, ki jih uporabniki storitev javne službe oddajo koncesionarju, poveča,
mora koncesionar na zahtevo koncedenta zagotoviti dodatne zmogljivosti obdelave
izrabljenih motornih vozil v centrih za obdelavo, kakor tudi dodatne
zmogljivosti ponovne uporabe in recikliranja sestavnih delov in njihove
obdelave z drobljenjem ter predelave in odstranjevanja materialov, ki so pridobljeni
z drobljenjem sestavnih delov izrabljenih motornih vozil.
Roki, v katerih se mora zagotoviti dodatne
možnosti obdelave izrabljenih motornih vozil ter predelave in odstranjevanja
njihovih sestavnih delov ter drugi pogoji v zvezi z dodatno predelavo, se
določijo v koncesijski pogodbi.
IV. PODELITEV KONCESIJE
10. člen
Pridobivanje koncesionarjev za opravljanje
storitev javne službe se opravi z javnim razpisom.
O izbiri koncesionarjev odloči vlada z
upravno odločbo.
11. člen
Koncedent pripravi razpisno dokumentacijo,
katere sestavni deli morajo biti enaki vsebini razpisa. V javnem razpisu se
lahko določi cena, ki jo ponudbe ne smejo presegati.
Ponudnik se lahko prijavi za izvajanje
javne službe na eno ali na več območij izvajanja javne službe iz razpisa.
Če za posamezno območje izvajanja javne
službe iz razpisa koncedent pridobi samo nepravilne ali nepopolne ponudbe, se
razpis za to območje izvajanja javne službe ponovi.
12. člen
Izbiro koncesionarja opravi vlada na osnovi
predloga posebne strokovne komisije, ki jo imenuje vlada.
Strokovno komisijo sestavlja pet članov, od
katerih sta dva predstavnika ministrstva, pristojnega za okolje, en član
predstavnik ministrstva, pristojnega za finance, en član predstavnik
ministrstva, pristojnega za gospodarstvo in en član predstavnik Kabineta
predsednika Vlade Republike Slovenije. Strokovno komisijo vodi predstavnik
ministrstva, pristojnega za okolje. Strokovno komisijo vodi predstavnik
ministrstva, pristojnega za okolje. Strokovno tehnična dela za strokovno komisijo
opravlja ministrstvo, pristojno za okolje.
Člani komisije ne smejo biti družinsko
povezani s ponudniki oziroma zaposlenimi pri ponudnikih. Če izvejo za navedeno
dejstvo naknadno, morajo takoj predlagati svojo zamenjavo. Noben član strokovne
komisije ne sme neposredno komunicirati s ponudniki, ampak le posredno, preko ministrstva,
pristojnega za okolje.
Predsednik strokovne komisije koordinira
delo komisije in pripravi skupno poročilo o ocenjevanju ponudb za vlado.
13. člen
Koncesionar mora izpolnjevati naslednje
pogoje:
-      
razpolagati mora z ustrezno izobraženimi kadri,
-      
razpolagati mora z materialnimi viri (tehnična oprema, vozila, stroji,
nepremičnine idr.),
-      
imeti mora objekte ali naprave za prevzem in obdelavo izrabljenih
motornih vozil,
-      
posedovati mora uporabno dovoljenje za center za obdelavo izrabljenih
motornih vozil,
-      
usposobljen mora biti za vključitev v sistem ravnanja z izrabljenimi
motornimi vozili vključno z informacijskim sistemom po pravilih mednarodnega informacijskega sistema za razgradnjo motornih vozil,
-      
zagotavljati mora podatke po predpisih na področju ravnanja z odpadki
ter jih na predpisan način sporočati ministrstvu, pristojnemu za okolje,
-      
da je registriran za opravljanje dejavnosti, ki je predmet koncesije,
-      
da proti njemu ni uveden postopek prisilne poravnave, stečaja ali
likvidacijski postopek ali ni prenehal poslovati na podlagi sodbe ali druge
odločbe,
-      
da v zadnjih petih letih pred objavo javnega razpisa in v teku javnega
razpisa ni bil pravnomočno obsojen za kaznivo dejanje, ki je povezano z
njegovim poslovanjem, oziroma mu ni bila izdana sodna ali upravna odločba, s
katero mu je prepovedano opravljati dejavnost, ki je povezana z izvajanjem
koncesije, in je ta postala izvršljiva,
-      
da ima poravnane vse davke, prispevke in druge obvezne dajatve ali
poslovne obveznosti v skladu s predpisi,
-      
da je finančno in poslovno sposoben,
-      
da ima po svojih knjigovodskih podatkih izkazano, da je do datuma
revizorjevega poročila poravnal vse svoje zapadle obveznosti do dobaviteljev
blaga, podizvajalcev in kooperantov.
Koncesionar mora v svoji ponudbi podrobno
opredeliti izpolnitev pogojev iz prejšnjega odstavka.
14. člen
Pri izbiri koncesionarjev se upoštevajo
naslednja merila:
1.    
ponudbena cena (neto cena v SIT brez DDV) za storitve javne službe,
preračunana na enoto mase prevzetih izrabljenih motornih vozil (SIT/kg),
2.    
število prevzemnih mest, ki presega gostoto prevzemnih mest iz 7. člena
te uredbe,
3.    
logistična rešitev prevoza prevzetih izrabljenih motornih vozil od
prevzemnih mest do centra za obdelavo,
4.    
čas vzpostavitve javne službe.
Natančnejši način uporabe oziroma vrednotenja
meril za izbiro koncesionarjev je sestavni del razpisne dokumentacije.
Izpolnjevanje meril in pogojev za podelitev
koncesije pri posameznem ponudniku ugotovijo člani strokovne komisije iz 12.
člena te uredbe na podlagi dokumentov, priloženih v ponudbi, in s komisijskim
ogledom lokacij ponudnika.
15. člen
Koncesija za opravljanje javne službe se
podeli za dobo petih let.
Doba iz prvega odstavka tega člena se začne
šteti z dnem, ko začne veljati koncesijska pogodba.
V. KONCESIJSKA POGODBA
16. člen
Koncesijsko pogodbo podpiše po pooblastilu
vlade minister, pristojen za okolje.
Najkasneje tri mesece po izboru
koncesionarja koncedent pošlje izbranemu koncesionarju v podpis koncesijsko
pogodbo, ki jo mora koncesionar podpisati v roku treh mesecev od prejema. Koncesijska
pogodba prične veljati z dnem podpisa koncesionarja.
Koncesijska pogodba z novim koncesionarjem
mora biti sklenjena pred iztekom roka, za katerega je bila podeljena prejšnja
koncesija, začne pa učinkovati ob izteku roka.
17. člen
V koncesijski pogodbi se določijo:
-      
način in pogoji prevzemanja izrabljenih motornih vozil od uporabnikov
storitev,
-      
način in pogoji obdelave izrabljenih motornih vozil v centru za
obdelavo,
-      
način nadaljnje obdelave sestavnih delov izrabljenih motornih vozil iz
9. člena te uredbe,
-      
višina finančnih jamstev za izvedbo obdelave izrabljenih motornih vozil
ter način uveljavljanja jamstev;
-      
pogoji odvzema koncesije, če pri obdelavi izrabljenih motornih vozil
nastajajo zastoji, zaradi katerih pride do kopičenja sestavnih delov izrabljenih
motornih vozil v centru za obdelavo,
-      
način, obseg in pogoji odkupa koncesije,
-      
pogoji in način prevzema javne službe v režijo,
-      
način potrditve sprememb v načinu ali kraju obdelave izrabljenih
motornih vozil s strani koncedenta in
-      
povprečni odstotek mase izrabljenega motornega vozila, za katero mora
biti zagotovljena ponovna uporaba in predelava, ki znaša 95% povprečne teže na
vozilo na leto in povprečni odstotek mase izrabljenega motornega vozila, za
katero mora biti zagotovljena ponovna uporaba in recikliranje, ki znaša 85%
povprečne teže na vozilo na leto.
Koncedent se bo pred sklenitvijo pogodbe
pogajal s ponudnikom o naslednjih elementih pogodbe: cena, količina prevzetih
izrabljenih motornih vozil, število prevzemnih mest, aplikativna programska oprema.
(črtan)
18. člen
V koncesijski pogodbi se določijo tudi
pogoji in način izvajanja javne službe za primer nastanka višje sile pri koncesionarju.
19. člen
(črtan)
20. člen
Koncesijsko razmerje preneha v primerih in
na način, ki jih določa zakon.
21. člen
Koncedent lahko koncesijo odkupi. Način,
obseg in pogoji odkupa se podrobneje določijo v koncesijski pogodbi.
22. člen
Koncedent lahko koncesijo odvzame v
primerih, ki jih določa zakon.
23. člen
Koncedent lahko prevzame javno službo v
režijo, če:
-      
je takšen način izvajanja javne službe za koncedenta ekonomsko
ugodnejši,
-      
je zagotovljena večja kakovost izvajanja javne službe,
-      
pride koncesionar v stečaj ali likvidacijo, koncedent pa ugotovi, da v
primernem roku ne bo mogel podeliti koncesije drugemu koncesionarju.
Podrobneje se prevzem javne službe v režijo
uredi v koncesijski pogodbi.
VI. IZVAJANJE KONCESIJE
24. člen
Izvajanje javne službe mora potekati tako,
da se zagotavlja za uporabnike storitev javne službe stalna in pravočasna
storitev.
Koncesionar mora izvajati javno službo v
celotnem obdobju, za katerega mu je podeljena koncesija, s svojimi kadrovskimi,
finančnimi in tehničnimi zmogljivostmi redno in nemoteno.
25. člen
Koncesionar mora zagotoviti izvajanje javne
službe v polnem obsegu tudi v primeru stavke pri njem zaposlenih delavcev.
Če koncesionar po preteku enega meseca od
začetka stavke ne more zagotoviti izvajanja javne službe, mora dati koncedentu
za čas trajanja stavke na razpolago objekte in naprave ter vozila za
opravljanje javne službe, ki so opredeljeni v koncesijski pogodbi.
26. člen
Koncesionar izvaja javno službo v svojem
imenu in za svoj račun.
Koncesionar nosi vse stroške v zvezi s
koncesijo, ki je podeljena na podlagi te uredbe.
Koncesionar lahko za upravljanje
prevzemnega mesta in prevoz izrabljenih motornih vozil od prevzemnih mest do
centra za obdelavo najame drugo osebo (v nadaljnjem besedilu: podizvajalec).
V postopku izbire koncesionarja mora
ponudnik navesti ime podizvajalca že v svoji ponudbi, če pa ga želi vključiti v
izvajanje javne službe po podpisu koncesijske pogodbe, mora koncedent s tem
soglašati.
27. člen
Koncesionar lahko izvaja tudi druge
dejavnosti, za katere je registriran, vendar pa njihovo opravljanje ne sme
vplivati na izvajanje javne službe.
Za izvajanje koncesionirane javne službe
mora koncesionar voditi posebno ločeno računovodstvo in druge evidence, ki bodo
omogočale finančni in drugi nadzor nad poslovanjem koncesionarja v zvezi z
nadzorom nad opravljanjem koncesije.
Koncesionar ne sme opravljati dejavnosti,
ki bi bila v nasprotju z namenom in načinom opravljanja javne službe.
Podrobnejši pogoji za opravljanje javne službe in način njenega opravljanja se
lahko določijo tudi v koncesijski pogodbi.
28. člen
Uporaba storitev javne službe je obvezna za
vse uporabnike storitev javne službe.
Uporabnik storitev javne službe, pri
katerem zaradi izvajanja dejavnosti, lastnega delovanja ali opravljanja
storitev drugim, nastajajo izrabljena motorna vozila in njihovi sestavni deli v
količini več kot 10 ton letno, ima v odnosu do koncesionarja pravico, da sam
uredi prevzemno mesto, s katerega mora koncesionar redno prevzemati izrabljena
motorna vozila in njihove sestavne dele.
Uporabniki storitev javne službe, ki
opravljajo dejavnost vzdrževanja ali popravljanja motornih vozil, morajo za
izrabljene ali zavržene sestavne dele motornih vozil sami zagotoviti ravnanje
skladno z zahtevami te uredbe, razen če jih prevzame imetnik motornega vozila,
kar potrdi s podpisom na računu za opravljene storitve vzdrževanja ali
popravljanja.
29. člen
V razmerjih do koncesionarja in koncedenta
imajo uporabniki naslednje pravice:
-      
pravico do trajnega, rednega in nemotenega zagotavljanja storitev
koncesionarja,
-      
pravico do enake obravnave glede kakovosti in dostopnosti storitev,
-      
pravico do zagotovljenih cen storitev, ki se razlikujejo glede na maso
izrabljenih motornih vozil, če gre za izrabljena motorna vozila iz 36. člena te
uredbe,
-      
pravico do potrdila o razgradnji motornega vozila na predpisanem
obrazcu. S potrdilom o razgradnji motornega vozila koncesionar jamči, da je
bilo izrabljeno motorno vozilo prevzeto in obdelano skladno z zahtevami te
uredbe.
30. člen
Uporabniki storitev javne službe – zadnji
lastniki, so upravičeni do brezplačne oddaje izrabljenega motornega vozila na
prevzemnem mestu ali v centru za obdelavo.
VII. FINANCIRANJE JAVNE SLUŽBE
31. člen
Viri financiranja koncesionirane javne
službe po tej uredbi so:
-      
plačila uporabnikov za storitve koncesionarja za izrabljena motorna
vozila iz 36. člena te uredbe in
-      
sredstva proračuna Republike Slovenije.
32. člen
Ceno storitev koncesionirane javne službe
določi vlada.
Vlada oblikuje ceno na podlagi predlagane
cene za izvajanje storitev javne službe izbranega kandidata iz prijave na
razpis.
Če je bilo na istem javnem razpisu izbranih
več kandidatov za območja izvajanja javne službe iz 5. člena te uredbe, se za
ceno storitev sprejme predlagana cena za izvajanje storitev javne službe
tistega izbranega kandidata, ki je ponudil najnižjo ceno.
Pri oblikovanju cene opravljanja storitev
javne službe se upošteva cena sestavnih delov in materialov izrabljenih
motornih vozil kot sekundarne surovine.
33. člen
Stroški koncesionarja obsegajo predvsem:
-      
stroške prevzemanja, zbiranja in razvrščanja,
-      
stroške skladiščenja, priprave za transport in odvažanja v center za
obdelavo,
-      
stroške obdelave izrabljenih motornih vozil v centru za obdelavo,
-      
stroške nadaljnje obdelave iz 9. člena te uredbe.
Koncesionar mora dajati koncedentu na
njegovo zahtevo vse podatke, ki so potrebni za oceno stroškov storitev javne
službe.
34. člen
Koncesionar mora najkasneje 30 dni po
sklenitvi koncesijske pogodbe predložiti koncedentu nepogojno, nepreklicno in
na prvi pisni poziv plačljivo bančno garancijo za celotno trajanje koncesijske pogodbe
v višini dvomesečnih stroškov izvajanja storitev obdelave izrabljenih motornih
vozil v centru za obdelavo in cene postopkov nadaljnje obdelave iz 9. člena te
uredbe za količino izrabljenih motornih vozil.
Najkasneje 15 dni pred potekom garancije iz
prejšnjega odstavka mora koncesionar predložiti koncedentu novo bančno
garancijo. Če tega ne stori, sme koncedent vnovčiti obstoječo bančno garancijo.
Bančno garancijo sme koncedent vnovčiti tudi v primeru, da koncesionar brez
utemeljenih razlogov ne izpolnjuje pogodbenih obveznosti glede kakovosti in
količine ali če preneha izvajati dejavnost.
VIII. NADZOR
35. člen
Nadzor nad izvajanjem te uredbe opravljajo
inšpektorji, pristojni za varstvo okolja.

Priloga
1: Zahteve glede prevzemanja, sprejemanja ter pravilne in neškodljive obdelave
izrabljenih motornih vozil in ostankov karoserij, kakor tudi neškodljivega
ravnanja z odpadki, ki nastanejo pri teh procesih
Priloga
2: Surovine in sestavni deli
Priloga
3: Območja izvajanja javne službe
Priloga
4: Območja izvajanja javne službe

Uredba o načinu, predmetu in pogojih
opravljanja gospodarske javne službe ravnanja z izrabljenimi motornimi vozili
(Uradni list RS, št. 18/03)
vsebuje naslednje prehodne in končno določbo:
»IX. PREHODNE IN KONČNA DOLOČBA
36. člen
Ne glede na določbe 30. člena te uredbe so
do 31. decembra 2006 uporabniki storitev javne službe, ki so kot povzročitelji
odpadkov oddali koncesionarju motorno vozilo, ki je bilo prvič registrirano
pred 1. julijem 2002, dolžni plačati opravljeno storitev javne službe za
izrabljeno motorno vozilo.
37. člen
Določbo devete alinee 17. člena se začne
uporabljati 1. januarja 2015.
Ne glede na določbo prejšnjega odstavka mora
1. januarja 2006 povprečni odstotek mase izrabljenega motornega vozila, za
katero mora biti zagotovljena ponovna uporaba in predelava, najmanj 85% in
povprečni odstotek mase izrabljenega motornega vozila, za katero je zagotovljena
ponovna uporaba in recikliranje najmanj 80%.
38. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi uredbe o načinu, predmetu
in pogojih opravljanja gospodarske javne službe ravnanja z izrabljenimi
motornimi vozili (Uradni list RS, št. 135/03) dodaja 37.a člen uredbe:
»37.a člen
Do začetka izvajanja javne službe na
podlagi sklenjene koncesijske pogodbe v skladu s to uredbo, lahko vlada
neposredno izbere osebe za opravljanje javne službe, na predlog strokovne
komisije iz 12. člena te uredbe.
Način in pogoji opravljanja javne službe iz
17. člena te uredbe se za obdobje iz prvega odstavka tega člena podrobneje
določijo v pogodbi o opravljanju javne službe.
Pogodbo v skladu s tem členom se sklene
največ za dobo enega leta.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o načinu, predmetu
in pogojih opravljanja gospodarske javne službe ravnanja z izrabljenimi
motornimi vozili (Uradni list RS, št. 32/04) vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu, predmetu in pogojih opravljanja gospodarske javne službe ravnanja z
izrabljenimi motornimi vozili (Uradni list RS, št. 106/05) spreminja 36. člen uredbe tako,
da se glasi:
»36. člen
Ne glede na določbe 30. člena te uredbe so
do 30. novembra 2005 uporabniki storitev javne službe, ki so kot povzročitelji
odpadkov oddali koncesionarju motorno vozilo, ki je bilo prvič registrirano
pred 1. julijem 2002, dolžni plačati opravljeno storitev javne službe za
izrabljeno motorno vozilo.«;
spreminja 37.a člen uredbe tako, da se glasi:
»37.a člen
Do začetka izvajanja javne službe na
podlagi sklenjene koncesijske pogodbe v skladu s to uredbo, lahko vlada
neposredno izbere osebe za opravljanje javne službe, na predlog strokovne
komisije iz 12. člena te uredbe. Javna služba iz tega člena se izvaja na območjih
iz priloge 3, ki je sestavni del te uredbe.
Način in pogoji opravljanja javne službe iz
17. člena te uredbe se za obdobje iz prvega odstavka tega člena podrobneje
določijo v pogodbi o opravljanju javne službe.
Pogodbo v skladu s tem členom se sklene največ za dobo enega
leta.«;
ter vsebuje naslednjo končno določbo:
»8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o načinu, predmetu
in pogojih opravljanja gospodarske javne službe ravnanja z izrabljenimi
motornimi vozili (Uradni list RS, št. 32/06) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o načinu, predmetu
in pogojih opravljanja gospodarske javne službe ravnanja z izrabljenimi
motornimi vozili (Uradni list RS, št. 57/06) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu, predmetu in pogojih opravljanja gospodarske javne službe ravnanja z
izrabljenimi motornimi vozili (Uradni list RS, št. 106/06) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
načinu, predmetu in pogojih opravljanja gospodarske javne službe ravnanja z
izrabljenimi motornimi vozili (Uradni list RS, št. 49/10) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.