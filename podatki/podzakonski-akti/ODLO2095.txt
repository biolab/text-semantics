1. člen
(1) S tem odlokom se zaradi zajezitve in obvladovanja
epidemije COVID-19 na ozemlju Republike Slovenije začasno prepove izvajanje
javnega linijskega prevoza potnikov, posebnega linijskega prevoza potnikov,
tranzitnega linijskega prevoza potnikov, občasnega prevoza potnikov, prevoza
potnikov v mednarodnem cestnem prometu z izmeničnimi vožnjami in javnega
železniškega prevoza potnikov v mednarodnem prometu.
(2) Iz omejitev po tem členu so izvzete vse oblike
prevozov, ki so potrebne za intervencijske službe in druge nujne službe javnega
sektorja. Pri teh prevozih za ustrezno zaščito voznikov in potnikov poskrbita
njihov organizator in izvajalec.
(3) Morebitne druge izjeme odobri minister, pristojen za
infrastrukturo.
2. člen
Javni linijski prevoz potnikov, posebni linijski prevoz
potnikov, stalni izvenlinijski prevoz potnikov, občasni prevoz potnikov, prevoz
potnikov z žičniškimi napravami za prevoz oseb in javni železniški prevoz
potnikov v notranjem prometu se opravljajo v skladu s priporočili Nacionalnega
inštituta za javno zdravje (v nadaljnjem besedilu: NJIZ) za preprečevanje
okužbe z virusom SARS-CoV-2, ki so objavljena na spletni strani NIJZ (https://www.nijz.si/sl/sproscanje-ukrepov-covid-19).
3. člen
Če potnik v skladu s priporočili iz prejšnjega člena
vstopi v vozilo javnega linijskega prevoza potnikov iz prejšnjega člena (v
nadaljnjem besedilu: vozilo) pri zadnjih vratih, kjer ni nameščenih mobilnih
terminalov za validacijo vozovnic, sklene prevozno pogodbo na podlagi veljavne
vozovnice z vstopom v vozilo. Potnik mora imeti pred vstopom v vozilo veljavno
vozovnico, kupljeno v predprodaji.
4. člen
Strokovno utemeljenost ukrepov iz tega odloka Vlada
Republike Slovenije ugotavlja vsakih 14 dni in ob upoštevanju strokovnih
razlogov odloči, da se ti ukrepi še naprej uporabljajo, ali pa ukrepe spremeni
oziroma odpravi ter o tem obvesti Državni zbor in javnost.
KONČNI DOLOČBI
5. člen
Z uveljavitvijo tega odloka preneha veljati Odlok o
začasni prepovedi in omejitvah javnega prevoza potnikov v Republiki Sloveniji
(Uradni list RS, št. 24/20 in 54/20).
6. člen
Ta odlok začne veljati 11. maja 2020.
Št. 00710-25/2020
Ljubljana, dne 8. maja 2020
EVA 2020-2430-0053
Vlada Republike Slovenije
Janez Janša
predsednik