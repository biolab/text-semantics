I. SPLOŠNE DOLOČBE
1. člen
Ta pravilnik določa sestavo, organizacijo in pristojnosti
strokovnih teles Ministrstva za znanost in tehnologijo (v nadaljnjem besedilu:
ministrstvo) ter način izbora in pristojnosti recenzentov za področje
tehnološkega razvoja.
2. člen
Za spremljanje tehnološkega razvoja, oblikovanje pobud in
predlogov za pripravo politike tehnološkega razvoja imenuje minister za znanost
in tehnologijo (v nadaljevanju: minister) Tehnološki razvojni svet (v
nadaljevanju: svet), kot strokovno svetovalni organ ministrstva.
3. člen
Minister lahko za izvedbo posameznih nalog za področje
tehnološkega razvoja, sam ali v sodelovanju z drugimi ministri, imenuje tudi
druga strokovna in delovna telesa.
II. TEHNOLOŠKI RAZVOJNI SVET
4. člen
Svet ima, ob upoštevanju ciljev in usmeritev nacionalnega
raziskovalnega programa (Uradni list RS, št. 8/95) in tehnološke politike Vlade
RS, naslednje naloge: 
-    
svetuje ministru pri oblikovanju politike za spodbujanje tehnološkega in
ostalega družbeno-ekonomskega razvoja Republike Slovenije, ki je v pristojnosti
Ministrstva za znanost in tehnologijo; 
-    
svetuje ministru pri oblikovanju politike aplikativnih raziskav in
mednarodnega znanstvenega in tehnološkega sodelovanja z vidika tehnološkega
razvoja; 
-    
svetuje ministru pri oblikovanju politike ciljnih raziskovalnih
programov, ki se oblikujejo za podporo nacionalnega in sektorskega načrtovanja
v Republiki Sloveniji; 
-    
obravnava osnutke in predloge zakonskih in podzakonskih aktov ter
ostalih dokumentov ministrstva, ki vplivajo na tehnološki in drugi razvoj v
Republiki Sloveniji ter daje predloge za njihovo morebitno dopolnitev ali
spremembe; 
-    
pripravlja lastne pobude in predloge na vseh področjih, ki vplivajo na
tehnološki razvoj Republike Slovenije in so v pristojnosti Ministrstva za
znanost in tehnologijo.
5. člen
Svet sestavljajo predsednik, namestnik predsednika in sedem
članov. 
Mandat predsednika, namestnika predsednika in članov sveta je
štirileten. Predsednik, namestnik predsednika in člani sveta so imenovani za
eno mandatno obdobje, izjemoma pa so lahko imenovani dvakrat zaporedoma.
6. člen
O svojem delu in predlogih svet redno in celovito obvešča
ministra. 
V primeru, ko minister ne sprejme pobud in predlogov sveta,
minister ali državni sekretar obvestita svet o razlogih, zaradi katerih
posamezne pobude oziroma predlogi niso bili sprejeti.
7. člen
Predsednik, namestnik predsednika in člani sveta so lahko
razrešeni pred potekom mandata, za katerega so imenovani. 
Minister razreši predsednika, namestnika predsednika oziroma
člana v primeru, če le-ta: 
-    
sam zahteva razrešitev; 
-    
ne ravna v skladu s predpisi ali neutemeljeno ne izvršuje nalog v okviru
sveta; 
-    
s svojim nevestnim ali nepravilnim delom povzroči večjo škodo ali če
zanemarja ali malomarno opravlja svoje naloge, tako da nastanejo ali bi lahko
nastale hujše motnje na področju tehnološkega razvoja; 
Minister mora pred sprejemom sklepa o razrešitvi seznaniti
predsednika, namestnika predsednika, oziroma člana sveta z razlogi za
razrešitev in mu dati možnost, da se o njih izjavi. 
Sklep o razrešitvi predsednika, namestnika predsednika
oziroma člana sveta sprejme minister istočasno z imenovanjem novega
predsednika, namestnika predsednika oziroma člana sveta.
8. člen
Predsednik sveta sklicuje seje sveta ter usmerja, koordinira
in vodi delo sveta. 
Predsednik sveta lahko za izvedbo nalog sveta sklicuje
sestanke, na katere vabi odgovorne nosilce projektov, raziskovalce in
strokovnjake, ter, v soglasju z ministrom, oblikuje delovne skupine. Pri tem
lahko sodeluje tudi z drugimi strokovnimi telesi ministrstva.
9. člen
Dejavnosti in naloge sveta se bodo financirale iz
proračunskih sredstev Ministrstva za znanost in tehnologijo, ki bo za potrebe
sveta opravljalo tudi administrativno-tehnična opravila. 
Svet ima organizacijsko-strokovnega sekretarja, ki je delavec
ministrstva in ga imenuje minister.
10. člen
Način dela sveta ureja poslovnik, ki ga sprejme svet
najkasneje na svoji drugi seji.
III. RECENZENTI
11. člen
Recenzent je lahko oseba, ki izpolnjuje z zakonom določene
pogoje za odgovornega nosilca raziskovalnega projekta. 
Recenzente imenuje minister s sklepom, v katerem določi tudi
njihove naloge.
12. člen
Recenzenti ocenjujejo predloge projektov in programov na
področju tehnološkega razvoja ter fazna oziroma zaključna poročila teh projektov
in programov. 
Metodologija in ocenjevalni kriteriji, po katerih izvajajo
recenzenti svojo strokovno oceno, so podrobneje določeni v pravilnikih za
posamezne programe ministrstva s področja tehnološkega in drugega razvoja.
13. člen
Če je recenzent v kakršnikoli povezavi s pravno ali fizično
osebo, ki je prijavila projekt, mora o tem obvestiti ministra. 
Kolikor minister meni, da te povezave ne morejo vplivati na
nepristranost recenzenta pri ocenjevanju projekta, sporoči recenzentu, naj
nadaljuje z recenzijo projekta. 
Če minister meni, da bi povezave lahko vplivale na
nepristranost recenzenta, imenuje nadomestnega recenzenta.
14. člen
V primeru pritožbe na strokovno oceno recenzenta lahko
minister imenuje drugega recenzenta.
15. člen
V primeru, ko je za odločitev o financiranju potrebno
pridobiti ekonomsko oceno, ministrstvo posreduje predlog v oceno specializirani
organizaciji oziroma strokovnjaku iz ekonomskega področja. 
Pridobljena pisna ocena predstavlja enega izmed kriterijev
pri odločanju o financiranju projekta.
16. člen
Administrativna in strokovna dela za potrebe strokovnih teles
in recenzentov organizira ministrstvo. 
Za izvedbo s tem pravilnikom določenih nalog so predsedniki,
namestniki predsednika in člani strokovnih teles Ministrstva za znanost in
tehnologijo za področje tehnološkega razvoja upravičeni do ustreznega plačila. 
Sklep o višini plačila sprejme minister.
IV. PREHODNE IN KONČNE DOLOČBE
17. člen
Minister imenuje svet v 30 dneh od uveljavitve tega
pravilnika. 
Strokovna telesa, ki so bila imenovana pred sprejemom tega
pravilnika, nadaljujejo z delom do imenovanja strokovnih teles po določbah tega
pravilnika.
18. člen
Z dnem, ko začne veljati ta pravilnik, prenehajo veljati
členi 36 do 40 pravilnika o spodbujanju tehnološkega razvoja (Uradni list RS,
št. 37/94, 39/98 in 61/98).
19. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 9/98
Ljubljana, dne 13. novembra 1998.
dr. Lojze Marinček l. r. 
Minister 
za znanost in tehnologijo