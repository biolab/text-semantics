I. SPLOŠNE DOLOČBE
1. člen
Ta pravilnik ureja postopke in roke za
prijavo na razpis za vpis in za izvedbo vpisa v visokem šolstvu na javnih
visokošolskih zavodih in koncesioniranih visokošolskih zavodih za
koncesionirane študijske programe ne glede na način izvajanja študija. Določbe prvega odstavka 7. člena,
drugega, tretjega in četrtega odstavka 12. člena ter 46. člena tega pravilnika
se uporabljajo tudi za zasebne visokošolske zavode.
Določbe tega pravilnika, ki veljajo za
dodiplomske študijske programe, veljajo za študijske programe prve stopnje in
enovite magistrske študijske programe druge stopnje.
I.a RAZPIS
2. člen
Vpis v študijske programe za pridobitev
izobrazbe z javno veljavnostjo, ki jih izvajajo javni in koncesionirani visokošolski
zavodi, se opravi na podlagi javnega razpisa.
Razpis za vpis v dodiplomske študijske
programe je skupen za študijske programe javnih visokošolskih zavodov in
koncesionirane študijske programe koncesioniranih visokošolskih zavodov ne glede
na način izvajanja študija. 
Razpis za vpis v dodiplomske študijske programe najmanj
šest mesecev pred začetkom
novega študijskega leta javno objavi
ministrstvo, pristojno za
visoko
šolstvo.
Razpise za vpis v
podiplomske študijske programe univerze in samostojni visokošolski zavodi
objavijo na svojih spletnih straneh, lahko pa tudi na drugih spletnih straneh
in v dnevnem časopisju najmanj štiri mesece pred začetkom njihovega izvajanja.
Za študente, vpisane v študijski program,
ki mu svet Nacionalne agencije Republike Slovenije za kakovost v visokem
šolstvu ni podaljšal akreditacije, se dodatni razpis za vpis lahko objavi do
15. oktobra tekočega študijskega leta. Razpis za vpis v dodiplomske študijske
programe javno objavi ministrstvo, pristojno za visoko šolstvo, razpis za vpis
v podiplomske študijske programe pa univerze in samostojni visokošolski zavodi.
3. člen
Razpis za vpis (v nadaljnjem besedilu:
razpis) vsebuje:
-      
ime visokošolskega zavoda in njegov naslov;
-      
naziv študijskega programa;
-      
kraj izvajanja študijskega programa;
-      
trajanje študija;
-      
pogoje za vpis;
-      
število prostih vpisnih mest, skupaj za državljane Republike Slovenije
in državljane članic Evropske unije, ločeno za redni in izredni oziroma e‑študij;
-      
število prostih vpisnih mest za študijske programe, ki jih visokošolski
zavod ponuja v okviru izvajanja transnacionalnega izobraževanja v tujini,
ločeno za redni in izredni študij;
-      
postopke in roke za prijavo na razpis in za izvedbo vpisa;
-      
navedbo spletne strani, kjer je objavljen študijski program oziroma
zbornik študijskega programa.
Pri pogojih za vpis se skladno s študijskim
programom navedejo tudi merila in postopek za izbiro kandidatov v primeru
omejitve vpisa.
Z razpisom se objavijo tudi:
-      
število prostih vpisnih
mest za
Slovence brez slovenskega državljanstva in za tujce;
-      
število prostih vpisnih
mest za
študente, ki želijo izkoristiti pravico do vzporednega študija;
-      
število prostih vpisnih
mest za
diplomante;
-      
postopki in
roki za
prijavo na razpis za
študente, ki želijo zamenjati
študijski program in
te pravice oziroma
pravice do ponavljanja še niso izkoristili, oziroma za študente, ki želijo izkoristiti
pravico do vzporednega
študija;
-      
število prostih vpisnih mest in postopek za vpis po merilih za prehode,
pri čemer je število mest za redni študij v posameznem letniku omejeno s
številom razpisanih mest za 1. letnik posamezne generacije študentov;
-      
postopki in
roki za
prijavo na razpis za
diplomante;
-      
druga podrobnejša navodila in informacije, pomembne za izbiro
študija.
4. člen
Prosta vpisna mesta iz šeste alinee prvega
odstavka 3. člena tega pravilnika so namenjena tudi tujcem, ki imajo stalno
prebivališče v Republiki Sloveniji in so sami ali vsaj eden od staršev ali
skrbnikov ob vpisu rezidenti Republike Slovenije za davčne namene.
Za redni študij po dodiplomskih študijskih
programih se za Slovence brez slovenskega državljanstva in za tujce lahko
razpiše dodatno število prostih vpisnih mest, vendar praviloma ne sme presegati
10% glede na število iz šeste alinee prvega odstavka 3. člena tega pravilnika.
Najmanj polovica teh vpisnih mest je namenjena za Slovence brez slovenskega
državljanstva.
Za izredni študij po dodiplomskih
študijskih programih se za Slovence brez slovenskega državljanstva in za tujce
lahko razpiše dodatno število prostih vpisnih mest, vendar praviloma ne sme
presegati 50% glede na število iz šeste alinee prvega odstavka 3. člena tega
pravilnika.
Če ostanejo vpisna mesta za redni ali izredni študij iz šeste
alinee prvega odstavka
3. člena tega pravilnika
po vpisnem
roku pred zadnjim
prijavnim rokom nezasedena, se Slovenci brez
slovenskega državljanstva in
tujci v zadnjem prijavnem
roku lahko vpisujejo
tudi na ta mesta. Razpoložljiva mesta najprej zasedejo državljani Republike Slovenije in državljani
članic Evropske unije, nato šele Slovenci brez slovenskega državljanstva in tujci.
5. člen
Ne glede na določbo iz šeste alinee prvega
odstavka 3. člena in določbe 4. člena tega pravilnika se državljani članic
Evropske unije, Slovenci brez slovenskega državljanstva in tujci lahko za
določen čas vpisujejo na visokošolske zavode v Republiki Sloveniji, če gre za
študentske izmenjave na podlagi mednarodnih sporazumov oziroma sporazumov med
visokošolskimi zavodi, pod pogoji in po postopku, določenem s statutom.
6. člen
Vsebino razpisa določi pristojni organ
univerze oziroma pristojni organ samostojnega visokošolskega zavoda.
Univerza oziroma samostojni visokošolski
zavod lahko objavi razpis le za tiste javnoveljavne študijske programe, za
izvajanje katerih izpolnjuje pogoje, določene z zakonom, statutom in študijskim
programom.
Študijski programi
oziroma zborniki študijskih programov, za katere se
objavlja razpis, morajo biti pred razpisom javno objavljeni na spletni strani
univerze oziroma samostojnega visokošolskega zavoda.
Visokošolska prijavno-informacijska služba
Univerze v Ljubljani pripravi besedilo razpisa za objavo v sodelovanju z
visokošolskimi zavodi, vključenimi v razpis, in ministrstvom, pristojnim za
visoko šolstvo.
7. člen
Vsi visokošolski zavodi s sedežem v Republiki Sloveniji, ki nameravajo
razpisati javnoveljavne študijske programe, morajo razpis vsaj 30 dni pred prvim prijavnim rokom vnesti v evidenčni in analitski informacijski sistem visokega šolstva
(v
nadaljnjem besedilu: eVŠ).
Javni in koncesionirani visokošolski zavod
si mora k vsebini razpisa pred njegovo objavo pridobiti soglasje Vlade
Republike Slovenije.
Visokošolski zavodi iz prejšnjega odstavka
morajo sklepe o razpisu za vpis v dodiplomske študijske programe za prihodnje
študijsko leto poslati najpozneje do 1. decembra visokošolski
prijavno-informacijski službi Univerze v Ljubljani in ministrstvu, pristojnemu
za visoko šolstvo. Sklep o razpisu za vpis v podiplomske študijske programe pa
morajo ministrstvu, pristojnemu za visoko šolstvo, poslati najpozneje do 1.
aprila za prihodnje študijsko leto.
Samostojni visokošolski zavodi, ki bodo v
skupnem razpisu objavili javnoveljavne dodiplomske študijske programe brez
koncesije, morajo svoje sklepe in predlog razpisa posredovati najpozneje do
1. decembra za prihodnje študijsko leto. (črtan)
8. člen
Po objavi razpisa univerze oziroma njihove
članice ter samostojni visokošolski zavodi organizirajo najmanj en, lahko pa
tudi več informativnih dni, in vse, ki se zanimajo za študij, seznanijo z
razpisom, možnostmi in pogoji izobraževanja, poklici, za katere izobražujejo,
možnostmi za nadaljnje izobraževanje ter drugimi informacijami, pomembnimi pri
izbiri študija.
Visokošolski zavodi lahko organizirajo tudi
individualne informativne pogovore. Informativni dnevi se ob upoštevanju
šolskega koledarja za srednje šole organizirajo v rokih, določenih z razpisom.
9. člen
Strokovna, tehnična in druga opravila,
potrebna za izvedbo prijavnih postopkov na razpis za vpis v dodiplomske
študijske programe, opravljajo visokošolske prijavno-informacijske službe
univerz. Za delovanje
elektronske prijave za vpis v eVŠ skrbi ministrstvo, pristojno za visoko
šolstvo.
Visokošolska prijavno-informacijska služba
Univerze v Ljubljani opravlja tudi skupne naloge za izvedbo prijavno-sprejemnih
postopkov za vpis v dodiplomske študijske programe.
Visokošolske prijavno-informacijske službe
delujejo po enotnih pravilih, ki jih sporazumno določijo univerze in h katerim
je minister, pristojen za visoko šolstvo, dal soglasje. (črtan)
10. člen
Po preteku prvega in drugega roka za
prijavo na razpis visokošolske prijavno-informacijske službe analizirajo
prijave za vpis, jih objavijo na svojih spletnih straneh ter pošljejo podatke o
prijavah pristojnim organom univerz in njihovih članic ter samostojnih
visokošolskih zavodov in ministrstvu, pristojnemu za visoko šolstvo.
V dogovoru z ministrstvom, pristojnim za
visoko šolstvo, služba iz drugega odstavka 9. člena pripravi zbirno analizo
prijavno-sprejemnega postopka za dodiplomske študijske programe za posamezno
študijsko leto in jo objavi na svoji spletni strani oziroma pošlje
zainteresirani javnosti.
II. PRIJAVE NA RAZPIS
11. člen
Kandidati za vpis v dodiplomske študijske
programe se na razpis prijavijo v treh rokih.
Prvi rok se določi z razpisom in traja
najmanj 14 dni med 1. februarjem in 15. marcem.
Drugi rok traja najmanj 8 dni. Določi se z
razpisom v obdobju od izteka roka za vpis kandidatov, sprejetih v prvem roku,
do 5. septembra.
Kandidati, za katere se izbirni postopek v
prvem roku do datuma za oddajo druge prijave še ni končal, lahko oddajo drugo
prijavo. Če bodo sprejeti na enega izmed študijskih programov v prvem roku, se
postopek glede njihove prijave v drugem roku ustavi.
Tretji rok traja najmanj 3 delovne dni.
Določi se z razpisom med 1. in 8. oktobrom.
12. člen
V prvem roku se kandidati prijavijo z
izpolnjenim obrazcem Prva prijava za vpis (v nadaljnjem besedilu: prva prijava),
v drugem z izpolnjenim obrazcem Druga prijava za vpis (v nadaljnjem besedilu:
druga prijava), v tretjem pa z izpolnjenim obrazcem Tretja prijava za vpis (v
nadaljnjem besedilu: tretja prijava). Prvo oziroma drugo prijavo pošljejo visokošolski
prijavno-informacijski službi, tretjo prijavo pa posameznemu visokošolskemu
zavodu (fakulteti, umetniški akademiji ali visoki strokovni šoli).
Vsi kandidati morajo oddati elektronsko
prijavo preko spletnega portala eVŠ.
Če se kandidat prijavlja s kvalificiranim
digitalnim potrdilom, se natisnjenega obrazca po pošti ne pošilja. Kot
pravočasna se upošteva prijava, ki je bila izpolnjena in elektronsko podpisana
ter oddana s kvalificiranim digitalnim potrdilom v eVŠ do roka, določenega z
razpisom. 
Če se kandidat prijavlja brez
kvalificiranega digitalnega potrdila (z uporabniškim imenom in geslom), mora
obrazec prijave poslati elektronsko v eVŠ, nato natisniti, podpisati in ga
priporočeno poslati po pošti ali osebno dostaviti do
roka na naslov, določen z razpisom. Kot pravočasna se šteje vloga, ki je bila
izpolnjena v eVŠ, natisnjena v istem besedilu, kot je besedilo v zadnjem
oddanem obrazcu v eVŠ, ter podpisana in priporočeno poslana pristojni
instituciji do roka, določenega z razpisom. 
Ne glede na način prijave kandidat pošlje
priloge k prijavi priporočeno po pošti ali osebno v skladu z razpisom.
13. člen
V prvem roku se lahko prijavijo vsi kandidati, ki
se nameravajo vpisati
v
študijskem letu, za
katerega se objavlja
razpis.
V drugem prijavnem roku se na še prosta vpisna
mesta lahko prijavijo kandidati, ki se niso prijavili v prvem prijavnem roku
ali se niso uvrstili v nobenega od v prvi prijavi naštetih študijskih
programov. Izjemoma se lahko prijavijo tudi kandidati, ki so bili v prvem roku
sprejeti, če imajo za to upravičen razlog. Razlog je upravičen, ko so
kumulativno izpolnjene predpostavke, da gre za zunanji dogodek (zunaj okvira
kandidatove običajne dejavnosti), ki je nepredvidljiv, neizogiben in ga
kandidat ni bil zmožen odvrniti. O upravičenih razlogih odloči pristojni organ
univerze oziroma samostojnega visokošolskega zavoda na podlagi pisne prošnje kandidata.
Visokošolski zavodi lahko za študijske
programe, ki imajo po končanem prvem prijavnem roku sprejetih najmanj 90 %
kandidatov ali manj kot 10 % kandidatov glede na
razpisana mesta za posamezni način študija, v drugem
roku prostih mest za ta način študija ne razpišejo. Visokošolski zavodi morajo
o takih študijskih programih takoj obvestiti ministrstvo, pristojno za visoko
šolstvo. 
Deleža iz prejšnjega odstavka ne veljata za
študijske programe, za katere je razpisanih 30 mest ali manj za posamezni način
študija.
Visokošolski zavodi,
na katerih ostanejo
prosta mesta tudi po izteku drugega roka, lahko v tretjem roku vpisujejo kandidate, ki izpolnjujejo vpisne pogoje. V tretjem roku se
za redni
študij lahko prijavijo kandidati, ki so oddali prvo ali drugo prijavo in se v izbirnem
postopku tekočega leta niso uvrstili v nobenega od v prijavi naštetih študijskih programov,
in
kandidati, ki se prijavljajo za
izredni študij. Ravno tako se v
tretjem roku lahko prijavijo študenti, ki želijo zamenjati študijski program in te pravice oziroma pravice
do ponavljanja še niso izkoristili. Ne morejo pa v tem roku pravice do zamenjave
izkoristiti tisti kandidati, ki so se v študijski program vpisali na
podlagi prijavno-sprejemnega postopka v prvem ali drugem roku istega leta. V tretjem roku se lahko prijavijo tudi
kandidati, sprejeti v prvem ali drugem prijavnem roku v študijski program, ki
se ne bo izvajal. Visokošolski zavodi morajo tudi za študijske programe, za
katere bodo po drugem prijavnem roku sprejeli odločitev, da se ne bodo
izvajali, takoj obvestiti ministrstvo, pristojno za visoko šolstvo.
Diplomanti in študenti, ki bodo diplomirali v tekočem
študijskem letu, se za
redni študij lahko prijavijo le na mesta za diplomante.
14. člen
V prvi oziroma drugi prijavi kandidati po
prednostnem vrstnem redu navedejo največ tri študijske programe, v katere se
želijo vpisati in za katere izpolnjujejo oziroma bodo do rokov, določenih s tem
pravilnikom, izpolnjevali pogoje za vpis.
V tretji prijavi kandidat navede en
študijski program, v katerega se želi vpisati in za katerega izpolnjuje pogoje
za vpis. Kandidat lahko pošlje več
prijav.
III. DOKAZILA O IZPOLNJEVANJU VPISNIH POGOJEV
15. člen
Dokazila o izpolnjevanju pogojev za vpis v
enovite magistrske in univerzitetne študijske programe so:
-      
maturitetno spričevalo;
-      
spričevalo o zaključnem izpitu, opravljenem po ustreznem štiriletnem
srednješolskem programu, če so kandidati končali izobraževanje pred 1. 6.
1995;
-      
spričevalo o poklicni maturi po ustreznem programu za pridobitev srednje
strokovne izobrazbe skupaj s potrdilom o opravljenem izpitu iz maturitetnega
predmeta;
-      
potrdilo o opravljenem preizkusu posebnih nadarjenosti, sposobnosti ali
spretnosti, če je ta zahtevan s študijskim programom;
-      
spričevali zadnjih dveh letnikov, če so se kandidati prijavili za vpis v
študijski program, za katerega je vpis omejen;
-      
potrdilo o opravljenih izpitih iz maturitetnih predmetov v skladu s
predpisi, ki urejajo maturo na gimnazijah.
16. člen
Dokazila o izpolnjevanju pogojev za vpis v
visokošolske strokovne študijske programe so:
-      
maturitetno spričevalo;
-      
spričevalo o poklicni maturi ali zaključnem izpitu po ustreznem programu
za pridobitev srednje strokovne izobrazbe;
-      
potrdilo o preizkusu posebnih nadarjenosti, sposobnosti ali spretnosti,
če je ta zahtevan s študijskim programom;
-      
spričevali zadnjih dveh letnikov, če so se kandidati prijavili za vpis v
študijski program, za katerega je vpis omejen.
17. člen
Dokazilo o končanem srednješolskem programu
za kandidate, ki so se vpisali v štiriletne srednješolske programe od šolskega
leta 1981/82 do 1985/86 in so jih končali do 31. 8. 1991 oziroma 31. 8. 1992,
je diploma. 
Kot maturitetno spričevalo se upošteva tudi
spričevalo o zaključnem izpitu – poskusni maturi. 
Za kandidate, ki so končali petletni
srednješolski program, se namesto spričeval 3. in 4. letnika upoštevata
spričevali 4. in 5. letnika. Kandidati, ki imajo dosežen učni uspeh v 3. in 4.
letniku vpisan v indeks, kot dokazilo predložijo prvo stran indeksa ter strani,
na katerih so navedeni ocene za posamezni letnik in splošni uspeh. 
Za kandidate, ki so končali nadaljevalni
program srednjega izobraževanja ali program poklicno-tehniškega izobraževanja,
se upoštevata spričevali 1. in 2. letnika tega programa. 
Za kandidate, ki so opravili maturitetni
tečaj po končanem 4. letniku srednjega izobraževanja, se v izbirnem postopku
upoštevajo spričevali 3. in 4. letnika ter maturitetno spričevalo. Za
kandidate, ki so maturitetni tečaj opravili po treh letih srednješolskega
izobraževanja ali manj, oziroma za kandidate, ki so maturo opravljali v skladu
z drugim odstavkom 24. člena Zakona o maturi (Uradni list RS, št. 1/07 – uradno
prečiščeno besedilo), se upošteva le maturitetno spričevalo. Kandidat za
splošni uspeh pri maturi dobi tolikšen delež točk, kot je navedeno pri
posameznem študijskem programu za maturo ter uspeh v 3. in 4. letniku skupaj. 
Za kandidate, ki so opravili poklicni
tečaj, se v izbirnem postopku upoštevajo spričevali 3. in 4. letnika gimnazije
oziroma izobraževalnega programa za pridobitev srednje strokovne izobrazbe ter
spričevalo o poklicni maturi. 
Kandidati, ki so končali srednjo šolo v
tujini, predložijo zaključno spričevalo in spričevali zadnjih dveh letnikov
srednješolskega izobraževanja. O izpolnjevanju pogojev za vpis oziroma
priznanju pravice do nadaljevanja izobraževanja odloča visokošolski zavod v
skladu z zakonom, ki ureja vrednotenje in priznavanje izobraževanja. 
Dokazilo o uspešno opravljeni mednarodni
maturi je IB diploma oziroma listina IBO Results summary (če diploma kandidatu
še ni bila podeljena) s pripisom: Diploma Awarded ali Bilingual diploma
awarded.
18. člen
Če za vpis v študijski program ustrezajo
različna dokazila o izpolnjevanju vpisnih pogojev, se v izbirnem postopku
upoštevajo tista, ki so za kandidata ugodnejša.
19. člen
Dokazila za študente, ki se vpisujejo po
pravilih za vzporedni študij, ter za diplomante določi pristojni organ univerze
oziroma samostojnega visokošolskega zavoda v skladu s statutom.
20. člen
Kot dokazilo o izpolnjevanju vpisnih
pogojev, ki so jih v prijavnem postopku dolžni poslati kandidati in si jih ni
mogoče pridobiti iz uradnih evidenc, veljajo fotokopije listin iz 15., 16. in 17. člena pravilnika, overjene pri notarju, uradni osebi upravne enote, in sicer ne glede na
bivališče osebe, ki overitev zahteva, ali pri uradnih osebah visokošolske prijavno-informacijske
službe univerz in samostojnih visokošolskih zavodov.
IV. OPRAVLJANJE PREIZKUSOV
21. člen
Preizkusi posebnih nadarjenosti,
sposobnosti in spretnosti (v nadaljnjem besedilu: preizkusi) se opravljajo na
visokošolskem zavodu.
22. člen
Visokošolska prijavno-informacijska služba
v sodelovanju s pristojnimi službami univerz in njihovih članic ter samostojnih
visokošolskih zavodov ugotovi, ali prijavljeni kandidati izpolnjujejo pogoje za
vpis. Kandidati, za katere se ugotovi, da morajo opraviti preizkuse, se pisno
seznanijo s področji, iz katerih jih morajo opravljati, ter z roki in krajem
opravljanja teh preizkusov. Obvestila o preizkusih pošilja visokošolski zavod.
O kraju, času in načinu opravljanja
preizkusa kandidate pisno obvesti visokošolski zavod najkasneje pet dni pred
preizkusom.
23. člen
Preizkusi se v prvem roku praviloma
opravljajo od 26. junija do 15. julija, če jih visokošolski zavod
organizira v dveh rokih, je prvi lahko od 20. do 25. maja. Kandidati, ki
opravljajo splošno ali poklicno maturo v junijskem roku šolskega leta, v
katerem se prijavljajo na razpis, morajo imeti možnost, da si izberejo prvi ali
drugi rok.
Datumi za opravljanje preizkusov v drugem
roku se ob upoštevanju maturitetnega koledarja oziroma koledarja za poklicno
maturo določijo z razpisom.
Datumi za opravljanje preizkusov v tretjem
roku se določijo z razpisom. Visokošolski zavod se lahko odloči, da preizkusov
v tretjem roku ne izvaja.
Roki za opravljanje preizkusov morajo biti
razporejeni in medsebojno usklajeni tako, da jih kandidati lahko opravljajo za
vse v prijavah navedene študijske programe.
24. člen
Visokošolski zavodi o opravljenih
preizkusih kandidatom izdajo potrdilo, podatke o uspehu pri preizkusih pa sporočijo
tudi visokošolski prijavno-informacijski službi.
Potrdila o opravljenih preizkusih, ki se
opravljajo na visokošolskih zavodih, veljajo za čas, ki ga določi visokošolski
zavod.
Ne glede na določbo prejšnjega odstavka
tega člena se preizkusi lahko opravljajo večkrat. V izbirnem postopku se
upošteva boljša ocena.
V. ROKI ZA ODDAJO DOKAZIL O IZPOLNJEVANJU POGOJEV
25. člen
Dokazila o izpolnjevanju vpisnih pogojev se
v prvem in drugem roku pošljejo visokošolski prijavno-informacijski službi.
Za kandidate, ki opravljajo splošno maturo,
poklicno maturo in izpit iz maturitetnega predmeta v zimskem, spomladanskem ali
jesenskem roku šolskega leta, v katerem se prijavljajo na razpis, podatke iz
spričeval 3. in 4. letnika ter podatke iz maturitetnega spričevala, spričevala
o poklicni maturi ter potrdila o opravljenih izpitih iz maturitetnih predmetov
visokošolski prijavno-informacijski službi sporoči Državni izpitni center najkasneje
do rokov, določenih z maturitetnim koledarjem oziroma koledarjem za opravljanje
poklicne mature.
Državni izpitni center visokošolski
prijavno-informacijski službi najpozneje do rokov iz prejšnjega odstavka tega
člena sporoči tudi podatke iz spričeval 3. in 4. letnika, podatke iz maturitetnega spričevala oziroma spričevala o poklicni maturi ter iz potrdila o
opravljenih izpitih iz maturitetnih predmetov za kandidate, ki so opravili
maturo od 1995 leta naprej, in za kandidate, ki so opravili poklicno maturo od
2002 leta naprej.
Kandidati, ki so opravili zaključni izpit
po predpisih, ki so veljali pred uvedbo poklicne mature, pošljejo spričevalo o
zaključnem izpitu ter spričevali 3. in 4. letnika skupaj s prijavo na razpis.
Podatke iz diplom o mednarodni maturi
(International Baccalaureat – IB), ki si jih kandidati pridobijo na gimnazijah
v Republiki Sloveniji, visokošolski prijavno-informacijski službi na podlagi
soglasja kandidata sporočijo te gimnazije, in sicer do roka, določenega z
razpisom za vpis.
Visokošolski zavodi visokošolski prijavno-informacijski
službi sporočijo podatke o preizkusih posebnih nadarjenosti, sposobnosti in
spretnosti, ki so jih kandidati opravljali tistega leta, v katerem se
prijavljajo na razpis, do roka, določenega z razpisom. Potrdilo o že
opravljenih preizkusih v skladu s 23. členom tega pravilnika
kandidati priložijo prijavi na razpis.
26. člen
Državljani Republike Slovenije in
državljani članic Evropske unije, ki so končali srednjo šolo v tujini v šolskem
letu, v katerem se prijavljajo na razpis, visokošolski prijavno-informacijski
službi predložijo vsa dokazila najkasneje do 10. septembra.
Roke za oddajo dokazil za Slovence brez slovenskega državljanstva in za tujce določijo
pristojni organi univerz in samostojnih visokošolskih zavodov in jih
objavijo v razpisu.
27. člen
V tretjem roku kandidati vsa dokazila o
izpolnjevanju vpisnih pogojev priložijo tretji prijavi.
VI. OMEJITEV VPISA
28. člen
Če število prijavljenih kandidatov za vpis
v dodiplomske študijske programe v prvih prijavah, navedenih na prvem mestu,
presega število razpisanih mest za manj kot 10 odstotkov, lahko pristojni organ
univerze ali samostojnega visokošolskega zavoda ob določitvi vsebine razpisa
ali najpozneje v petih tednih po izteku roka za prijavo sprejme sklep o
omejitvi vpisa.
Če število prijavljenih kandidatov za vpis
v dodiplomske študijske programe v prvih prijavah, navedenih na prvem mestu,
presega število razpisanih mest za 10 ali več odstotkov, mora pristojni organ
univerze ali samostojnega visokošolskega zavoda ob določitvi vsebine razpisa
ali najpozneje v petih tednih po izteku roka za prijavo sprejeti sklep o
omejitvi vpisa oziroma o povečanju števila razpisanih mest.
K sklepu o omejitvi vpisa in povečanju
števila razpisanih mest si mora univerza oziroma samostojni visokošolski zavod
najkasneje v devetih tednih po izteku roka za prijavo pridobiti soglasje Vlade
Republike Slovenije.
VII. IZBIRNI POSTOPEK
A) Prvi rok
29. člen
Kandidati, ki so v prvi prijavi na prvem
mestu navedli študijski program, za katerega ni bil sprejet sklep o omejitvi
vpisa, so v ta program sprejeti, če izpolnjujejo splošne pogoje za vpis.
Kandidati, ki so v prijavi na prvem mestu
navedli študijski program, za katerega je bil sprejet sklep o omejitvi vpisa,
ali študijski program, za katerega se ugotavlja posebna nadarjenost, sposobnost
oziroma spretnost, so v ta ali v naslednja v prijavi navedena študijska
programa z omejenim vpisom sprejeti, če izpolnjujejo splošne pogoje za vpis in
so dosegli zadostno število točk, na še prosta mesta pri študijskih programih z
neomejenim vpisom pa, če izpolnjujejo splošne pogoje za vpis.
Če je za še prosta mesta pri študijskem
programu z neomejenim vpisom prijavljenih preveč kandidatov, ki so ta program v
prijavi navedli na drugem ali tretjem mestu, se za izbiro teh kandidatov
uporabljajo merila, ki so s študijskim programom določena ob omejitvi vpisa.
Na način, določen v prejšnjih dveh
odstavkih, se v študijska programa, v prijavi navedena na drugem ali tretjem
mestu, razvrščajo tudi kandidati, ki ne izpolnjujejo pogojev za vpis v program,
v prijavi naveden na prvem mestu.
Na seznam sprejetih se uvrstijo tudi
kandidati z enakim številom točk, kot jih je dosegel zadnji uvrščeni glede na
število prostih vpisnih mest, določenih s sklepom o omejitvi vpisa.
30. člen
Izbirni postopek opravi Visokošolska
prijavno-informacijska služba Univerze v Ljubljani do roka, določenega z
razpisom. Visokošolske prijavno-informacijske službe pošljejo sezname sprejetih
kandidatov visokošolskim zavodom in pisno seznanijo vsakega kandidata z
rezultati izbirnega postopka.
31. člen
Na seznam sprejetih kandidatov iz 30. člena
tega pravilnika se naknadno uvrstijo
-      
kandidati, ki splošno ali poklicno maturo zaradi upravičenih razlogov v
skladu z odločitvijo organov, pristojnih za splošno oziroma poklicno maturo,
opravljajo v jesenskem izpitnem roku;
-      
kandidati, ki v skladu z odločitvijo pristojnega organa univerze ali
samostojnega visokošolskega zavoda v jesenskem izpitnem roku opravljajo
preizkuse posebnih nadarjenosti, sposobnosti ali spretnosti;
-      
kandidati, državljani Republike Slovenije in državljani članic Evropske
unije, ki so srednjo šolo končali v tujini in zanje postopek priznavanja v
skladu z Zakonom o priznavanju in vrednotenju izobraževanja še ni bil končan,
in
-      
kandidati, za katere je bilo tako odločeno v pritožbenem postopku.
Ti kandidati se uvrstijo med sprejete
kandidate, če imajo najmanj toliko točk kot zadnji uvrščeni kandidat s seznama
iz 30. člena oziroma so se prijavili za vpis v študijski program brez omejitve
vpisa.
Na seznam naknadno sprejetih se uvrstijo
tudi kandidati s posebnimi potrebami, ki so si ta status pridobili v
prijavno-sprejemnem postopku, se v rednem izbirnem postopku niso nikamor
uvrstili, izpolnjujejo pogoje za vpis v študijski program in dosežejo najmanj
90 % minimuma točk, potrebnih za uvrstitev. O
dodelitvi statusa kandidata s posebnimi potrebami na podlagi individualne
prošnje in ustreznih dokazil odloči pristojni organ univerze oziroma
samostojnega visokošolskega zavoda.
Status kandidata s posebnimi potrebami se
lahko dodeli kandidatu, ki prošnji priloži listine, ki dokazujejo: 
-      
motnje v telesnem in duševnem razvoju, 
-      
invalidnost, 
-      
kronično bolezen ali posledice akutne bolezni, ki med
prijavno-sprejemnim postopkom še trajajo in so vplivale na uspeh v obdobju, ki
se upošteva za sprejem (3. ali 4. letnik srednje šole oziroma zaključek srednje
šole) ali
-      
izjemne socialne razmere.
Tretji odstavek tega člena se uporablja
tudi za kandidata, ki prošnji priloži listine, ki dokazujejo status vrhunskega
športnika v obdobju, ki se upošteva za sprejem (3. ali 4. letnik srednje šole
oziroma zaključek srednje šole). 
Na seznam naknadno sprejetih se na mesta za
Slovence brez slovenskega državljanstva in tujce uvrstijo še kandidati tujci,
ki so končali program mednarodne mature v Republiki Sloveniji, če dosegajo
potrebne točke za vpis, ki veljajo za sprejem za kandidate državljane Republike
Slovenije in državljane članic Evropske unije. To velja tudi za Slovence brez
slovenskega državljanstva.
32. člen
Visokošolske
prijavno-informacijske službe
kandidate iz 31. člena tega pravilnika ter visokošolske zavode, na katere so se
uvrstili, pisno seznanijo z rezultati izbirnega
postopka najkasneje do 20. septembra.
33. člen
Visokošolski zavodi odločitev o še prostih
vpisnih mestih za drugi rok sporočijo ministrstvu, pristojnemu za visoko
šolstvo, ki jih objavi na spletnem portalu eVŠ, in Visokošolski
prijavno-informacijski službi Univerze v Ljubljani.
B) Drugi rok
34. člen
Kandidati, ki so v drugi prijavi na prvem
mestu navedli študijski program, za katerega se ni prijavilo več kandidatov,
kot je prostih vpisnih mest, so v ta program sprejeti, če izpolnjujejo splošne
pogoje za vpis.
Če število prijav za študijski program, v
drugi prijavi naveden na prvem mestu, preseže število prostih vpisnih mest, se
kandidati izbirajo po postopku iz drugega do petega odstavka 29. člena tega
pravilnika in ob upoštevanju meril, ki so s študijskim programom določena ob
omejitvi vpisa.
35. člen
Izbirni postopek se opravi najkasneje do 25. septembra.
Seznami sprejetih kandidatov se pošljejo
visokošolskim zavodom, vsak kandidat se z rezultatom tudi pisno seznani.
36. člen
Na seznam sprejetih kandidatov iz 35. člena
tega pravilnika se naknadno uvrstijo:
-      
kandidati, za katere je bilo tako odločeno v pritožbenem postopku, ter
-      
kandidati iz tretjega in šestega odstavka 31. člena tega pravilnika.
C) Tretji rok
37. člen
Visokošolski zavodi odločitev o še prostih
vpisnih mestih za tretji rok sporočijo ministrstvu, pristojnemu za visoko
šolstvo, ki jih objavi na spletnem portalu eVŠ. V tretjem roku sprejemajo
prijave kandidatov visokošolski zavodi.
Status kandidata s posebnimi potrebami, ki
je bil dodeljen v
prvem ali drugem prijavnem roku, se upošteva tudi v tretjem prijavnem roku.
Če število prijav preseže število prostih vpisnih mest, se
kandidati izbirajo ob
upoštevanju meril, ki so s študijskim programom določena ob omejitvi vpisa. Izbirni
postopek se opravi
najkasneje do 8. oktobra,
kandidata pa z rezultatom pisno seznani visokošolski zavod, kamor se je
kandidat prijavil.
Č) Pritožba
38. člen
Zaradi kršitve postopka je dovoljena
pritožba pristojnemu organu univerze oziroma samostojnega visokošolskega
zavoda. Rok za pritožbo se določi v sklepu o izidu izbirnega postopka.
Če pristojni organ na podlagi predloženih
dokumentov ugotovi, da je bila pritožba utemeljena in da je zaradi nepravilnosti
v postopku prišlo do napačne razvrstitve, visokošolski prijavno-informacijski
službi oziroma, v tretjem roku, visokošolskemu zavodu naloži, da kandidata
naknadno obravnava in uvrsti na seznam sprejetih, če izpolnjuje pogoje za vpis.
Odločitev pristojnega organa je dokončna.
VIII. VPIS
39. člen
Kandidati za dodiplomski redni in izredni
študij, sprejeti v prvem roku, se morajo vpisati do roka, določenega z razpisom,
najpozneje pa do 31. avgusta. Do 30. septembra se morajo vpisati kandidati,
ki so se v skladu s 31. členom tega pravilnika naknadno uvrstili na seznam
sprejetih v prvem roku, in kandidati, sprejeti v drugem roku. Kandidati, ki so
se za vpis prijavili v tretjem roku, se morajo vpisati do 10. oktobra,
kandidati iz 36. in 38. člena tega pravilnika pa takoj po končanem pritožbenem
postopku, najpozneje pa do 30. oktobra.
Študent, ki se po prvem vpisu v 1. letnik
dodiplomskega študija izpiše
do 15. oktobra
v študijskem
letu, ko se je vanj
vpisal,
pravice do ponavljanja letnika ali zamenjave študija pa še ni izkoristil,
lahko po tem študijskem letu še vedno
koristi pravico do zamenjave
študija ali ponavljanja letnika. Pri tem mora vrniti študentsko izkaznico.
40. člen
Študenti se vpisujejo v naslednje letnike
oziroma semestre, če so izpolnili s statutom in študijskim programom določene
obveznosti. Če ima študijski program v naslednjem letniku izbirne dele, študent
navede, v katerem delu bo nadaljeval študij.
V skladu s statutom in študijskim programom
se vpisujejo v ustrezen letnik ali semester tudi študenti, ki lahko ponavljajo
letnik ali se prepišejo v drugi študijski program oziroma smer.
41. člen
Vpis študentov iz 40. člena v dodiplomske
študijske programe se opravi najpozneje do
30. septembra.
Vpis študentov, ki napredujejo hitreje kot
je predvideno s študijskim programom, se opravi v skladu z določili statuta
visokošolskega zavoda.
42. člen
Študentom, ki se iz upravičenih razlogov
niso mogli vpisati v rednih rokih, pristojni organ visokošolskega zavoda lahko
dovoli vpis tudi po preteku teh rokov, vendar najpozneje do 30. oktobra.
43. člen
Vpis se opravi na podlagi popolno izpolnjenega
vpisnega lista.
IX. ROKI
44. člen
Roki, določeni s tem pravilnikom, se
računajo po pravilih, ki veljajo za splošni upravni postopek.
X. PODIPLOMSKI ŠTUDIJSKI PROGRAMI
45. člen
Določbe prvega in drugega odstavka ter prve, druge, četrte, pete
in sedme alinee
tretjega odstavka
3. člena, 4., 5., 6. in
7. člena veljajo
za razpis za vpis v študijske
programe druge stopnje.
Določbe prvega in drugega odstavka ter prve, pete, sedme in osme  alinee tretjega odstavka 3.
člena, 4., 5., 6. in
7. člena veljajo
za razpis za vpis v študijske
programe tretje stopnje.
Pri skupnih podiplomskih študijskih
programih druge stopnje in podiplomskih študijskih programih tretje stopnje je
lahko število prostih vpisnih mest skupno za Slovence, Slovence brez
slovenskega državljanstva in tujce.
46. člen
Kandidati za vpis v podiplomske študijske programe v enem ali
več rokih, določenih z razpisom, oddajo elektronsko prijavo prek
spletnega portala eVŠ. Kandidat lahko odda več prijav.
Če število prijavljenih kandidatov presega
število razpisanih mest, se kandidati izbirajo ob upoštevanju meril, ki so s študijskim
programom določena ob
omejitvi vpisa. 
47. člen
Vpis v podiplomske študijske programe se na
podlagi popolno izpolnjenega vpisnega lista opravi do roka, določenega z
razpisom, najpozneje pa do 30. septembra, iz upravičenih razlogov, o katerih
odloči pristojni organ visokošolskega zavoda, pa najpozneje do 30. oktobra.
Študent, ki se po prvem vpisu v 1. letnik
podiplomskega študija izpiše
do 15. oktobra
v
študijskem letu, ko se je vanj
vpisal,
pravice do ponavljanja letnika ali zamenjave študija pa še ni izkoristil,
lahko po tem študijskem letu še vedno
koristi pravico do zamenjave
študija ali ponavljanja letnika. Pri tem mora vrniti študentsko izkaznico.
X.a. DODATNI RAZPIS ZA VPIS ZA ŠTUDENTE ŠTUDIJSKEGA PROGRAMA,
KI MU AKREDITACIJA NI BILA PODALJŠANA
47.a člen
Dodatni razpis za vpis vsebuje: 
-      
ime visokošolskega zavoda in njegov naslov; 
-      
naziv študijskega programa; 
-      
kraj izvajanja študijskega programa; 
-      
trajanje študija; 
-      
pogoje za vpis ter merila in postopek za izbiro kandidatov ob omejitvi
vpisa; 
-      
število prostih vpisnih mest za študente, vpisane v študijski program,
ki mu svet Nacionalne agencije Republike Slovenije za kakovost v visokem
šolstvu ni podaljšal akreditacije, ločeno za redni in izredni oziroma e-študij;
-      
število prostih vpisnih mest in postopek za vpis po merilih za prehode
za študente, vpisane v študijski program, ki mu svet Nacionalne agencije
Republike Slovenije za kakovost v visokem šolstvu ni podaljšal akreditacije,
ločeno za redni in izredni oziroma e-študij; 
-      
postopke in roke za prijavo na razpis in za izvedbo vpisa; 
-      
navedbo spletne strani, na kateri je objavljen študijski program oziroma
zbornik študijskega programa; 
-      
druga podrobnejša navodila in informacije, pomembne za izbiro študija. 
Vsebino razpisa določi pristojni organ
univerze oziroma samostojnega visokošolskega zavoda s sklepom, ki ga mora
poslati ministrstvu, pristojnemu za visoko šolstvo, najpozneje do 30.
septembra. Univerza oziroma samostojni visokošolski zavod lahko objavi razpis
za vpis le za tiste javnoveljavne študijske programe, za izvajanje katerih
izpolnjuje pogoje, določene z zakonom, statutom in študijskim programom. Javni
in koncesionirani visokošolski zavod mora k vsebini razpisa pred njegovo objavo
pridobiti soglasje Vlade Republike Slovenije. 
Univerza oziroma samostojni visokošolski
zavod iz prejšnjega odstavka mora razpis za vpis vsaj tri dni pred prijavnim
rokom vnesti v eVŠ.
47.b člen
Kandidati se za vpis prijavijo v roku,
določenem z razpisom, in sicer z elektronsko prijavo prek spletnega portala eVŠ
v skladu s tretjim, četrtim in petim odstavkom 12. člena tega pravilnika. V
prijavi kandidat navede en študijski program, v katerega se želi vpisati in za
katerega izpolnjuje pogoje za vpis. Kandidat lahko pošlje več prijav. Prijave
kandidatov sprejemajo visokošolski zavodi.
47.c člen
Preizkusi posebnih nadarjenosti,
sposobnosti in spretnosti se opravljajo na visokošolskem zavodu. 
Kraj, čas in način opravljanja preizkusa so
določeni v razpisu.
47.č člen
Če število prijav preseže število prostih
vpisnih mest, se kandidati izbirajo ob upoštevanju meril, ki so določena s
študijskim programom za primer omejitve vpisa. Izbirni postopek se opravi
najpozneje do 25. oktobra, kandidata pa z rezultatom pisno seznani visokošolski
zavod, kamor se je kandidat prijavil. 
Vpis v študijski program se na podlagi
popolno izpolnjenega vpisnega lista opravi do roka, določenega z razpisom,
najpozneje pa do 30. oktobra.

Pravilnik o razpisu za vpis in izvedbi vpisa v
visokem šolstvu (Uradni list RS, št. 7/10)
vsebuje naslednjo prehodno in končno določbo:
»XI. PREHODNA IN KONČNA DOLOČBA
48. člen
Z dnem uveljavitve tega pravilnika preneha
veljati Pravilnik o razpisu za vpis in izvedbi vpisa v visokem šolstvu (Uradni
list RS, št. 117/02, 1/04, 2/05, 34/05, 4/06, 76/06 in 126/08).
49. člen
Ta pravilnik začne veljati naslednji dan po
objavi v Uradnem listu Republike Slovenije. Osma alinea prvega odstavka 3.
člena tega pravilnika se začne uporabljati za razpis za vpis v podiplomske
študijske programe za študijsko leto 2010/11.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 3/11) vsebuje naslednjo končno določbo:
»KONČNA DOLOČBA
17. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 6/12) vsebuje naslednji končni določbi:
»KONČNI DOLOČBI
16. člen
5. člen tega pravilnika se začne uporabljati 1. marca 2012 za vse prijavne roke,
ki začnejo
teči 15. marca 2012, razen za
prijavne roke po razpisu
za vpis na
dodiplomske in
enovite magistrske študijske programe v študijskem letu 2012/2013 na javnih visokošolskih zavodih in
koncesioniranih visokošolskih
zavodih za koncesionirane
študijske programe, ne glede na način izvajanja študija.
7. člen tega pravilnika se začne uporabljati za prijavne roke
po razpisih za
vpis za študijsko leto
2013/2014, objavljenih
v skladu s
5. členom tega pravilnika,
za prijavne
roke po razpisih za
vpis za študijsko leto
2012/2013 pa, skladno s 5. členom in prvim odstavkom tega člena tega pravilnika, le v primeru, če se visokošolski zavod tako odloči.
17. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 7/13) vsebuje naslednjo prehodno in
končno določbo:
»PREHODNA IN KONČNA DOLOČBA
14. člen
Ne glede na drugi odstavek 16. člena
Pravilnika o spremembah in dopolnitvah Pravilnika o razpisu za vpis in izvedbi
vpisa v visokem šolstvu (Uradni list RS, št. 6/12) se drugi, tretji in četrti
odstavek 12. člena pravilnika začnejo uporabljati za prijavne roke po razpisih
za vpis za študijske programe druge in tretje stopnje za študijsko leto
2013/2014, za prijavne roke po razpisih za vpis v dodiplomske in enovite
magistrske študijske programe pa za študijsko leto 2014/2015.
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 6/14) vsebuje naslednjo končno določbo:
»KONČNA DOLOČBA
»25. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 5/15)
vsebuje naslednjo končno določbo:
»KONČNA DOLOČBA
8. člen
Ta pravilnik začne veljati naslednji dan po
objavi v Uradnem listu Republike Slovenije.«.