1. člen
(1) Zaradi izjemnih kulturnih vrednot, ki imajo za Republiko
Slovenijo poseben pomen, z namenom, da se ohrani delo Edvarda Ravnikarja in
njegovih sodelavcev, ter zaradi neposredne nevarnosti, da bo celostna ohranitev
in predstavitev kulturnih vrednot objekta okrnjena, se enota kulturne dediščine
Ljubljana – Cankarjev dom (EŠD 29572) začasno razglasi za kulturni spomenik
državnega pomena. 
(2) Začasna razglasitev za kulturni spomenik državnega pomena
velja do uveljavitve akta o stalni razglasitvi za kulturni spomenik, vendar
najdlje 12 mesecev. 
(3) Veljavnost začasne razglasitve se lahko podaljša v skladu
z drugim odstavkom 21. člena Zakona o varstvu kulturne dediščine (Uradni list
RS, št. 16/08, 123/08 in 30/11 – odl. US; v nadaljnjem besedilu: zakon).
2. člen
(1) Vrednote, ki utemeljujejo razglasitev za spomenik
državnega pomena, so: 
-       
Cankarjev dom, zgrajen v letih 1978–1984, je avtorsko unikatno delo po
načrtih arhitekta Edvarda Ravnikarja in s sodelovanjem njegovih sodelavcev ter
pomočnikov, 
-       
Cankarjev dom je zaključni objekt in eden ključnih delov urbanistične
ureditve sedanjega Trga republike (prej Trg revolucije), 
-       
Cankarjev dom je izjemna namenska arhitektura z določeno funkcijo, z
namensko in simbolno tlorisno zasnovo ter poudarjenimi avtorskimi detajli, 
-       
Cankarjev dom ima izjemen pomen kot ena osrednjih kulturnih institucij
in kot prostor, v katerem so se odvijali za Slovenijo pomembni zgodovinski
dogodki. 
(2) Varovane sestavine spomenika so: stavba v celoti, s
tlorisno shemo, betonsko konstrukcijo, fasadnim plaščem iz belega kamna, z
obema glavnima vhodoma s Prešernove ceste in s ploščadi Trga republike, z
določeno namembnostjo osnovnih javnih prostorov, to je vseh avtorsko
oblikovanih dvoran s preddverji; lupina likovne galerije, sprejemna dvorana,
povezovalna dvorana I. preddverja v kleti, garderobe za obiskovalce in
stopnišča ter vsi ovrednoteni detajli, vključno z avtorsko zasnovano in
evidentirano notranjo opremo ter stavbnim pohištvom.
3. člen
(1) Spomenik obsega naslednje nepremičnine: stavbo št. 3, k.
o. 1721 – Gradišče I, in parcele št. 30/2, 36/1, 36/26, vse k. o. 1721 –
Gradišče I. 
(2) Meja spomenika je določena na digitalnem katastrskem
načrtu (uveljavljen 20. decembra 2002, Uradni list RS, št. 5/03, datoteka z dne
7. julija 2011; izvorno merilo 1:1000) in vrisana na temeljnem topografskem
načrtu v merilu 1:5000. Izvirnike načrtov hranita Ministrstvo za kulturo in
Zavod za varstvo kulturne dediščine Slovenije.
4. člen
(1) Za spomenik velja varstveni režim, ki določa: 
-       
celostno ohranjanje varovanih kulturnih, umetnostnih in arhitekturnih
ter zgodovinskih sestavin spomenika iz 2. člena tega odloka, 
-       
zagotavljanje ustrezne namembnosti celote in posameznih delov v skladu z
varovanimi vrednotami spomenika in njegovimi osnovnimi namembnostmi, 
-       
redno vzdrževanje celote in ovrednotenih sestavin spomenika, strokovno
vzdrževanje in obnavljanje neokrnjenih izvirnih prvin arhitekturne zasnove
spomenika, 
-       
podrejanje vseh posegov v spomenik in njegovih delov ohranjanju varovanih
sestavin spomenika v obliki, legi, gabaritih, konstrukciji, materialih,
strukturi in barvni podobi, 
-       
v primeru okrnitve spomenika ali njegovega varovanega dela je treba
zagotoviti strokovno prenovo in povrnitev v prvotno stanje na stroške
povzročitelja, 
-       
zagotavljanje neoviranega dostopa javnosti za kulturne in kongresne
namembnosti, 
-       
prepoved poseganja v zasnovo odprtega prostora na celotnem obodu, ki ga
sestavljajo različni tlaki in avtorsko zasnovane zelene površine, 
-       
pri tehničnem posodabljanju objekta in izvajanju dostopa gibalno
oviranim v dvorane je treba varovane sestavine spomenika ohranjati v največji
možni meri, 
-       
predhodno izdelavo konservatorskega načrta, če je poseg v spomenik
kompleksen.
5. člen
Za vsak poseg v spomenik, razen če zakon določa drugače, je
treba predhodno pridobiti kulturnovarstvene pogoje in kulturnovarstveno
soglasje pristojnega javnega zavoda.
6. člen
Zavod za varstvo kulturne dediščine Slovenije mora najpozneje
v šestih mesecih po uveljavitvi tega odloka Ministrstvu za kulturo predložiti
predlog in opraviti druga dejanja, potrebna za trajno razglasitev območja Trga
republike v skladu z 12. členom zakona, ter predlagati ustrezne rešitve in
ukrepe varstva oziroma prostorske izvedbene pogoje, ki bodo del
smernic in mnenj v postopkih priprave prostorskih aktov.
7. člen
Izvajanje tega odloka nadzoruje inšpektorat, pristojen za
področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 62231-13/2011/7
Ljubljana, dne 23. novembra 2011
EVA 2011-3511-0032
v funkciji ministra za kulturo 
dr. Boštjan Žekš l.r. 
Minister