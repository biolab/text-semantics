I. SPLOŠNI DOLOČBI
1. člen
(vsebina)
Ta pravilnik določa podrobnejše zahteve
glede integrirane pridelave poljščin, zelenjave, hmelja, sadja in oljk ter
grozdja (v nadaljnjem besedilu: kmetijske rastline), vodenje evidenc, način
kontrole nad to pridelavo, označevanje pridelkov kmetijskih rastlin iz integrirane
pridelave in pogoje za uporabo označbe »integrirani« ter sistem nadzora
organizacij za kontrolo in certificiranje kmetijskih pridelkov ali živil in
kmetijskih gospodarstev (v nadaljnjem besedilu: organizacija za kontrolo in
certificiranje).
2. člen
(pomen izrazov)
Izrazi, uporabljeni v tem pravilniku,
pomenijo:
-       
pridelava kmetijskih rastlin je pridelava poljščin, zelenjave, hmelja,
sadja, oljk ali grozdja;
-       
integrirano varstvo rastlin pred škodljivimi organizmi je način varstva
rastlin, kot je opredeljen v predpisu, ki ureja integrirano varstvo rastlin
pred škodljivimi organizmi;
-       
pridelovalec je pravna ali fizična oseba, ki prideluje kmetijske
rastline v skladu s tem pravilnikom in je vpisan v register kmetijskih
gospodarstev.
II. INTEGRIRANA PRIDELAVA KMETIJSKIH RASTLIN
3. člen
(tehnološka navodila)
Integrirana pridelava kmetijskih rastlin se
izvaja v skladu s:
-       
Tehnološkimi navodili za integrirano pridelavo poljščin, ki so kot
Priloga 1 sestavni del tega pravilnika;
-       
Tehnološkimi navodili za integrirano pridelavo zelenjave, ki so kot
Priloga 2 sestavni del tega pravilnika;
-       
Tehnološkimi navodili za integrirano pridelavo hmelja, ki so kot Priloga
3 sestavni del tega pravilnika;
-       
Tehnološkimi navodili za integrirano pridelavo sadja in oljk, ki so kot
Priloga 4 sestavni del tega pravilnika;
-       
Tehnološkimi navodili za integrirano pridelavo grozdja, ki so kot
Priloga 5 sestavni del tega pravilnika.
4. člen
(obvezna vključitev površin)
(1) Pridelovalec
mora v integrirano pridelavo kmetijskih rastlin vključiti vse površine na
prostem, na katerih prideluje poljščine, zelenjavo, hmelj, sadje, oljke ali
grozdjev tekočem koledarskem letu in ima pravico do uporabe zemljišč v skladu z
zakonom, ki ureja kmetijstvo.
(2) Pridelovalec
mora v integrirano pridelavo zelenjave vključiti poleg površin iz prejšnjega
odstavka tudi vse površine v zavarovanih prostorih, na katerih prideluje
zelenjavo v tekočem koledarskem letu in ima pravico do uporabe zemljišč v
skladu z zakonom, ki ureja kmetijstvo.
(3) Prvi
in drugi odstavek tega člena se ne uporabljata za:
-       
površine, ki so v preusmerjanju v ekološke ali so ekološke v skladu s
predpisi, ki urejajo ekološko pridelavo,
-       
površine, na katerih se pridelujejo gobe in mikrozelenjava,
-       
površine ekstenzivnih sadovnjakov v skladu s predpisom, ki ureja
register kmetijskih gospodarstev.
(4) Ne glede na prvi odstavek tega
člena lahko pridelovalec sadja vključi v integrirano pridelavo površine ene ali več sadnih vrst.
5. člen
(sledenje napovedim Javne službe
zdravstvenega varstva rastlin)
Pri integrirani pridelavi kmetijskih
rastlin mora pridelovalec glede ukrepov zdravstvenega varstva rastlin, kot jih
določa predpis, ki ureja integrirano varstvo rastlin pred škodljivimi
organizmi, upoštevati napovedi javne službe zdravstvenega varstva rastlin, ki
so dostopne na Agrometeorološkem portalu Slovenije, na telefonskih odzivnikih
in spletnih straneh posameznih ustanov.
6. člen
(uporaba fitofarmacevtskih sredstev)
(1) Pridelovalec
za obvladovanje škodljivih organizmov prednostno izvede preventivne ukrepe in
metode varstva rastlin z nizkim tveganjem v skladu s predpisom, ki ureja
integrirano varstvo rastlin pred škodljivimi organizmi, šele nato uporabi
fitofarmacevtska sredstva (v nadaljnjem besedilu: FFS), ki so navedena v
tehnoloških navodilih iz Priloge 1, 2, 3, 4 ali 5 tega pravilnika ali so
dovoljena v ekološki pridelavi na podlagi predpisov, ki urejajo ekološko
pridelavo.
(2) Pridelovalec
vodi evidenco podatkov o uporabi FFS v skladu s predpisom, ki ureja integrirano
varstvo rastlin pred škodljivimi organizmi.
7. člen
(prepoved uporabe gensko spremenjenih
organizmov in izdelkov, pridobljenih iz njih)
Pridelovalec pri integrirani pridelavi
kmetijskih rastlin ne sme uporabljati gensko spremenjenih organizmov ali
izdelkov, kot jih določa zakon, ki ureja ravnanje z gensko spremenjenimi
organizmi.
III. NADZOR INTEGRIRANE PRIDELAVE
8. člen
(organizacije za kontrolo in
certificiranje)
(1) Nadzor
nad integrirano pridelavo kmetijskih rastlin in izdajanje certifikatov izvajajo
organizacije za kontrolo in certificiranje, imenovane na podlagi zakona, ki
ureja kmetijstvo.
(2) Seznam
imenovanih organizacij za kontrolo in certificiranje je objavljen na osrednjem
spletnem mestu državne uprave.
9. člen
(obveznosti organizacije za kontrolo in
certificiranje)
(1) Organizacija
za kontrolo in certificiranje:
1.     
vodi seznam pridelovalcev, s katerimi ima sklenjene pogodbe in pri
katerih izvaja nadzor. Podatke iz drugega odstavka 11. člena
tega pravilnika pošilja v zbirno evidenco pridelovalcev in predelovalcev
ekoloških in integriranih kmetijskih pridelkov ali živil;
2.     
ministrstvu vsako leto najpozneje do 20. februarja
tekočega leta pošlje seznam pridelovalcev, ki so se do 31. decembra
predhodnega leta prijavili za nadzor v naslednjem letu;
3.     
ministrstvu najpozneje do 31. januarja
tekočega koledarskega leta pošlje seznam pridelovalcev, ki so bili predmet
nadzora v preteklem letu;
4.     
ministrstvu in Upravi za varno hrano, veterinarstvo in varstvo rastlin
(v nadaljnjem besedilu: uprava) vsako leto najpozneje do 31. marca tekočega koledarskega leta pošlje zbirno
poročilo o nadzornih dejavnostih, ki jih je izvajala v preteklem letu;
5.     
upravi in inšpekciji, pristojni za kmetijstvo, omogoči dostop do svojih
pisarn in objektov ter do vse dokumentacije, ki je povezana z njeno
dejavnostjo, ter jim da potrebne informacije;
6.     
ministrstvu, Agenciji Republike Slovenije za kmetijske trge in razvoj
podeželja (v nadaljnjem
besedilu: agencija) ter Statističnemu uradu Republike Slovenije omogoči
dostop do vse dokumentacije, ki je povezana z njeno dejavnostjo, ter jim da
potrebne informacije;
7.     
pri delu upošteva rezultat vzorčenja v okviru uradnega nadzora uprave,
ki se šteje kot uradni vzorec;
8.     
obvesti upravo in agencijo o morebitnih ugotovljenih neskladjih z
zahtevami iz tega pravilnika v petih delovnih dneh od ugotovitve neskladja.
(2) Organizacija
za kontrolo in certificiranje vodi evidenco odvzetih vzorcev in rezultatov
opravljenih analiz, ki vsebuje najmanj naslednje podatke:
-       
KMG-MID in naslov kmetijskega gospodarstva, kjer je bil vzorec odvzet,
-       
identifikacijske oznake o grafičnih enotah rabe KMG (v nadaljnjem
besedilu: GERK-PID),
-       
vrsto opravljenega vzorčenja,
-       
količino pridelanih pridelkov kmetijskih rastlin in
-       
rezultat analize.
(3) Podatke
iz prejšnjega odstavka organizacija za kontrolo in certificiranje v celoti ali
v zahtevanem obsegu na podlagi zahteve posreduje upravi.
(4) Zbirno
poročilo iz 4. točke prvega odstavka tega člena mora vsebovati najmanj
naslednje podatke:
1.     
število pridelovalcev, ki so bili vključeni v nadzor nad integrirano
pridelavo;
2.     
število izdanih certifikatov;
3.     
količina pridelkov kmetijskih rastlin;
4.     
število razveljavljenih certifikatov;
5.     
število opravljenih napovedanih in nenapovedanih pregledov;
6.     
število in vrste ugotovljenih nepravilnosti ter podatke o izvedenih
ukrepih, ki jih je izvedel pridelovalec.
9.a člen
(tehnični in organizacijski pogoji
organizacije za kontrolo in certificiranje)
(1) Kontrolne
organizacije morajo upoštevati tehnične in organizacijske pogoje iz pravilnika,
ki ureja tehnične in organizacijske pogoje, ki jih morajo izpolnjevati
organizacije za kontrolo nad pridelavo integriranih kmetijskih pridelkov
oziroma živil.
(2) Ne
glede na prvi odstavek tega člena mora vloga o izpolnjevanju tehničnih in
organizacijskih pogojev organizacije za kontrolo in certificiranje vsebovati
navedbo višine stroškov in načina obračunavanja vseh stroškov, ki bi jih v
primeru imenovanja zaračunavali pridelovalcem za svoje storitve, in
akreditacijsko listino za standard SIST EN ISO/IEC17065:2012 za eno od shem
kakovosti.
10. člen
(poročilo uprave)
Uprava vsako leto ministrstvu pošlje
poročilo o nadzoru nad delovanjem organizacij za kontrolo in certificiranje v
predhodnem letu, in sicer najpozneje do 1. marca
tekočega leta za predhodno leto.
IV. POSTOPKI ZA PRIDELOVALCE, VKLJUČENE V KONTROLO
INTEGRIRANE PRIDELAVE
11. člen
(prijava pridelovalca v kontrolo)
(1) Pridelovalec
se prijavi v kontrolo integrirane pridelave kmetijskih rastlin pri organizaciji
za kontrolo in certificiranje iz drugega odstavka 8. člena
tega pravilnika.
(2) Prijava
iz prejšnjega odstavka vsebuje:
1.     
naziv podjetja oziroma ime in priimek pridelovalca;
2.     
naslov oziroma sedež kmetijskega gospodarstva;
3.     
pravno organizacijsko obliko;
4.     
kontaktne podatke pridelovalca (telefonsko številko oziroma elektronski
naslov);
5.     
identifikacijsko številko kmetijskega gospodarstva (KMG-MID);
6.     
vrsto oziroma sorto kmetijskih rastlin, ki so vključene v integrirano
pridelavo;
7.     
GERK-PID vseh površin iz registra kmetijskih gospodarstev, na katerih bo potekala integrirana pridelava kmetijskih rastlin v naslednjem
letu.
12. člen
(izvajanje kontrole)
(1) Na
podlagi prijave iz prejšnjega člena organizacija za kontrolo in certificiranje
izvaja kontrolo integrirane pridelave kmetijskih rastlin v skladu s
tehnološkimi navodili iz Priloge 1, 2, 3, 4 ali 5 tega pravilnika.
(2) Organizacija
za kontrolo in certificiranje izvede vsaj en kontrolni pregled pri vsakem
pridelovalcu najmanj enkrat letno, pri čemer je najmanj 10% od vseh pregledov nenapovedanih.
13. člen
(vodenje in hranjenje evidenc in
dokumentacije)
(1) Pridelovalec
mora voditi evidenco o uporabi FFS in evidence drugih opravil v skladu s
Prilogo 1, 2, 3, 4 ali 5 tega pravilnika ter evidenco količin pridelanih
pridelkov kmetijskih rastlin, ki omogočajo preverljivost podatkov.
(2) Evidence
iz prejšnjega odstavka hrani pridelovalec najmanj pet let.
(3) Pridelovalec mora na zahtevo
organizacije za kontrolo in certificiranje ter uprave omogočiti vpogled v vso
dokumentacijo iz prvega odstavka tega člena.
14. člen
(kontrolni pregled na kraju samem)
(1) Organizacija
za kontrolo in certificiranje pri izvajanju kontrole s kontrolnimi pregledi na
kraju samem ugotavlja, ali so izpolnjene zahteve iz tega pravilnika.
(2) Organizacija
za kontrolo in certificiranje lahko postopke pri posameznem kontrolnem pregledu
na kraju samem in število nadaljnjih pregledov na kraju samem prilagodi glede
na ugotovitve pri posameznem pregledu. Izvaja tudi naključne nadzorne kontrolne
preglede na kraju samem, ki so praviloma nenapovedani in za katere se odloči
zlasti na podlagi splošne ocene tveganja, ki upošteva rezultate prejšnjih nadzorov,
ugotovljenih kršitev in uporabo nedovoljenih snovi ter vloženih pritožb.
(3) Organizacija za kontrolo in
certificiranje izvaja kontrolni pregled na kraju samem na vsaj 20 % GERK-ov, ki
jih obdeluje pridelovalec v času rastne sezone, lahko pa izvede tudi dodatni
kontrolni pregled na kraju samem izven rastne sezone, za katerega se odloči na
podlagi splošne ocene tveganja iz prejšnjega odstavka.
(4) Kontrolni
pregled na kraju samem obsega tudi pregled evidenc, dokumentacije in računov iz
prejšnjega člena.
15. člen
(zapisnik o opravljenem kontrolnem
pregledu na kraju samem)
(1) O
vsakem opravljenem kontrolnem pregledu na kraju samem iz prejšnjega člena se
sestavi zapisnik, ki vsebuje opis vseh kontrolnih točk in neskladnosti glede na
zahteve, določene s tem pravilnikom.
(2) Zapisnik
iz prejšnjega odstavka organizacija za kontrolo in certificiranje izda v dveh
izvodih, od katerih en izvod prejme pridelovalec, drugega pa organizacija za
kontrolo in certificiranje.
16. člen
(vzorčenje in analize)
(1) Organizacija
za kontrolo in certificiranje izvaja postopke vzorčenja v skladu s predpisi, ki
urejajo mejne vrednosti ostankov pesticidov v ali na hrani oziroma pridelkih.
(2) Vzorci
za analizo, ki jih odvzema organizacija za kontrolo in certificiranje, se
štejejo za uradne vzorce.
(3) Pri
kontrolnih pregledih na kraju samem organizacija za kontrolo in certificiranje
odvzema vzorce za analizo ostankov FFS iz 3. in 6. člena
tega pravilnika pri najmanj 5% pridelovalcev, ki so pri njej vključeni v
kontrolo.
(4) Pri
rezultatih analize vzorcev na ostanke FFS se upošteva skladnost s predpisi, ki
urejajo mejne vrednosti ostankov pesticidov v ali na hrani oziroma pridelkih. V
primeru ugotovljene nedovoljene uporabe FFS se upošteva meja detekcije analitske
metode.
(5) Pri
vzorčenju mora biti navzoč pridelovalec ali njegov pooblaščenec.
(6) Organizacija
za kontrolo in certificiranje vzorce iz tretjega odstavka tega člena pošlje v
analizo uradnim laboratorijem.
(7) Uradni
laboratorij opravi analizo in izda analizni izvid organizaciji za kontrolo in
certificiranje ter pridelovalcu.
(8) Če
uprava v okviru izvajanja uradnega nadzora ugotovi kršitev zahtev, mora o tem
obvestiti organizacijo za kontrolo in certificiranje v 15 delovnih dneh od
ugotovitve kršitve.
17. člen
(izdaja certifikata)
(1) Organizacija
za kontrolo in certificiranje po opravljeni kontroli na kraju samem izda
certifikat za integrirano pridelavo (v nadaljnjem besedilu: certifikat), če
ugotovi, da so bile kmetijske rastline pridelane v skladu s tem pravilnikom.
(2) Certifikat
se izda le, če so zahteve iz prejšnjega odstavka izpolnjene na vseh površinah,
vključenih v nadzor, kjer poteka integrirana pridelava kmetijskih rastlin.
(3) Certifikat
velja za obdobje enega leta oziroma do 31. decembra naslednjega leta.
(4) Certifikat
vsebuje naslednje obvezne elemente:
-       
ime in priimek fizične osebe ali naziv pravne osebe in njen naslov,
-       
vrste kmetijskih rastlin za poljščine, zelenjavo, hmelj, sadje in oljke
oziroma sorte za grozdje,
-       
datum izdaje certifikata ter
-       
obdobje veljavnosti certifikata.
18. člen
(razveljavitev certifikata)
(1) Certifikat
se razveljavi, če niso upoštevane zahteve iz 3., 6., 7. in 13. člena tega pravilnika oziroma če je iz
analiznega izvida razvidno, da je mejna vrednost FFS, katerega uporaba je po
tem pravilniku sicer dovoljena, v pridelkih kmetijskih rastlin prekoračena.
(2) O
razveljavitvi certifikata organizacija za kontrolo in certificiranje obvesti
upravo in ministrstvo v petih delovnih dneh od razveljavitve certifikata.
V. OZNAČEVANJE IN PROMET PRIDELKOV KMETIJSKIH RASTLIN IZ
INTEGRIRANE PRIDELAVE
19. člen
(označevanje pridelkov kmetijskih rastlin
iz integrirane pridelave)
(1) Pridelovalec
s pridobitvijo certifikata pridobi pravico do uporabe označbe »integrirani« za
integrirani kmetijski pridelek.
(2) Označevanje
integriranih kmetijskih pridelkov z zaščitnim znakom »integrirani« je dovoljeno
le pod pogojem, da je na etiketi oziroma deklaraciji navedeno »(vrsta kmetijske
rastline) iz integrirane pridelave« oziroma »pridelano iz (vrsta kmetijske
rastline) integrirane pridelave« za pridelke kmetijskih rastlin.
(3) Poleg
označbe iz prvega odstavka tega člena se lahko dodatno uporabljajo tudi zasebni
logotipi oziroma blagovne znamke.
20. člen
(promet pridelkov kmetijskih rastlin iz integrirane
pridelave)
(1) Pridelke
kmetijskih rastlin iz integrirane pridelave morajo v prometu spremljati računi
ali drugi spremni dokumenti, ki vsebuje najmanj naslednje podatke:
-       
ime in državo porekla pridelkov,
-       
razred in sorto, če je to ustrezno,
-       
komercialni tip, če to zahteva posebni tržni standard,
-       
neto maso.
(2) Ne glede na prejšnji odstavek mora v
primeru uporabe označbe sheme kakovosti in sklicevanja na certifikat pridelke
kmetijskih rastlin iz integrirane pridelave spremljati še certifikat iz 17. člena tega pravilnika ali kopija tega
certifikata, ki zagotavlja sledljivost ter dokazuje, da so kmetijske rastline
pridelane v skladu s tem pravilnikom.
(3) Certifikat ali kopija certifikata iz
prejšnjega odstavka mora biti na vpogled pri prodajalcu.
(4) Ne glede na drugi in tretji odstavek
tega člena v manjših prodajalnah oziroma poslovnih enotah, ki so vključene v
sistem velikih trgovskih verig, prodajalec na zahtevo kupca priskrbi certifikat
ali kopijo certifikata iz drugega odstavka tega člena najpozneje v 48 urah od
podane zahteve.

Priloga
1: Tehnološka navodila za integrirano pridelavo poljščin 
Priloga
2: Tehnološka navodila za integrirano pridelavo zelenjave
Priloga
3: Tehnološka navodila za integrirano pridelavo hmelja
Priloga
4: Tehnološka navodila za integrirano pridelavo sadja in oljk
Priloga
5: Tehnološka navodila za integrirano pridelavo grozdja

Pravilnik o integrirani pridelavi poljščin,
zelenjave, hmelja, sadja in oljk ter grozdja (Uradni list RS, št. 31/23) vsebuje naslednji končni določbi:
»VI. KONČNI DOLOČBI
21. člen
(prenehanje
veljavnosti)
Z dnem uveljavitve tega pravilnika
prenehajo veljati:
-       
Pravilnik o integrirani pridelavi poljščin (Uradni list RS,
št. 110/10 in 41/15),
-       
Pravilnik o integrirani pridelavi sadja (Uradni list RS, št. 110/10
in 41/15),
-       
Pravilnik o integrirani pridelavi zelenjave (Uradni list RS,
št. 110/10 in 41/15) in
-       
Pravilnik o integrirani pridelavi grozdja (Uradni list RS,
št. 110/10 in 41/15).
22. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o integrirani pridelavi poljščin,
zelenjave, hmelja, sadja in oljk ter grozdja (Uradni list RS, št. 67/23)
vsebuje naslednjo končno določbo:
»KONČNA DOLOČBA
11. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.