1. člen
Ta pravilnik določa pogoje za organiziranje vzgoje in varstva
otrok v vzgojno-varstveni družini, ki jo organizira vrtec ali zasebni
vzgojitelj ter medsebojno pogodbeno razmerje med nosilcem izvajanja programa za
predšolske otroke v vzgojno-varstveni družini (v nadaljevanju: nosilec
izvajanja) in vrtcem.
2. člen
Vzgojno-varstvene družine so oblike izvajanja programov za
predšolske otroke, ki se izvajajo na domu vzgojitelja, pomočnika vzgojitelja
ali zasebnega vzgojitelja.
Vrtec organizira vzgojo in varstvo otrok v vzgojno-varstvenih
družinah v soglasju z ustanoviteljem.
Ustanovitelj javnega vrtca izda soglasje na podlagi
ugotovitve, da vpis otrok v javni vrtec presega razpoložljiva prosta mesta.
1. Pogoji za organiziranje vzgojno-varstvene družine
3. člen
Vzgojno-varstvena družina se organizira na domu, če nosilec
izvajanja zagotovi izpolnjevanje naslednjih pogojev:
1.     
da razpolaga s prostori, ki ustrezajo normativom in standardom,
predpisanim za prostore, ki se uporabljajo za vzgojo in varstvo otrok v
vzgojno-varstveni družini,
2.     
da v primeru, ko nosilec izvajanja ni lastnik oziroma ni edini lastnik
stanovanja, katerega prostori se bodo uporabljali za vzgojo in varstvo otrok,
predloži pisno soglasje lastnika oziroma vseh solastnikov, da se lahko prostori
uporabljajo za ta namen,
3.     
da v primeru, ko se stanovanjski prostori, ki se bodo uporabljali za
vzgojo in varstvo otrok, nahajajo v večstanovanjski hiši, predloži pisno
soglasje vseh lastnikov, da se lahko skupni prostori ter skupni deli in naprave
večstanovanjske hiše uporabljajo za ta namen, in
4.     
da predloži pisno soglasje vseh polnoletnih družinskih članov, s
katerimi živi v skupnem gospodinjstvu, da se strinjajo z opravljanjem vzgoje in
varstva otrok na domu.
Vrtec lahko glede na program, ki bo potekal v vzgojno-varstveni
družini, določi tudi druge pogoje.
Če organizira vzgojno-varstveno družino zasebni vrtec, se
vzgoja in varstvo otrok v vzgojno-varstveni družini ne moreta izvajati v istem
objektu, v katerem ima organizirane oddelke vrtca.
4. člen
Prostori, ki so namenjeni vzgoji in varstvu otrok v vzgojno-varstveni
družini, se v času trajanja programa uporabljajo za potrebe teh otrok.
5. člen
Prostor in opremo, ki se uporablja za vzgojo in varstvo otrok
v vzgojno-varstveni družini, podrobneje določajo predpisi o normativih in
standardih.
5.a člen
Kadar je ustanovitelj in izvajalec vzgojno-varstvene družine
zasebni vzgojitelj, mora za starše pripraviti Publikacijo vzgojno-varstvene
družine, ki mora vsebovati: 
-       
podatke o vzgojno-varstveni družini (ime, poslovni čas, navedba ali ima
nosilec koncesijo), 
-       
predstavitev programa vzgojno-varstvene družine (vrsta programa glede na
trajanje, katerim otrokom je namenjen), 
-       
predstavitev programa za predšolske otroke (predstavitev programa,
obogatitveni programi, nadstandardni, in dodatni programi, posebnosti), 
-       
organizacija dela in zdravstveni režim. 
Če zasebni vzgojitelj izvaja svoj program za predšolske
otroke, mora publikacija vsebovati tudi mnenje Strokovnega sveta Republike
Slovenije za splošno izobraževanje o tem programu.
2. Javni razpis
6. člen
Vrtec, ki organizira vzgojo in varstvo otrok v vzgojno-varstveni
družini izbere nosilca izvajanja na podlagi javnega razpisa.
Javni razpis mora vsebovati: navedbo programa, ki se bo
izvajal v vzgojno-varstveni družini, število otrok, ki bodo vključeni v
vzgojno-varstveno družino, pogoje za opravljanje vzgoje in varstva otrok v
vzgojno-varstveni družini, čas, za katerega bo organizirana vzgoja in varstvo
otrok v vzgojno-varstveni družini, rok, do katerega se sprejemajo prijave, kriterije
za izbiro, rok, v katerem bodo kandidati obveščeni o izbiri in druge potrebne
podatke.
Za javni razpis iz prvega in drugega odstavka tega člena se
smiselno uporabljajo določila predpisov, ki urejajo javna naročila.
3. Pogodba o vzgoji in varstvu otrok v vzgojno-varstveni družini
vrtca
7. člen
Z nosilcem izvajanja sklene vrtec posebno pogodbo o vzgoji in
varstvu otrok v vzgojno-varstveni družini.
S pogodbo iz prejšnjega odstavka se uredijo vse medsebojne pravice,
obveznosti in pogoji, pod katerimi potekata vzgoja in varstvo otrok v
vzgojno-varstveni družini. Pogodba mora biti pisna, obvezno pa mora vsebovati
naslednje sestavine:
-       
program (dnevni, poldnevni, krajši), ki se izvaja v vzgojno-varstveni
družini,
-       
opredelitev kraja in stanovanjskih prostorov, kjer potekata vzgoja in
varstvo otrok,
-       
število in starost otrok, ki so glede na velikost stanovanjskih prostorov
lahko vključeni v vzgojno-varstveno družino,
-       
število delavcev, ki poleg nosilca izvajanja izvajajo vzgojo in varstvo
otrok v vzgojno-varstveni družini in drugo s tem povezano delo,
-       
določitev poslovnega časa, v katerem poteka program dela
vzgojno-varstvene družine,
-       
določitev delovnega časa in delovne obveznosti delavcev, ki izvajajo
delo v vzgojno-varstveni družini,
-       
način zagotavljanja prehrane otrok v vzgojno-varstveni družini,
-       
način zagotavljanja higienskih pogojev za bivanje otrok v
vzgojno-varstveni družini,
-       
opredelitev opreme in drugih sredstev, namenjenih izvajanju vzgojnega
dela (npr. sredstev za nego, igro, učenje), ki jih zagotavlja vrtec,
-       
povračilo materialnih stroškov (voda, elektrika, ogrevanje) in stroškov
rednega vzdrževanja,
-       
nadomestilo za uporabo prostorov in opreme,
-       
nadomeščanje v primeru odsotnosti nosilca izvajanja oziroma drugih
delavcev,
-       
določitev roka, v katerem velja pogodba,
-       
prenehanje pogodbe.
Kadar je nosilec izvajanja zasebni vzgojitelj, vsebuje pogodba
poleg sestavin iz prejšnjega odstavka tudi določilo o plačilu, ki mu pripada za
opravljanje vzgoje in varstva otrok v vzgojno-varstveni družini.
Pogodba se sklene za določen čas, ki ne sme biti krajši od
enega leta in se ne sme izteči pred koncem šolskega leta.
8. člen
Vrtec pred iztekom pogodbenega roka razdre pogodbo v
naslednjih primerih:
-       
če je nosilcu izvajanja, ki ima sklenjeno delovno razmerje z vrtcem,
izrečen ukrep prenehanja delovnega razmerja,
-       
če je nosilec izvajanja, ki ima sklenjeno delovno razmerje z vrtcem,
začasno odstranjen z dela,
-       
če se razmere na strani nosilca izvajanja tako spremenijo, da ne
zagotavljajo več izvajanja programa predšolske vzgoje skladno z zakonom,
drugimi predpisi ter pogodbo, ki urejajo področje predšolske vzgoje, in
-       
če prenehajo potrebe po tej obliki dela.
4. Pravice nosilca izvajanja, ki ima sklenjeno delovno razmerje
z vrtcem
9. člen
Nosilec izvajanja, ki ima sklenjeno delovno razmerje z vrtcem,
ima enake pravice in obveznosti iz dela in delovnega razmerja kot delavci, ki
delajo v vrtcu.
5. Plačilo staršev
10. člen
Plačilo staršev za otroke, vključene v vzgojno-varstveno družino,
ki izvaja javno službo se določi v skladu s pravilnikom, ki ureja plačilo
staršev za programe v vrtcih.
6. Nadzor
11. člen
Izvajanje določb tega pravilnika nadzoruje šolska inšpekcija.

Pravilnik o vzgojno-varstvenih družinah
(Uradni list RS, št. 64/96) vsebuje naslednjo končno določbo:
»7. Končna določba
12. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o vzgojno-varstvenih družinah (Uradni list RS, št. 76/08) vsebuje naslednjo končno določbo:
»8. člen
Ta pravilnik začne veljati petnajsti dan po objavi v Uradnem
listu Republike Slovenije.«.