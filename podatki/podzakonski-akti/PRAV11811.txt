I. SPLOŠNE DOLOČBE
1. člen
(vsebina)
Ta pravilnik določa vsebino izpita za
izvajanje policijskih pooblastil (v nadaljnjem besedilu: izpit), način prijave
k izpitu, priprave na izpit, pogoje, način in postopek opravljanja izpita,
način ocenjevanja znanja, imenovanje, sestavo in pristojnosti izpitnih komisij
ter druga vprašanja v zvezi z opravljanjem izpita.
2. člen
(dolžnost opravljanja izpita)
Dolžnost opravljanja izpita se osebi, ki je
sklenila delovno razmerje policista (v nadaljnjem besedilu: kandidat), navede v
pogodbi o zaposlitvi oziroma v sklepu o premestitvi.
II. IZPIT
3. člen
(vsebina izpita)
(1) Izpit obsega pisni in ustni del.
(2) Izpit obsega preverjanje znanj iz
naslednjih področij:
-       
naloge in organizacija policije,
-       
policijska pooblastila, praktični postopek za izvajanje policijskih
pooblastil s samoobrambo,
-       
informacijski sistem in telekomunikacije policije,
-       
oborožitev s streljanjem,
-       
praktično usposabljanje na območnih policijskih postajah.
4. člen
(program usposabljanja)
Vsebina izpita po področjih iz prejšnjega
člena je podlaga za program usposabljanja, ki ga določi generalni direktor
policije.
5. člen
(prijava k izpitu)
(1) Kandidat pošlje prijavo k
opravljanju izpita na obrazcu št. 1, organizacijski enoti generalne policijske
uprave, pristojni za izobraževanje, izpopolnjevanje in usposabljanje.
(2) Organizacijska enota generalne
policijske uprave, pristojna za izobraževanje, izpopolnjevanje in
usposabljanje, zagotovi možnost sprejemanja prijave k opravljanju izpita po
elektronski pošti.
6. člen
(napotitev)
(1) Kandidate napoti na izpit
generalni direktor policije z odločbo, v kateri se določijo vodja priprav na
izpit, čas, kraj in program izvajanja priprav na izpit, izvajalci priprav, čas
in kraj opravljanja izpita ter pravice in obveznosti kandidatov.
(2) Odločba se kandidatom vroči
najkasneje deset dni pred začetkom izvajanja priprav na izpit.
7. člen
(priprave na izpit)
(1) Priprave na izpit, ki so sestavni
del programa iz 4. člena tega pravilnika, obsegajo:
-       
strokovno teoretično usposabljanje v organizacijski enoti generalne
policijske uprave, ki je pristojna za izobraževanje, izpopolnjevanje in
usposabljanje;
-       
spoznavanje dela v organizacijskih enotah;
-       
praktično usposabljanje v organizacijski enoti generalne policijske
uprave, pristojni za izobraževanje, izpopolnjevanje in usposabljanje.
(2) Priprave na izpit izvajajo
organizacijska enota generalne policijske uprave, pristojna za izobraževanje,
izpopolnjevanje in usposabljanje, in druge organizacijske enote policije.
(3) Praktično usposabljanje v delovnem
procesu organizira policijska uprava, na območju katere kandidat prebiva. Za
uslužbence kriminalistične policije, ki opravljajo naloge, povezane s
prikritimi preiskovalnimi ukrepi, organizira usposabljanje v delovnem procesu
kriminalistična policija. Kandidat lahko izjemoma, s privolitvijo organizacijske
enote generalne policijske uprave, pristojne za izobraževanje, izpopolnjevanje
in usposabljanje, zaradi specifike opravljanja nalog, del praktičnega
usposabljanja opravlja v svoji matični enoti.
(4) Udeležba na pripravah na izpit je
za vse kandidate obvezna.
(5) Posamezni izvajalci priprav na
izpit izdelajo oceno uspešnosti kandidatov in jo posredujejo vodji priprav
takoj po zaključku priprav.
8. člen
(izpitna komisija)
(1) Kandidat opravlja izpit pred
tričlansko izpitno komisijo, ki jo sestavljajo predsednik in dva člana.
(2) Predsednik in člana izpitne
komisije morajo imeti najmanj visoko strokovno izobrazbo ter najmanj pet let
delovnih izkušenj s področja izvajanja policijskih pooblastil.
(3) Izpitno komisijo imenuje generalni
direktor policije z odločbo.
9. člen
(dolžnosti predsednika izpitne komisije)
Predsednik izpitne komisije skrbi za
pravilnost poteka izpita.
10. člen
(opravljanje izpita)
(1) Kandidat opravlja najprej pisni
del, nato ustni del izpita.
(2) Pisni del izpita traja največ 120
minut. Pred začetkom pisnega dela izpita oseba, ki nadzoruje potek izpita,
seznani kandidata z izpitnim redom in navodili za reševanje izpitne naloge.
(3) Ustni del izpita opravlja kandidat
najkasneje v petih dneh po pisnem delu izpita. Vprašanja, postavljena kandidatu,
so zapisana na izpitnem listku, ki ga izbere kandidat. Izpitne listke, ki jih
mora biti pet več, kot je kandidatov, pripravi izpitna komisija. Ustni del
izpita traja največ 20 minut.
11. člen
(kršitve opravljanja izpita)
(1) Če se kandidat pri pisnem ali
ustnem delu izpita ne ravna po tem pravilniku in navodilih, ga član izpitne
komisije ali oseba iz drugega odstavka prejšnjega člena opomni.
(2) Kandidatu, ki opomina ne upošteva,
se izpit prekine. Razlogi za prekinitev se zapišejo v zapisnik.
(3) Izpitna komisija odloči, ali sme
kandidat nadaljevati izpit. Če komisija odloči, da kandidat ne sme nadaljevati
izpita, se šteje, da izpita ni opravil.
12. člen
(zapisnik)
(1) O poteku izpita se za vsakega
kandidata vodi zapisnik na obrazcu št. 2, ki je določen v prilogi tega
pravilnika.
(2) Zapisnik podpišejo predsednik in
člana izpitne komisije.
13. člen
(ocena uspeha in razglasitev rezultatov)
(1) Uspeh kandidata ocenjuje izpitna
komisija iz vsakega dela izpita z oceno "uspešno" ali
"neuspešno".
(2) Končni uspeh kandidata oceni
izpitna komisija z enotno oceno "uspešno" ali "neuspešno".
(3) Rezultat izpita razglasi
predsednik izpitne komisije ob navzočnosti članov izpitne komisije in kandidata
takoj po sprejeti odločitvi.
14. člen
(ponovno opravljanje izpita)
(1) Kandidat, ki izpita ni opravil,
lahko v roku osmih dni od dneva opravljanja izpita vloži prijavo k ponovnemu
opravljanju izpita, na način, določen v 5. členu tega pravilnika.
(2) Datum za ponovno opravljanje
izpita na podlagi kandidatove prijave izpitna komisija določi tako, da ta ni
prej kot 15 dni in ne kasneje kot 30 dni od dneva prvega opravljanja izpita.
(3) O datumu, uri in kraju ponovnega
opravljanja izpita obvesti kandidata organizacijska enota generalne policijske
uprave, pristojna za izobraževanje, izpopolnjevanje in usposabljanje.
15. člen
(odstop od izpita)
(1) Če kandidat brez upravičenega
razloga določenega dne ne pristopi k opravljanju ali ponovnemu opravljanju
izpita, ali če odstopi, ko je izpit že začel opravljati, se šteje, da izpita ni
opravil.
(2) Kandidat dostaviti izpitni
komisiji dokazila o upravičenosti izostanka ali odstopa takoj oziroma
najkasneje v osmih dneh po izostanku ali odstopu.
(3) Če izpitna komisija oceni, da so
razlogi upravičeni, se šteje, da kandidat ni pristopil k izpitu. Kandidat vloži
prijavo k opravljanju izpita v skladu s 5. členom tega pravilnika.
(4) Ugotovitve izpitne komisije se
vpišejo v zapisnik o izpitu.
16. člen
(pritožba)
(1) Kandidat, ki se ne strinja z oceno
izpitne komisije, se lahko pritoži v roku osmih dni od razglasitve ocene.
(2) Pritožba se vloži pri generalnem
direktorju policije. Generalni direktor policije odloči o pritožbi kandidata v
roku 30 dni.
17. člen
(potrdilo o izpitu)
(1) Kandidatu, ki je uspešno opravil
izpit, se izda potrdilo o opravljenem izpitu na obrazcu št. 3, ki je določen v
prilogi tega pravilnika. Potrdilo podpišeta vodja organizacijske enote
generalne policijske uprave, pristojne za izobraževanje, izpopolnjevanje in
usposabljanje, in predsednik izpitne komisije.
(2) Potrdilo se vroči kandidatu
najkasneje v osmih dneh od dneva, ko je opravil izpit.
18. člen
(zbirka dokumentov)
(1) Organizacijska enota generalne
policijske uprave, pristojna za izobraževanje, izpopolnjevanje in
usposabljanje, za vsakega kandidata vodi zbirko dokumentov, ki vsebuje prijavo
k izpitu, podatke o opravljenih obveznostih v okviru priprav na izpit, pisne
naloge, obvestila, razporede kandidatov in komisij, izdana potrdila in
sporočila, zapisnik o poteku izpita ter morebitne druge dokumente.
(2) O izidu izpita za posameznega
kandidata organizacijska enota generalne policijske uprave, pristojna za izobraževanje,
izpopolnjevanje in usposabljanje, obvesti notranjo organizacijsko enoto, ki je
pristojna za kadrovske zadeve na ministrstvu, pristojnem za notranje zadeve. Ta
podatke vnese v centralno kadrovsko evidenco.
III. KONČNI DOLOČBI
19. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o izpitu za izvajanje policijskih pooblastil
(Uradni list RS, št. 67/08 in 15/13 – ZODPol).
20. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-458/2013
Ljubljana, dne 16. decembra 2013
EVA 2013-1711-0059
dr. Gregor Virant
Minister
za notranje zadeve

Priloga: Obrazec št.
1: Prijava k izpitu za izvajanje policijskih pooblastil, Obrazec št. 2:
Zapisnik o izpitu za izvajanje policijskih pooblastil, Obrazec št. 3: Potrdilo