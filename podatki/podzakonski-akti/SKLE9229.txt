1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejši način
ugotavljanja izpolnjevanja pogojev iz prvega odstavka 9. člena ZHKO-1 za pridobitev
dovoljenja za izdajanje hipotekarnih in komunalnih obveznic.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(razmerje do obstoječih dovoljenj Banke
Slovenije)
Kolikor banka ni pridobila vseh dovoljenj,
ki se na podlagi veljavnih predpisov zahtevajo za opravljanje storitev, ki so
potrebne oziroma predvidene v povezavi z izdajanjem hipotekarnih in komunalnih
obveznic, mora banka pred začetkom opravljanja teh storitev v zvezi z
izdajanjem hipotekarnih in komunalnih obveznic pridobiti ustrezna dovoljenja na
podlagi teh predpisov.
3. člen
(priloge k zahtevi za izdajo dovoljenja)
Zahtevi za izdajo dovoljenja za izdajanje
hipotekarnih in komunalnih obveznic na podlagi 8. člena ZHKO-1 (v nadaljevanju
zahteva za izdajo dovoljenja) mora banka za namene dokazovanja izpolnjevanja
pogojev iz prvega odstavka 9. člena ZHKO-1 priložiti:
-      
dokumentacijo, ki se zahteva v zvezi z zahtevo za izdajo dovoljenja za
opravljanje finančnih storitev iz 10. člena Sklepa o dokumentaciji za izdajo
dovoljenj za opravljanje bančnih in finančnih storitev ter za statusna
preoblikovanja (Uradni list RS, št. 28/07 in 89/11, v nadaljevanju sklep o
dokumentaciji) in
-      
dokumentacijo, ki je določena s tem sklepom.
2. DOKUMENTACIJA O SISTEMU UPRAVLJANJA S TVEGANJI, KI SO
LASTNA IZDAJI HIPOTEKARNIH IN KOMUNALNIH OBVEZNIC, TER S TVEGANJI, POVEZANIMI S
KRITNIM PREMOŽENJEM
4. člen
(zahteva glede sistema upravljanja s
tveganji in dokumentacija)
(1) Banka mora zagotoviti sistem
upravljanja s tveganji na podlagi 124. člena ZBan-1 in v skladu s tretjim poglavjem
Sklepa o upravljanju s tveganji in izvajanju procesa ocenjevanja ustreznega
notranjega kapitala za banke in hranilnice (Uradni list RS, št. 135/06,
28/07,104/07, 85/10 in 62/11, v nadaljevanju sklep o upravljanju s tveganji), z
upoštevanjem tveganj, ki so lastna izdajanju hipotekarnih in komunalnih
obveznic, ter tveganj, povezanih s kritnim premoženjem, zlasti pa:
-      
zagotavljati ustrezen obseg in usklajenost naložb kritnega premoženja z
izdanimi hipotekarnimi obveznicami skladno z 22. členom ZHKO-1 in
-      
zagotavljati rezerve kritnega premoženja za razliko med zapadlimi
terjatvami iz naslova kritnega premoženja in zapadlimi obveznostmi iz naslova
izdanih hipotekarnih obveznic skladno s 23. členom ZHKO-1.
(2) Zahtevi za izdajo dovoljenja mora
banka v povezavi s točko (a) 7. člena sklepa o dokumentaciji priložiti dokazila
o izpolnjevanju zahtev iz prvega odstavka tega člena.
5. člen
(dodatna zahteva glede vključevanja novih
produktov in dokumentacija)
(1) Poleg izpolnjevanja zahtev iz 17.
člena sklepa o upravljanju s tveganji glede uvajanja novih produktov mora banka
pri uvajanju novih produktov hipotekarnega kreditiranja oziroma kreditiranja z
obveznostjo osebe javnega prava zagotoviti, da je morebitna prilagoditev
sistema upravljanja s tveganji zaradi uvedbe novega produkta potrjena s strani
uprave, preden se nov produkt vključi v kritno premoženje.
(2) Zahtevi za izdajo dovoljenja mora
banka v povezavi s točko (b) 7. člena sklepa o dokumentaciji priložiti dokazila
o izpolnjevanju zahteve iz prvega odstavka tega člena.
6. člen
(dokumentacija o sistemu notranjih
kontrol)
Ne glede na prvo alinejo 3. člena tega
sklepa mora banka za presojo sistema notranjih kontrol v povezavi z izdajanjem
hipotekarnih in komunalnih obveznic zahtevi za izdajo dovoljenja priložiti le
dokumentacijo iz prve alineje točke (a) 8. člena sklepa o dokumentaciji.
3. DOKUMENTACIJA O IZPOLNJEVANJU DRUGIH POGOJEV
7. člen
(dodatna zahteva glede poslovnega načrta)
(1) V okviru zahteve iz točke (a) 9.
člena sklepa o dokumentaciji mora banka v poslovnem načrtu upoštevati vse vrste
poslov v zvezi s kritnim premoženjem in izdajanjem hipotekarnih in komunalnih
obveznic. Banka mora navesti načrtovan obseg posamezne izdaje in pogostost
izdajanja obveznic.
(2) Računovodski izkazi, ki so
sestavni del poslovnega načrta, morajo biti pripravljeni ločeno za poslovanje,
povezano z izdajanjem hipotekarnih in komunalnih obveznic, in ločeno za celoten
obseg poslovanja banke tako, da je razviden vpliv poslov izdajanja hipotekarnih
in komunalnih obveznic na celoten finančni položaj in rezultat banke.
4. ORGANIZACIJSKA IN TEHNIČNA USPOSOBLJENOST
8. člen
(dodatni zahtevi glede organizacijskega
ustroja in dokumentacija)
(1) Poleg izpolnjevanja zahtev iz
podpoglavja 3.1. sklepa o upravljanju s tveganji mora banka zagotoviti tudi
nadomeščanje ključnih zaposlenih, ki opravljajo posle v zvezi z izdajanjem
hipotekarnih in komunalnih obveznic in upravljanjem kritnega premoženja.
(2) Zahtevi za izdajo dovoljenja mora
banka v povezavi s točko (e) 6. člena sklepa o dokumentaciji priložiti dokazila
o izpolnjevanju pogojev iz prvega odstavka tega člena.
(3) V primeru podelitve prokure za
zastopanje banke v poslih v zvezi z izdajanjem hipotekarnih in komunalnih obveznic
mora banka k zahtevi za izdajo dovoljenja v povezavi s točko (e) 6. člena
sklepa o dokumentaciji priložiti tudi podatke o teh osebah ter dokazila o
strokovni usposobljenosti, lastnostih ter izkušnjah, potrebnih za opravljanje
te funkcije.
9. člen
(dokumentacija o zagotavljanju ločenega
poslovanja)
(1) Zahtevi za izdajo dovoljenja mora
banka priložiti dokumentacijo, iz katere je razvidno, da je zagotovila ločeno
poslovanje, tako, da je v vsakem trenutku omogočen vpogled v del poslovanja, ki
se nanaša na izdajanje hipotekarnih in komunalnih obveznic in upravljanje
kritnega premoženja.
(2) Ločeno poslovanje iz prvega
odstavka tega člena pomeni najmanj vzpostavitev analitičnih evidenc in baz podatkov,
na podlagi katerih je omogočeno pregledovanje poslov v zvezi s hipotekarnimi in
komunalnimi obveznicami ter v zvezi s kritnim premoženjem ločeno od ostalega
poslovanja banke.
5. KRITNI REGISTER
10. člen
(dokumentacija glede pravil o vodenju
kritnega registra)
Zahtevi za izdajo dovoljenja mora banka
priložiti pravila o vodenju kritnega registra in podpornih analitičnih evidenc
(v nadaljevanju: kritni register), ki določajo:
-      
vsebino, obliko in način vodenja kritnega registra (pisno ali
elektronsko);
-      
pooblastila za vodenje kritnega registra in podpornih analitičnih
evidenc, dodeljena s strani pristojnega organa banke;
-      
zaščito pred nepooblaščenimi dostopi v kritni register, kot tudi pred
morebitnimi poškodbami oziroma uničenjem kritnega registra zaradi zunanjih
vplivov (ogenj, voda ipd.);
-      
način zagotavljanja trajnosti vpisov in sledljivost sprememb vpisov v
kritnem registru;
-      
opremljenost vpisov (čas, datum, podpis pooblaščene osebe iz druge
alineje tega odstavka, varni elektronski podpis in varni časovni žig v primeru
vodenja kritnega registra v elektronski obliki);
-      
način obveščanja uprave v primeru motenj delovanja kritnega registra, ki
se vodi v elektronski obliki.
11. člen
(evidence kritnega registra)
(1) Poleg izpolnjevanja zahtev iz 37.
in 38. člena ZHKO-1 mora banka zagotoviti ločeno vodenje kritnega registra za
hipotekarne in komunalne obveznice. V kritnem registru mora biti zagotovljena
ločena evidenca za:
-      
hipotekarne kredite oziroma kredite z obveznostjo osebe javnega prava,
-      
nadomestno kritno premoženje,
-      
izvedene finančne instrumente in
-      
izdane hipotekarne oziroma komunalne obveznice.
(2) Zahtevi za izdajo dovoljenja mora
banka priložiti dokazila o izpolnjevanju zahteve iz prvega odstavka tega člena.
6. DOKUMENTACIJA GLEDE VREDNOTENJA NEPREMIČNIN
12. člen
(dokumentacija glede pravil o vrednotenju
nepremičnin)
Če bo banka, ki namerava izdajati
hipotekarne obveznice, določala vrednost nepremičnin po metodologiji
ocenjevanja hipotekarne kreditne vrednosti ali tržne vrednosti nepremičnin,
mora zahtevi za izdajo dovoljenja priložiti:
-      
pravila o vrednotenju nepremičnin in
-      
dokazilo o sklenitvi pogodbe o zaposlitvi neodvisnega cenilca za
nedoločen poln delovni čas oziroma o sklenitvi podjemne pogodbe z neodvisnim
cenilcem.
7. KONČNI DOLOČBI
13. člen
(prenehanje veljavnosti sklepa)
Z dnem uveljavitve tega sklepa preneha
veljati Sklep o pogojih za pridobitev dovoljenja za izdajanje hipotekarnih in
komunalnih obveznic (Uradni list RS, št. 106/09).
14. člen
(uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 28. februarja 2012
Marko
Kranjec l.r.
Predsednik
Sveta
Banke Slovenije