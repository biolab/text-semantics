Upoštevajoč dejstvo, da je način ustanovitve občine določen z
Ustavo;
zavedajoč se, da je Ustavno sodišče z odločbo U-I-114/11-12 z
dne 9. 6. 2011 ustanovilo občino Ankaran;
ker navedena odločba ureja zakonsko materijo, ki je pridržana
Državnemu zboru kot zakonodajnemu telesu;
ker izključuje veto Državnega sveta, s tem pa blokira tudi
dvodomno odločanje slovenskega parlamenta;
ker navedena odločba izključuje izvedbo ustavno zagotovljenega
zakonodajnega referenduma, s tem pa posega v načelo demokratičnosti in načelo
suverenosti ljudstva;
ker pomeni poseg v načelo delitve oblasti;
ker je problematična z vidika ustavnega načela pravne države;
ker je s to odločbo močno prizadeta geografska, gospodarska
in finančna integriteta občine Koper in še posebej pristanišča Koper;
ob dejstvu, da Državni zbor priznava, spoštuje in upošteva
odločbe Ustavnega sodišča, zato je v postopku ustanavljanja občine Ankaran
storil vse, kar je v njegovi pristojnosti, da bi se izvršile;
ob zavedanju, da je Državni zbor kot demokratična institucija
po svojem ustavnem položaju svoboden pri odločanju, zato do ustanovitve Občine
Ankaran s strani Državnega zbor ni prišlo;
ugotavljamo, da Državni zbor ne more izvršiti odločbe
Ustavnega sodišča U-I-114/11-12 z dne 9. 6. 2011 (Uradni list RS, št. 47/11).
Št. 003-04/14-4/17
Ljubljana, dne 20. junija 2014
EPA 2007-VI
Državni zbor 
Republike Slovenije 
Janko Veber l.r. 
Predsednik