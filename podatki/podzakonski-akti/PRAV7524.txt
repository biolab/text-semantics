I. SPLOŠNA DOLOČBA
1. člen
(vsebina pravilnika)
Ta pravilnik ureja: 
-       
način delovanja odbora za podeljevanje Bloudkovih priznanj (v nadaljnjem
besedilu: odbor), 
-       
pravice in dolžnosti odbora, 
-       
kriterije za dodelitev priznanj Stanka Bloudka in način predlaganja
kandidatov, 
-       
način ustanovitve in pristojnosti strokovnih komisij, 
-       
vsebino in čas trajanja javnega razpisa, 
-       
slovesno podelitev priznanj.
II. NAČIN DELOVANJA ODBORA
2. člen
(seje odbora)
Odbor dela na sejah, ki jih sklicuje in vodi njegov
predsednik, v njegovi odsotnosti pa njegov namestnik, ki ga na predlog
predsednika na prvi seji določi odbor za njegovega namestnika.
3. člen
(odločanje)
Odbor lahko dela in odloča, če je na seji prisotna več kot
polovica vseh članov odbora. Odbor sprejema odločitve z večino glasov prisotnih
članov.
4. člen
(zapisnik)
O delu odbora se vodi zapisnik. Zapisnik vsebuje podatke o: 
-       
številu prisotnih, odsotnih in opravičenih, 
-       
dnevnem redu, 
-       
poteku seje, zlasti o predlogih in sprejetih sklepih. 
V zapisnik se obvezno vpišejo rezultati glasovanja. 
Član odbora, ki ima ob katerikoli točki dnevnega reda, zlasti
pa o izboru dobitnikov priznanj ločeno mnenje, lahko zahteva, da se njegovo
mnenje vpiše v zapisnik.
III. PRAVICE IN DOLŽNOSTI ODBORA
5. člen
(preučitev predlogov)
Odbor preuči predloge za podelitev priznanj Stanka Bloudka.
Odbor lahko preveri navedbe v utemeljitvah in zahteva od predlagateljev
dopolnitev predloga in dodatne podatke. Odbor in komisije si lahko pridobijo
dodatno strokovno mnenje zavodov, zvez, društev na področju športa, posameznih
strokovnjakov ter drugih.
6. člen
(predlog kandidatov za dobitnike priznanj)
Odbor na podlagi strokovnih ocen oziroma predlogov komisij iz
20. člena tega pravilnika ter na podlagi lastne presoje pripravi končni predlog
kandidatov za dobitnike priznanj. 
O dokončni izbiri kandidatov za dobitnike priznanj odloči
odbor s tajnim glasovanjem. 
Pred glasovanjem odbor določi število Bloudkovih nagrad in
število Bloudkovih plaket. 
Dobitnik priznanja je tisti, za katerega glasuje večina vseh
članov odbora.
7. člen
(omejitev pravic predsednika oziroma članov odbora)
V primeru, da je predsednik oziroma član odbora kandidat za
priznanje, v tistem letu ne more sodelovati v odboru. Člani odbora imenujejo
novega predsednika izmed sebe.
8. člen
(tiskovna konferenca)
Dan pred svečano podelitvijo priznanj predsednik odbora
skliče tiskovno konferenco za predstavnike javnih glasil. 
Na tiskovni konferenci predsednik odbora seznani predstavnike
javnih glasil o dobitnikih Bloudkovih nagrad in Bloudkovih plaket. 
Po končani svečani podelitvi priznanj se javnost obvesti o
dobitnikih priznanj Stanka Bloudka.
9. člen
(povračilo stroškov)
Člani odbora in člani strokovnih komisij imajo pravico do
povračila stroškov v zvezi z delom (dnevnice, dejanski stroški prevoza).
IV. KRITERIJI ZA DODELITEV PRIZNANJ STANKA BLOUDKA
10. člen
(splošno)
Priznanja Stanka Bloudka so najvišja priznanja Republike
Slovenije, ki se podeljujejo za delo in dosežke v športu na podlagi javnega
razpisa. 
Odbor lahko vsako leto podeli največ tri Bloudkove nagrade in
deset Bloudkovih plaket. 
V izjemnih, posebej utemeljenih primerih lahko odbor število
priznanj poveča, vendar največ za eno nagrado in dve priznanji. 
V primeru, da se priznanje podeli športni ekipi, se kot
dobitnik šteje ekipa. 
V športnih panogah, kjer je za uvrstitev, v skladu s tekmovalnimi
pravili, potrebno sodelovanje več športnikov, se podeli eno priznanje.
11. člen
(Bloudkove nagrade)
Bloudkove nagrade se podeljujejo za: 
-       
izjemen prispevek k razvoju slovenskega športa, 
-       
vrhunski mednarodni dosežek, 
-       
življenjsko delo v športu.
12. člen
(izjemen prispevek k razvoju športa)
Bloudkovo nagrado za izjemen prispevek k razvoju slovenskega
športa lahko prejme posameznik, športna ekipa ali druga organizacija v
Republiki Sloveniji, oziroma organizacija v zamejstvu ali organizacija slovenskih
izseljencev. 
Nagrado iz prvega odstavka tega člena se lahko podeli, če
izpolnjuje kandidat naslednje pogoje: 
-       
najmanj deset let deluje v športu, 
-       
z organizacijskim delom razvija množičnost ter ustvarja nove in boljše
pogoje za delo in tekmovanja ali s svojim strokovnim delom dosega vidne uspehe.
13. člen
(vrhunski mednarodni dosežek)
Bloudkovo nagrado za vrhunski mednarodni športni dosežek
lahko prejme posameznik ali športna ekipa. 
Nagrado iz prvega odstavka tega člena se lahko podeli, če
izpolnjuje kandidat naslednje pogoje: 
-       
je član slovenske reprezentance, 
-       
je osvojil zlato, srebrno ali bronasto medaljo na uradnih mednarodnih
tekmovanjih, ki jih organizirajo Mednarodni olimpijski komite in svetovne ali
evropske športne federacije.
14. člen
(življenjsko delo v športu)
Bloudkovo nagrado za življenjsko delo v športu lahko prejme
posameznik. 
Nagrado iz prvega odstavka tega člena se lahko podeli, če
izpolnjuje kandidat naslednje pogoje: 
-       
je v športu deloval najmanj 30 let, 
-       
je bistveno prispeval k razvoju kateregakoli segmenta športa.
15. člen
(Bloudkove plakete)
Bloudkove plakete se podeljujejo za: 
-       
pomemben prispevek k razvoju slovenskega športa, 
-       
pomemben tekmovalni dosežek, 
-       
življenjsko delo v športu, 
-       
pomemben prispevek k razvoju in popularizaciji določene športne panoge
oziroma športa v Sloveniji.
16. člen
(pomemben prispevek k razvoju slovenskega športa)
Bloudkovo plaketo za pomemben prispevek k razvoju slovenskega
športa lahko prejme posameznik ali organizacija v Republiki Sloveniji oziroma
organizacija v zamejstvu ali organizacija slovenskih izseljencev. 
Plaketo iz prvega odstavka tega člena se lahko podeli
kandidatu, ki je dosegel pomembne in v javnosti potrjene rezultate na področju
organizacijskega ali strokovnega dela v športu. 
Ne glede na določilo drugega odstavka tega člena, se plaketa
podeli tudi v primeru, če je kandidat najmanj deset let deloval v športu in z
organizacijskim delom razvija množičnost ter ustvarja nove in boljše pogoje za
delo in tekmovanja ali s svojim strokovnim delom dosega vidne uspehe v športu.
17. člen
(pomemben tekmovalni dosežek v športu)
Bloudkovo plaketo za pomemben tekmovalni dosežek v športu
lahko prejme športnik ali športna ekipa. 
Plaketo iz prvega odstavka tega člena se lahko podeli, če
izpolnjuje kandidat naslednje pogoje: 
-       
je član slovenske reprezentance, 
-       
je osvojil zlato, srebrno ali bronasto medaljo na uradnih mladinskih
tekmovanjih, ki jih organizirajo svetovne ali evropske uradne športne
federacije oziroma na uradnih mednarodnih tekmovanjih, ki jih organizirajo
Mednarodni olimpijski komite in svetovne ali evropske uradne športne
federacije.
18. člen
(življenjsko delo v športu)
Bloudkovo plaketo za življenjsko delo v športu lahko prejme
posameznik. 
Plaketo iz prvega odstavka tega člena se lahko podeli
kandidatu, ki je: 
-       
aktivno sodeloval v športu najmanj 20 let, 
-       
vidno prispeval k razvoju kateregakoli segmenta športa.
19. člen
(pomemben prispevek k razvoju in popularizaciji določene
panoge oziroma športa v Republiki Sloveniji)
Bloudkovo plaketo za pomemben prispevek k razvoju in
popularizaciji določene športne panoge oziroma športa v Republiki Sloveniji
lahko prejme športnik. 
Plaketo iz prvega odstavka tega člena se lahko podeli, če je
kandidat: 
-       
končal svojo tekmovalno kariero, 
-       
v svojem tekmovalnem obdobju s svojimi dosežki, osebnostjo in zgledom
pomembno prispeval k razvoju določene športne panoge oziroma športa v Republiki
Sloveniji.
V. NAČIN USTANOVITVE IN PRISTOJNOSTI STROKOVNIH KOMISIJ
20. člen
(komisije)
Odbor lahko za preverjanje strokovnih kriterijev pri izboru
kandidatov za priznanja imenuje komisije za posamezna, z razpisom določena
področja (v nadaljnjem besedilu: komisije). 
Komisije iz prvega odstavka tega člena imajo štiri člane iz
vrst članov odbora. Člani strokovne komisije izmed sebe izvolijo predsednika.
21. člen
(delo komisije)
Komisije oblikujejo predlog za podelitev priznanj za
posamezno področje s soglasjem vseh članov. V primeru, da komisija soglasja ne
doseže, posreduje odboru ločeno mnenje posameznih članov.
22. člen
(preučitev predlogov komisij)
Odbor preuči predloge komisij. 
Če odbor meni, da utemeljitve komisij niso zadostne, si lahko
pred dokončno odločitvijo o podelitvi priznanj pridobi še dodatna strokovna
mnenja o kandidatih za priznanja.
23. člen
(zapisnik)
O delu komisij se vodi zapisnik. 
Zapisnik vsebuje podatke o: 
-       
številu prisotnih, odsotnih in opravičenih, 
-       
dnevnem redu, 
-       
glavne podatke o poteku seje, zlasti o predlogih in sprejetih sklepih. 
V zapisnik se obvezno vpišejo rezultati glasovanja. 
V zapisnik se vpiše ločeno mnenje posameznih članov komisij.
VI. VSEBINA IN ČAS TRAJANJA JAVNEGA RAZPISA
24. člen
(čas in kraj)
Odbor objavi do 1. junija v tekočem letu javni razpis za
dodelitev priznanj Stanka Bloudka (v nadaljnjem besedilu: razpis). 
Razpis je objavljen v Uradnem listu Republike Slovenije. Rok
za prijavo ne sme biti krajši od 30 dni po objavi.
25. člen
(vsebina)
Razpis obsega: 
-       
področja, za katera se priznanja razpisujejo, 
-       
obvezne sestavine predloga za priznanje, 
-       
rok, do katerega morajo biti predlogi poslani in 
-       
naslov, na katerega je potrebno poslati predloge. 
Predlogi za priznanje morajo biti v pisni obliki in poslani v
zaprti ovojnici.
26. člen
(pregled prispelih predlogov)
Po preteku razpisnega roka odbor na svoji seji pregleda vse
pravočasno prispele predloge, sestavi seznam kandidatov za priznanja po panogah
in področjih, za katera so razpisana.
27. člen
(poročilo o delu odbora)
Odbor mora v 30 dneh po podelitvi priznanj izdelati poročilo
o svojem delu in ga predložiti Vladi Republike Slovenije.
VII. SLOVESNA PODELITEV PRIZNANJ
28. člen
(čas podelitve)
Priznanja se podelijo enkrat letno ob obletnici rojstva
Stanka Bloudka.
29. člen
(potek podelitve)
Predsednik odbora razglasi sklep odbora o dobitnikih Bloudkovih
nagrad in Bloudkovih plaket na slovesni podelitvi priznanj. 
Ob razglasitvi se za vsakega dobitnika priznanja prebere
utemeljitev, zakaj se mu priznanje podeljuje. 
Odbor določi tudi program in potek slovesnosti, na kateri se
delijo priznanja.
VIII. KONČNI DOLOČBI
30. člen
(prenehanje veljavnosti podzakonskega akta)
Z dnem začetka veljavnosti tega pravilnika preneha veljati
Pravilnik o delu Odbora za podeljevanje Bloudkovih priznanj (Uradni list RS,
št. 46/98).
31. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.
Št. 011-23/2005
Ljubljana, dne 23. decembra 2005
EVA 2006-3311-0022
dr. Milan Zver l.r. 
Minister 
za šolstvo in šport