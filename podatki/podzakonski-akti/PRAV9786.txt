1. člen
(vsebina pravilnika)
Ta pravilnik določa program in podrobnejšo vsebino
strokovnega usposabljanja ter obnovitvenega tečaja, pogoje, ki jih morajo glede
strokovne, prostorske in tehnične usposobljenosti izpolnjevati izvajalci
strokovnega usposabljanja oziroma obnovitvenega tečaja (v nadaljnjem besedilu:
izvajalec) pridelovalcev gensko spremenjenih rastlin (v nadaljnjem besedilu:
GSR), način opravljanja preverjanja znanja, način sporočanja podatkov o osebah,
ki so opravile preverjanje znanja oziroma obnovitveni tečaj ter najvišjo višino
stroškov strokovnega usposabljanja in obnovitvenega tečaja.
2. člen
(program in podrobnejša vsebina strokovnega usposabljanja
ter obnovitvenega tečaja)
(1) Strokovno usposabljanje obsega tečaj in pisno preverjanje
znanja. Tečaj traja najmanj 21 šolskih ur. 
(2) Obnovitveni tečaj traja najmanj 7 šolskih ur. 
(3) Strokovno usposabljanje oziroma obnovitveni tečaj se
izvedeta po programu, ki ga pripravi izvajalec in potrdi ministrstvo, pristojno
za kmetijstvo (v nadaljnjem besedilu: ministrstvo). 
(4) V programu strokovnega usposabljanja morajo biti
vključene vsebine, določene v točki A Priloge 2, ki je sestavni del tega
pravilnika, v programu obnovitvenega tečaja pa vsebine iz točke B Priloge 2
tega pravilnika.
3. člen
(pogoji za izvajalca)
(1) Izvajalec je lahko pravna ali fizična oseba, ki: 
-       
je registrirana za opravljanje dejavnosti izobraževanja, 
-       
ima izdelan program strokovnega usposabljanja oziroma obnovitvenega
tečaja iz prejšnjega člena; 
-       
za izvedbo strokovnega usposabljanja oziroma obnovitvenega tečaja
zagotovi ustrezne in tehnično opremljene prostore; 
-       
za izvedbo strokovnega usposabljanja zagotovi najmanj tri predavatelje,
za izvedbo obnovitvenega tečaja pa najmanj dva predavatelja, ki morajo
izpolnjevati pogoje iz 4. člena tega pravilnika. 
(2) Za ustrezen in tehnično opremljen prostor iz prejšnjega
odstavka se šteje prostor, ki: 
-       
zagotavlja najmanj dva kvadratna metra za vsakega kandidata in najmanj
pet kvadratnih metrov za predavatelja; 
-       
je ustrezno osvetljen, opremljen z električnimi inštalacijami in ogrevan
v skladu z veljavnimi predpisi; 
-       
je opremljen z delovnimi mizami in stoli, primernimi za odrasle osebe,
predavateljevo mizo z računalnikom ter s tablo in projektnim platnom; 
-       
je povezan z ločenimi sanitarnimi prostori. 
(3) Šteje se, da je izvajalec zagotovil predavatelje iz
četrte alinee prvega odstavka tega člena, če ima z njimi sklenjene pisne
dogovore o izvedbi strokovnega usposabljanja oziroma obnovitvenega tečaja. 
(4) Ministrstvo na svoji spletni strani objavi seznam
imenovanih izvajalcev strokovnega usposabljanja oziroma obnovitvenega tečaja.
4. člen
(pogoji za predavatelje)
Za izvajanje strokovnega usposabljanja oziroma obnovitvenega
tečaja mora predavatelj imeti: 
-       
najmanj sedmo raven izobrazbe v skladu z uredbo, ki ureja uvedbo in
uporabo klasifikacijskega sistema izobraževanja in usposabljanja, in najmanj 5
let delovnih izkušenj na področju, ki pokriva eno ali več vsebin programa
strokovnega usposabljanja ali obnovitvenega tečaja iz Priloge 2 tega
pravilnika; 
-       
predavateljske izkušnje; šteje se, da ima predavateljske izkušnje, če se
poklicno ukvarja s podajanjem učne snovi na srednji, višji ali visoki šoli oziroma
če z ustreznimi listinami dokaže, da ima izkušnje z izobraževanjem odraslih
oziroma s prenosom znanja na odrasle.
5. člen
(roki izvedbe tečajev)
(1) Izvajalec mora vsako leto organizirati najmanj dva tečaja
strokovnega usposabljanja, najmanj enega v spomladanskem in enega v jesenskem
času. 
(2) Vsako leto mora organizirati tudi najmanj dva obnovitvena
tečaja, najmanj enega v spomladanskem in enega v jesenskem času. 
(3) Izvajalec mora objaviti roke izvedbe tečajev za tekoče
leto najpozneje 45 dni pred začetkom posameznega tečaja na svoji spletni
strani.
6. člen
(prijava na tečaj)
(1) Kandidati se na tečaj strokovnega usposabljanja oziroma
obnovitveni tečaj prijavijo pri imenovanih izvajalcih najmanj 15 dni pred
rokom, ki je objavljen na spletni strani izvajalca. V prijavi navedejo osebno
ime, enotno matično številko občana, datum in kraj rojstva ter naslov stalnega
prebivališča. Kandidati, ki se prijavijo na obnovitveni tečaj, navedejo v
prijavi tudi številko in datum veljavnega potrdila o strokovni usposobljenosti
za ravnanje z GSR iz 12. člena tega pravilnika. 
(2) Kandidati, ki se prijavijo na tečaj strokovnega
usposabljanja, morajo biti stari najmanj 18 let.
7. člen
(roki preverjanja znanja)
(1) Po izvedenem tečaju strokovnega usposabljanja izvajalec
določi dva roka za preverjanje znanja. Prvi rok za preverjanje znanja je takoj
po končanem tečaju strokovnega usposabljanja, drugi rok pa ne prej kot 30 dni
in ne pozneje kot 45 dni po zaključenem tečaju strokovnega usposabljanja. Drugi
rok za preverjanje znanja objavi izvajalec na svoji spletni strani najpozneje
do začetka tečaja strokovnega usposabljanja. 
(2) Ne glede na prejšnji odstavek mora izvajalec določiti
najmanj en rok za preverjanje znanja tudi, če se za določen rok, predviden za
izvedbo tečaja strokovnega usposabljanja, ni prijavil noben kandidat. Datum
preverjanja znanja objavi izvajalec na svoji spletni strani najpozneje do
datuma, ki je bil objavljen na spletni strani izvajalca kot predviden datum
začetka tečaja strokovnega usposabljanja.
8. člen
(prijava na preverjanje znanja)
(1) Kandidati se za preverjanje znanja prijavijo pri
izvajalcu, pri katerem so opravili tečaj strokovnega usposabljanja, ali pri
drugem imenovanem izvajalcu strokovnega usposabljanja oziroma obnovitvenega
tečaja iz četrtega odstavka 3. člena tega pravilnika. V prijavi navedejo osebno
ime, enotno matično številko občana, naslov stalnega prebivališča in datum
udeležbe na tečaju strokovnega usposabljanja. 
(2) Kandidat lahko prijavo iz prejšnjega odstavka pisno
prekliče najpozneje tri dni pred datumom preverjanja znanja. 
(3) Če kandidat brez upravičenega razloga ne pristopi k
preverjanju znanja, za katerega se je prijavil, se šteje, da ga ni opravil. 
(4) Upravičeni razlogi iz prejšnjega odstavka so: 
-       
bolezen kandidata, 
-       
službena odsotnost, 
-       
izredni dogodek v družinskem krogu (npr. hujša bolezen ali smrt
družinskega člana, rojstvo otroka, požar ipd. ...).
9. člen
(komisija za preverjanje znanja)
(1) Izvajalec za vsako preverjanje znanja imenuje tričlansko
komisijo za preverjanje znanja (v nadaljnjem besedilu: komisija) med
predavatelji strokovnega usposabljanja. 
(2) Naloge komisije so: 
-       
določanje vprašanj za preverjanje znanja iz vsebin iz Priloge 2 tega
pravilnika, 
-       
izvajanje preverjanj znanja, 
-       
pregledovanje in ocenjevanje pisnih izdelkov, 
-       
vodenje zapisnika o posameznem preverjanju znanja (v nadaljnjem
besedilu: zapisnik).
10. člen
(potek preverjanja znanja in ocena uspeha kandidata)
(1) Kandidat pristopi k preverjanju znanja z osebnim
dokumentom, s katerim izkaže svojo identiteto. 
(2) Preverjanje znanja poteka v pisni obliki pri izvajalcu
ali na kraju, ki ga v soglasju z izvajalcem določi ministrstvo. 
(3) Komisija pregleda in oceni pisne izdelke kandidatov
najpozneje v treh dneh po končanem preverjanju znanja. 
(4) Komisija oceni pisne izdelke kandidatov z oceno »uspešno«
ali »neuspešno«. 
(5) Če je kandidat na izpitu trikrat ocenjen »neuspešno«, se
mora ponovno udeležiti strokovnega usposabljanja.
11. člen
(zapisnik)
(1) Zapisnik mora vsebovati podatke o sestavi komisije, o
kraju, času in o morebitnih posebnostih pri poteku preverjanja znanja. 
(2) Zapisniku mora biti priložen seznam vprašanj, ki so bila
postavljena kandidatom, poimenski seznam kandidatov, ki so opravljali pisno
preverjanje znanja in ocena uspeha posameznega kandidata. 
(3) Po končanem pisnem preverjanju znanja komisija pošlje
zapisnik izvajalcu.
12. člen
(potrdilo)
(1) Kandidatu, ki je preverjanje znanja uspešno opravil, izda
izvajalec na podlagi zapisnika komisije potrdilo o strokovni usposobljenosti za
ravnanje z GSR na obrazcu iz Priloge 1, ki je sestavni del tega pravilnika in
ga vroči kandidatu najpozneje v osmih dneh od dneva, ko je preverjanje znanja
opravil. 
(2) Potrdilo iz prejšnjega odstavka velja pet let od njegove
izdaje. 
(3) Veljavnost potrdila iz prvega odstavka tega člena
podaljša izvajalec obnovitvenega tečaja, če se kandidat pred potekom
veljavnosti potrdila udeleži obnovitvenega tečaja. Veljavnost potrdila se podaljša
za pet let in se izda na obrazcu iz Priloge 1.
13. člen
(stroški strokovnega usposabljanja in obnovitvenega tečaja)
(1) Najvišja cena strokovnega usposabljanja, ki jo plača
kandidat, je 180 eurov, skupaj z davkom na dodano vrednost. V to ceno so vključeni
stroški izvedbe tečaja strokovnega usposabljanja in preverjanja znanja. Če je
število kandidatov manjše od pet, se cena lahko zviša za največ 5%. 
(2) Najvišja cena obnovitvenega tečaja, ki jo plača kandidat,
je 60 eurov, skupaj z davkom na dodano vrednost. Če je število kandidatov
manjše od pet, se cena lahko zviša za največ 5%. 
(3) Izvajalec objavi ceno strokovnega usposabljanja in
obnovitvenega tečaja na svoji spletni strani.
14. člen
(vodenje evidenc in sporočanje podatkov)
(1) Izvajalec strokovnega usposabljanja oziroma obnovitvenega
tečaja mora podatke iz evidenc, ki jih v skladu z zakonom, ki ureja soobstoj
gensko spremenjenih rastlin z ostalimi kmetijskimi rastlinami, vodi o osebah,
ki so opravile strokovno usposabljanje oziroma obnovitveni tečaj, ter o izdanih
oziroma podaljšanih potrdilih iz 12. člena tega pravilnika posredovati
ministrstvu najpozneje mesec dni po izvedenem preverjanju znanja oziroma
najpozneje mesec dni po izvedenem obnovitvenem tečaju. 
(2) Izvajalec mora zapisnike iz 11. člena tega pravilnika
hraniti najmanj 15 let.
15. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-112/2010/17
Ljubljana, dne 26. januarja 2011
EVA 2009-2311-0128
mag. Dejan Židan l.r. 
Minister 
za kmetijstvo, 
gozdarstvo in prehrano

Priloga
1: Obrazec potrdila o strokovni usposobljenosti za ravnanje z GSR
Priloga
2: Program strokovnega usposabljanja