1. člen
(vsebina odloka)
S tem odlokom se ustanovi Svet za socialno ekonomijo (v
nadaljnjem besedilu: svet).
2. člen
(vloga sveta)
Svet je strokovno in posvetovalno telo Vlade Republike
Slovenije, ki zanjo opravlja strokovne naloge, zagotavlja usklajevanje politik
na področju socialne ekonomije in ji nudi pomoč pri odločanju o zadevah s
področja socialne ekonomije v Republiki Sloveniji.
3. člen
(naloge sveta)
Svet opravlja predvsem naslednje naloge:
-       
pripravi Strategijo razvoja socialne ekonomije (v nadaljnjem besedilu:
strategija) in da mnenje k programu ukrepov,
-       
spremlja izvajanje strategije in
-       
usmerja in spremlja delo izvajalcev ukrepov.
4. člen
(izvajanje strokovnih nalog za svet)
Strokovne naloge za svet izvajajo ministrstva in vladna
služba, vsak na svojem področju dela:
-       
Ministrstvo za gospodarstvo, turizem in šport,
-       
Ministrstvo za javno upravo,
-       
Ministrstvo za kmetijstvo, gozdarstvo in prehrano,
-       
Ministrstvo za delo, družino, socialne zadeve in enake možnosti,
-       
Ministrstvo za okolje, podnebje in energijo,
-       
Ministrstvo za zdravje,
-       
Ministrstvo za kulturo,
-       
Ministrstvo za zunanje in evropske zadeve,
-       
Ministrstvo za finance,
-       
Ministrstvo za kohezijo in regionalni razvoj ter
-       
Kabinet predsednika Vlade Republike Slovenije.
5. člen
(naloge ministrstev)
(1) Ministrstvo za gospodarstvo, turizem in šport zagotavlja
usklajevanje izvajanja strokovnih nalog iz 3. člena tega odloka, spremljanje
poslovanja socialnih podjetij in izvajanje ukrepov za spodbujanje razvoja
socialne ekonomije.
(2) Za izvajanje nalog iz 3. člena tega odloka pristojno
ministrstvo:
-       
v sodelovanju z drugimi ministrstvi in vladnimi službami pripravi
program ukrepov za izvajanje strategije,
-       
spremlja izvajanje programa ukrepov,
-       
v sodelovanju z drugimi ministrstvi in vladnimi službami pripravlja
analize, poročila in druga strokovna gradiva za svet,
-       
ugotavlja in spremlja izpolnjevanje pogojev, ki jih zakon, ki ureja
socialno podjetništvo, določa za poslovanje socialnih podjetij, in pogojev za
prepoved poslovanja nepridobitne pravne osebe kot socialno podjetje in
-       
vodi evidenco socialnih podjetij v skladu z 42. členom Zakona o
socialnem podjetništvu (Uradni list RS, št. 20/11, 90/14 – ZDU-1l in 13/18).
6. člen
(sestava sveta)
(1) Svet, ki ga imenuje Vlada Republike Slovenije, ima predsednika
in 20 članov.
(2) Predsednik sveta je minister za gospodarstvo, turizem in
šport.
(3) Člane sveta predlagajo:
-       
po enega predstavnika ministrstva, pristojna za področja zaposlovanja,
kmetijstva, zdravja, okolja, javne uprave, financ, kulture, zunanjih zadev,
evropske kohezijske politike,
-       
enega predstavnika Kabinet predsednika Vlade Republike Slovenije,
-       
dva predstavnika socialnih podjetij Združenje Socialna ekonomija
Slovenije, so. p.,
-       
dva predstavnika zadrug Zadružna zveza Slovenije, z. o. o. in Združenje
CAAP, so. p.,
-       
enega predstavnika invalidskih podjetij Zavod invalidskih podjetij
Slovenije,
-       
enega predstavnika zaposlitvenih centrov Zavod zaposlitvenih centrov,
-       
enega predstavnika reprezentativnih združenj lokalnih skupnosti Skupnost
občin Slovenije, Združenje občin Slovenije in Združenje mestnih občin
Slovenije,
-       
dva predstavnika socialnih partnerjev, v vlogi reprezentativnih
sindikalnih konfederacij in reprezentativnih delodajalskih organizacij
Ekonomsko-socialni svet,
-       
enega predstavnika strokovnih institucij s področja socialne ekonomije
Zavod center za informiranje, sodelovanje in razvoj nevladnih organizacij.
(4) Izmed članov sveta, ki niso predstavniki ministrstev in
Kabineta predsednika Vlade Republike Slovenije, izvoli svet namestnika
predsednika sveta.
(5) Mandat članov sveta traja štiri
leta z možnostjo ponovnega imenovanja.
7. člen
(varstvo integritete in preprečevanje korupcije)
Za člane sveta, ki niso javni uslužbenci, se glede nasprotja
interesov in prepovedi sprejemanja daril uporabljajo določbe zakona, ki ureja
integriteto in preprečevanje korupcije.
8. člen
(delo sveta)
(1) Svet dela in odloča na sejah, ki jih sklicuje predsednik
sveta. Na seje sveta so lahko vabljeni tudi predstavniki organov in institucij
ter drugi strokovnjaki, ki niso člani sveta.
(2) Svet lahko pri izvajanju svojih nalog oblikuje delovne
skupine.
9. člen
(poslovnik sveta in poročanje)
(1) Svet deluje na podlagi poslovnika, ki ga sprejme z večino
glasov vseh članov sveta.
(2) Poslovnik določa:
-       
pravice in obveznosti predsednika sveta in namestnika predsednika sveta,
-       
način sklicevanja sej,
-       
način vodenja sej,
-       
način sodelovanja in glasovanja na sejah,
-       
pravila potrjevanja zapisnikov sej,
-       
postopek in način vabljenja udeležencev, ki niso člani sveta, na seje,
-       
pravila delovanja delovnih skupin in
-       
druge rešitve, povezane z delom sveta.
(3) Svet o izvajanju nalog iz 3. člena tega odloka enkrat
letno poroča Vladi Republike Slovenije.
10. člen
(pogoji za delovanje sveta)
(1) Članom sveta pripadajo povračila stroškov v skladu z
Uredbo o sejninah in povračilih stroškov v javnih skladih, javnih agencijah,
javnih zavodih in javnih gospodarskih zavodih (Uradni list RS, št. 16/09,
107/10, 66/12, 51/13 in 6/15).
(2) Materialne in finančne možnosti za delo sveta ter
strokovno in administrativno podporo svetu zagotavlja Ministrstvo za
gospodarstvo, turizem in šport v svojem finančnem načrtu.

Odlok o ustanovitvi Sveta za socialno
ekonomijo (Uradni list RS, št. 61/19) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(roki za oblikovanje sveta)
(1) Vlada Republike Slovenije imenuje člane sveta najpozneje
v 30 dneh po uveljavitvi tega odloka.
(2) Prvo sejo sveta skliče predsednik sveta najpozneje v 30
dneh po imenovanju članov sveta.
(3) Svet sprejme poslovnik na prvi seji sveta.
12. člen
(začetek veljavnosti)
Ta odlok začne veljati petnajsti dan po objavi v Uradnem
listu Republike Slovenije.«.

Odlok o spremembah Odloka o ustanovitvi Sveta
za socialno ekonomijo (Uradni list RS, št. 57/23) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.«.