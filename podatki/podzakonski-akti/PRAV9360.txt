I. SPLOŠNE DOLOČBE
1. člen
(vsebina pravilnika)
Ta pravilnik določa pogoje za
projektiranje, gradnjo, nadgradnjo, obnovo in vzdrževanje železniških
signalnovarnostnih naprav (v nadaljnjem besedilu: SVn), ki so del železniškega
podsistema vodenje-upravljanje in signalizacija.
2. člen
(področje uporabe)
Določbe tega pravilnika se uporabljajo za
proge javne železniške infrastrukture, za industrijske in druge tire ter proge
drugih železnic, če z drugim predpisom ni drugače določeno.
3. člen
(pomen izrazov in kratic)
(1) Posamezni izrazi, uporabljeni v
tem pravilniku, imajo naslednji pomen:
-       
»dopolnilne naprave SVn« so naprave, ki neposredno podpirajo delovanje
SVn v smislu večje razpoložljivosti in zanesljivosti delovanja;
-       
»ES – izjava o skladnosti ali primernosti« je izjava proizvajalca SVn,
ki se poda na podlagi ocene skladnosti in/ali primernosti za uporabo, ki se
izvede v skladu s postopki za ocenjevanje skladnosti ali primernosti za uporabo
komponent interoperabilnosti, določenih v tehnični specifikaciji za interoperabilnost;
-       
»eurobaliza« pomeni element na progi za prenašanje podatkov na vlak;
-       
»interoperabilnost« pomeni sposobnost dela vseevropskega železniškega
podsistema »vodenje-upravljanje in signalizacija«, da zagotovi varen in
neprekinjen promet vlakov ob zahtevani stopnji izkoriščenosti zmogljivosti teh
prog;
-       
»izvajalec del« je pravna ali fizična oseba, ki kot gospodarsko
dejavnost opravlja storitve pri izvajanju pripravljalnih del na gradbišču,
izvajanju gradbenih del, montažah in vgra­jevanju strojnih in električnih
inštalacij ter izvajanju zaključnih gradbenih del;
-       
»korektivno vzdrževanje« je vzdrževanje SVn pri katerem SVn delujejo do
napake ali motnje, kateri sledi odprava napake oziroma motnje, ki zajema
odpravo vzroka ter zamenjavo poškodovanega elementa SVn;
-       
»motnja« je pomanjkljivost v delovanju SVn, ki bistveno ne vpliva na
njeno funkcionalnost in zato ni ogrožena varnost in urejenost železniškega
prometa ter ni ovirano opravljanje prometnih ali poslovnih dejavnosti;
-       
»napaka« je takšna pomanjkljivost v delovanju SVn, ki vpliva na njeno
funkcionalnost in bi zaradi tega lahko bili ogroženi varnost in urejenost
prometa ter deloma ovirano ali v celoti onemogočeno opravljanje prometnih ali
poslovnih dejavnosti;
-       
»preventivno vzdrževanje« je vzdrževanje SVn v njihovi življenjski dobi,
ki se zagotavlja z rednimi pregledi in nadzorom;
-       
»signalnovarnostne naprave« (SVn) so železniške naprave, grajene po
posebej predpisanih pravilih ali standardih signalnotehnične varnosti, pri
čemer se mora vsaka predvidljiva kritična nepravilnost odražati tako, da
varnost prometa ni ogrožena;
-       
»sistem varnega upravljanja« pomeni organizacijo in ureditev, ki ju je
vzpostavil upravljavec železniške infrastrukture ali prevoznik v železniškem
prometu, da bi zagotovil varno upravljanje svojih dejavnosti. Je sistem, s
katerim se zagotavlja doseganje skupnih varnostnih ciljev in skladnost z
nacionalnimi predpisi, varnostnimi zahtevami iz TSI ter skupnimi varnostnimi
metodami;
-       
»tip SVn« je oznaka za posamezno vrsto SVn;
-       
»vzdrževanje SVn« zajema preventivna in korektivna vzdrževalna dela,
zamenjavo v okviru vzdrževanja ter nadzor nad delovanjem SVn. Z vzdrževanjem se
ohranja tehnično stanje SVn, ki zagotavljajo varen, zanesljiv in urejen
železniški promet.
(2) Kratice, uporabljene v tem pravilniku,
imajo naslednji pomen:
-       
APB              avtomatski progovni blok,
-       
ASn              avtostop naprave,
-       
CP                centralna postavljalnica,
-       
CVP              center vodenja prometa,
-       
DMI              Driver Machine Interface – vmesnik med strojevodjo in
napravo,
-       
EML              evidenčno-merilni list,
-       
ENP              elektro-napajalna postaja,
-       
ETCS           European Train Control System – Evropski sistem za
kontrolo prometa vlakov,
-       
GSM-R         globalni sistem mobilnih komunikacij za potrebe železnic,
-       
LEU              Line Electronic Unit – progovna elektronska naprava,
-       
MMI              Man-Machine Interface – vmesnik človek – stroj,
-       
MO               medpostajna odvisnost,
-       
NPr               nivojski prehod,
-       
NPr – DK      NPr izveden z daljinsko kontrolo,
-       
NPr – KS      NPr izveden s kontrolnimi signali,
-       
NPr – PO     NPr za postajno območje,
-       
PDS              procesni podatkovni vmesnik med elektronsko
postavljalnico in sistemskim nivojem vodenja vlakov,
-       
RAM             Reliability, Availability, Maintainability –
zanesljivost, razpoložljivost in sposobnost vzdrževanja,
-       
RAMS          Reliability, Availability, Maintainability, Safety –
zanesljivost, razpoložljivost in sposobnost vzdrževanja, varnost,
-       
RBC             Radio Blok Center – radijski blok center,
-       
SCADA        Supervisory Control and Data Aquisition – sistem za nadzor,
kontrolo in urejanje podatkov,
-       
SIL                Safety Integrity Level – celovita stopnja varnosti,
-       
SIST EN       je oznaka slovenskih nacionalnih standardov, ki jih izdaja
Slovenski inštitut za standardizacijo in ki prevzemajo evropske harmonizirane
standarde EN,
-       
SVn              signalnovarnostna naprava,
-       
SVU              sistem varnega upravljanja,
-       
TCP/IP         Transmission Control Protocol/Internet Protocol –
protokol za nadzor prenosa/internetni protokol,
-       
TSI                Technical Specification for Interoperability –
tehnične specifikacije interoperabilnosti,
-       
TS-Z             tehnične specifikacije za proge in sestavne dele prog
ter za tirna vozila in njihove sestavne dele in naprave,
-       
UIC               Union internationale des chemins de fer – mednarodna železniška
zveza.
(3) Drugi izrazi, uporabljeni v tem
pravilniku, imajo enak pomen, kot ga določa zakon, ki ureja varnost v
železniškem prometu, in na njegovi podlagi izdani predpisi, drugi predpisi s
področja železniškega prometa in graditve objektov.
4. člen
(tehnične zahteve SVn)
(1) Pri projektiranju, obnovi, gradnji, nadgradnji in
vzdrževanju SVn je treba poleg določb tega pravilnika upoštevati zakon, ki
ureja varnost v železniškem prometu, in na njegovi podlagi izdane predpise,
zakon, ki ureja graditev objektov, priznana tehnična pravila stroke in pogoje,
določene z zakoni in z ratificiranimi mednarodnimi sporazumi, katerih
sopodpisnica je Republika Slovenija, obvezne objave UIC, SIST EN, TSI in TS-Z
ter druge tehnične predpise, ki se nanašajo na SVn. 
(2) Minister, pristojen za promet, v soglasju z ministrom,
pristojnim za trg, objavi v Uradnem listu Republike Slovenije seznam slovenskih
standardov, ki prevzemajo harmonizirane evropske standarde, in seznam TS-Z,
katerih uporaba ustvari domnevo o skladnosti SVn in njenih sestavnih delov z
zahtevami tega pravilnika (v nadaljnjem besedilu: seznam standardov). 
(3) Šteje se, da so SVn in njeni sestavni deli skladni z
zahtevami tega pravilnika, če ustrezajo določbam tega pravilnika in določbam iz
seznama standardov, navedenih v prejšnjem odstavku, obveznim objavam UIC, TS-Z
in TSI. 
(4) SVn morajo izpolnjevati zahtevane pogoje varnostnega
nivoja SIL in RAM lastnosti, upoštevajoč ogroženost in rizičnost na določeni
progi. 
(5) Pri uporabi tega pravilnika je potrebno, poleg v tem
členu navedenih standardov in predpisov, smiselno upoštevati tudi standarde iz
seznama standardov iz priloge 1, ki je sestavni del tega pravilnika.
5. člen
(klasifikacija SVn)
(1) SVn se delijo na glavne in dopolnilne naprave SVn. Glavne
SVn se razvrščajo glede na mesto vgradnje in namen ter glede na izvedbo in
delovanje. 
(2) Glavne SVn se glede na mesto vgradnje in namen uporabe
razvrščajo na: 
-       
postajne SVn, 
-       
progovne SVn, 
-       
SVn za zavarovanje NPr, 
-       
interoperabilne SVn in 
-       
SVn za vmesna zavarovanja. 
(3) Glavne SVn se glede na izvedbo in delovanje razvrščajo
na: 
-       
mehanske SVn, 
-       
elektromehanske SVn, 
-       
elektrorelejne SVn, 
-       
elektronske SVn in 
-       
kombinirane SVn. 
(4) Dopolnilne naprave SVn so: 
-       
naprave za zaznavanje ploščatih mest na kolesih, 
-       
naprave za avtomatsko zaustavitev vlakov (ASn), 
-       
prenosni podatkovni sistem za SVn, 
-       
naprave za zaznavanje vročih osi, 
-       
naprave za daljinsko vodenje prometa vlakov, 
-       
naprave za zaznavanje prekoračitve osne obremenitve, 
-       
sistemi SCADA, 
-       
naprave za ogrevanje kretnic, 
-       
naprave za ranžiranje vlakov na drči in 
-       
javljalniki nevarnosti (plazovi, požari, poplave …). 
(5) Kombinirane SVn so SVn, ki združujejo dve ali več SVn,
navedenih v prvi do četrti alineji tretjega odstavka tega člena.
6. člen
(postajne SVn)
(1) Postajne SVn so naprave za zavarovanje in vodenje
železniškega prometa na postaji in so sestavljene glede na mesto vgradnje iz
notranjih in zunanjih naprav. 
(2) Notranje postajne SVn so: 
-       
naprave za ravnanje s SVn na delovnih mestih izvršilnih železniških
delavcev, 
-       
del SVn, ki upravlja in nadzoruje zunanje sklope SVn za vzpostavljanje
tehničnih, funkcionalnih in varnostnih odvisnosti v okviru projektiranih voznih
poti, 
-       
del ETCS, 
-       
naprave za prenos podatkov za SVn in 
-       
napajalni del za osnovno, rezervno in pomožno oskrbovanje SVn z
električno energijo.
(3) Zunanje postajne SVn so:
-       
zunanje postavljalnice,
-       
glavni signali (uvozni, izvozni in kritni) s ponavljalniki in
predsignali,
-       
dopolnilni signali,
-       
mejni tirni signali,
-       
premikalni signali,
-       
območni premikalni signali,
-       
signali na drči,
-       
naprave za prestavljanje, kontrolo leg in pritrjevanje kretnic in
raztirnikov,
-       
naprave za linijsko ali točkovno kontrolo prostosti tirov in kretnic,
-       
naprave za zavarovanje NPr,
-       
del ETCS in
-       
pripadajoči kabli in kabelska oprema.
(4) Postajne SVn morajo omogočati
postavljanje in zavarovanje vlakovnih voznih poti v postajo in iz postaje ter
premikalnih voznih poti na postaji sami v skladu z veljavnimi prometnimi in
signalnimi predpisi. Signali morajo biti v takšni medsebojni tehnični
odvisnosti in odvisnosti z ostalimi napravami v vlakovni vozni poti, da
pokažejo signalni znak za dovoljeno vožnjo samo, če:
-       
je zagotovljena varnost železniškega prometa,
-       
so tiri in kretnice v vozni in prepeljevalni poti prosti, kretnice pritrjene
v pravilni in natančni končni legi za nameravano vožnjo ter da je zagotovljena
bočna zaščita,
-       
v primeru, da ni bočna zaščita izvedljiva s kretnico, mora biti izvedena
s premikalnim signalom in
-       
so nivojski prehodi zavarovani, pripravljeni ali izbrani za vklop
zavarovanja.
(5) Kadar je postajni tir razdeljen na
več odsekov, postajne SVn ne smejo omogočiti uporabo prepeljevalne poti na isti
tir za več kot eno vlakovno pot.
7. člen
(progovne SVn)
(1) Progovne SVn so naprave za
zavarovanje in vodenje železniškega prometa na odprti progi. Delijo se glede na
mesto vgradnje na notranje in zunanje naprave.
(2) Notranje naprave progovnih SVn so
sestavni del CP sosednjih postaj ali pa so nameščene v posebni hišici ob progi
in se delijo na:
-       
centralni tehnični del naprave,
-       
del ETCS,
-       
naprave za prenos podaktov za SVn in
-       
napajalni del za osnovno (iz progovnega energetskega kabla) in rezervno
oskrbovanje z električno energijo.
(3) Zunanje naprave progovnih SVn so:
-       
glavni signali s ponavljalniki, predsignali in dopolnilnimi signali,
-       
naprave za kontrolo prostosti na mejah med posameznimi prostornimi
odseki,
-       
ASn,
-       
signali za kontrolo delovanja naprav za zavarovanje NPr,
-       
del ETCS in
-       
pripadajoči kabli in kabelska oprema.
(4) Medpostajni odsek proge se lahko
razdeli na prostorne odseke. Vsak prostorni odsek se opremi z napravami za ugotavljanje
prostosti tira, ki zagotavljajo da na tiru ni tirnih vozil, in s pripadajočim
glavnim signalom, ki mora biti predsignaliziran z drugim glavnim signalom ali
samostojnim predsignalom, v smeri vožnje, ki je v neposredni odvisnosti od
prostosti ali zasedenosti odseka.
(5) Vsak prvi prostorni odsek proge iz
prejšnjega odstavka, ki je v smeri s postaje, se zavaruje s postajnim izvoznim
signalom.
(6) Ustrezni signalni znaki prostornih
signalov se morajo spreminjati avtomatsko z vožnjo vlaka v odvisnosti od stanja
odsekov, ki jih vlak zaseda ali sprošča.
(7) Elektronske progovne SVn so lahko
brez notranjih naprav v hišicah ob progi, če omogočajo, da se signali in
naprave za kontrolo prostosti odseka upravljajo in napajajo iz sosednjih
postajnih SVn.
(8) Naprave za ugotavljanje prostosti
odsekov morajo biti izvedene tako, da je na vsakem koncu prostorskega odseka
proge po ena naprava za kontrolo prostosti odseka. Naprava za kontrolo
prostosti odseka je na meji dveh odsekov in mora biti skupna ter omogočati
kontrolo prostosti obeh odsekov.
(9) Na enotirnih progah morajo
progovne SVn omogočati vožnje vlaka v obeh smereh. Hkratne vožnje z obeh
sosednjih postaj v smeri ena proti drugi morajo biti tehnično onemogočene.
(10) Na dvo- ali večtirnih progah se
lahko pri nadgradnjah in gradnjah progovne SVn izvedejo tako, da je zagotovljen
obojestranski promet vlakov.
(11) Na odprti progi med dvema
postajama se za zavarovanje zaporednih in preprečitev hkratnih nasprotnih
voženj po istem tiru, ter s tem za povečanje varnosti, lahko izvedejo APB ali
MO.
(12) V primeru MO morajo SVn
zagotavljati funkcionalnosti, navedene v četrtem odstavku tega člena, s tem da
je med dvema postajama en sam medpostajni odsek.
8. člen
(SVn za zavarovanje NPr)
(1) SVn za zavarovanje NPr so naprave
za zavarovanje železniškega in cestnega prometa na nivojskih križanjih železniških
prog s cestami (javnimi ali nekategoriziranimi cestami ali potmi). Naprave za
zavarovanje NPr se lahko izvedejo na različnih lokacijah proge in delujejo
samostojno, v sklopu postajnih ali progovnih SVn ali kombinirano. SVn za
zavarovanje NPr so glede na mesto vgradnje sestavljene iz notranjih in zunanjih
naprav.
(2) Notranje naprave v posebni hišici
nivojskega prehoda so:
-       
centralni krmilni del SVn v neposredni bližini NPr,
-       
del ETCS in
-       
napajalni del za osnovno in rezervno oskrbovanje vseh SVn z električno
energijo.
(3) Zunanje naprave so:
-       
naprave za zapiranje zapornic in zapornice, ki zapirajo celotno
cestišče, polzapornice, ki zapirajo samo desno stran cestišča v smeri vožnje
cestnih vozil, ali deljene zapornice, ki zapirajo ločeno najprej desno, nato pa
še levo stran cestišča v smeri voženj cestnih vozil,
-       
tirni kontakti na progi na vklopnih in izklopnih mestih za ugotavljanje
prisotnosti vlaka in proženje avtomatskega vklopa ali izklopa zavarovanja NPr,
-       
kontrolni signali na progi,
-       
del ETCS,
-       
tirni kontakti na postajališčih in drugih mestih, kjer je predvidena
zaustavitev vlakov,
-       
pripadajoči kabli in kabelska oprema,
-       
cestni signali v obliki svetlobnih prometnih znakov, ki so jim dodane
akustične naprave za opozarjanje, v skladu z določbami pravilnika, ki ureja
NPr.
Pri gradnjah se morajo te naprave povezati
z notranjimi napravami APB ali notranjimi postajnimi SVn.
(4) Glede na način zavarovanja NPr, le
te delimo v štiri skupine, in sicer:
-       
NPr – KS, ki mora biti izveden na principu kontrole delovanja NPr s
kontrolnimi signali, vgrajenimi na zavorni razdalji pred območjem NPr;
-       
NPr – PO je lahko vgrajen na postajnem območju, krmiljenje in kontrola
delovanja je izvedena s pomočjo postajne SVn;
-       
NPr – DK je lahko vgrajen na odprti progi, krmiljenje mora biti izvedeno
s pomočjo vklopnih mest na progi in s funkcionalno odvisnostjo prostornih
signalov. Javljanje napake ali motnje mora biti izvedeno na sosednji postaji;
-       
NPr – DK – PO je način zavarovanja NPr s kombinacijo NPr – PO in NPr –
DK.
(5) Naprave za zavarovanje NPr morajo
biti izvedene tako, da udeležence v cestnem prometu pravočasno opozorijo na
približajoči se vlak in zaustavijo cestni promet pred prihodom vlaka na nevarno
območje NPr.
(6) Naprave za zavarovanje NPr morajo
izpolnjevati zahteve, ki so opredeljene v TS-Z.
9. člen
(interoperabilne SVn)
(1) Interoperabilne SVn se delijo v
naslednje kategorije:
-       
ETCS L1 naprave nivoja 1,
-       
ETCS L2 naprave nivoja 2,
-       
ETCS L3 naprave nivoja 3 in
-       
ETCS Regional naprave na regionalnih progah.
(2) ETCS naprave nivoja 1 so naprave
na progi (eurobaliza), s pripadajočim progovnim vmesnikom LEU, in naprave na
vlečnem vozilu (vlakovna antena z vlakovno ETCS napravo), ki omogočajo varno
vožnjo vlaka po nameravani vozni poti in s predpisano hitrostjo. Progovni del
naprave mora na vlakovno ETCS napravo prenašati informacije o signalnih znakih
signalov ter omogočiti, da se na ETCS prikazovalniku DMI prikazujejo zahteve po
znižanju ali povišanju hitrosti in v primeru prekoračitve dovoljene hitrosti
samodejno povzroči zaviranje tirnega vozila. Zagotavljanje prostosti kretnic in
tirov, zavarovanje voznih poti, kakor tudi prikazovanje signalnih znakov
omogoča postajna ali progovna SVn.
(3) ETCS naprave nivoja 2 so naprave
na progi (eurobaliza), ki zagotavljajo informacije o trenutnem gibanju vlaka po
progi, in naprave na vlečnemu vozilu (vlakovna antena z vlakovno ETCS napravo),
ki se uporabljajo za zagotovitev varne vožnje vlaka po nameravani vozni poti in
s predpisano hitrostjo. Informacije o stanju naprav, ki neposredno sodelujejo v
procesu zavarovanja vozne poti, se na vlakovno ETCS napravo prenašajo s pomočjo
RBC, ki opravlja neposredno izmenjavo podatkov s posameznimi SVn na prometnih
mestih. Komunikacija med RBC in vlakovno ETCS napravo se izvede s pomočjo GSM-R
naprav oziroma z ustreznim sistemom, namenjenim za ETCS. Zagotavljanje
prostosti kretnic in tirov, zavarovanje voznih poti omogoča postajna ali
progovna SVn.
(4) ETCS naprave nivoja 3 so naprave,
ki opravljajo enake funkcije kot ETCS naprave nivoja 2, z razliko, da je za
identifikacijo prostosti kretnic in tirov pristojen ETCS.
(5) SVn za zagotovitev
interoperabilnosti na regionalnih progah – ETCS Regional, so naprave, ki
opravljajo enake funkcije, ki jih opravljajo naprave ETCS nivoja 3, opredeljene
v prejšnjem odstavku, s tem da RBC opravlja neposredno izmenjavo podatkov med
RBC in vlakovno ETCS napravo s pomočjo GSM-R z manjšo razpoložljivostjo, kot je
potrebna za ETCS nivoja 3.
10. člen
(vmesna zavarovanja)
(1) Če obnova, gradnja, nadgradnja ali
vzdrževalna dela naprav povzročijo spremembo načina uporabe SVn (uvedba
spremenjenih funkcionalnosti), mora biti zagotovljeno varno odvijanje železniškega
prometa s pomočjo signalnovarnostnih odvisnosti in postopkov za vmesno
zavarovanje.
(2) Rešitve vmesnega zavarovanja so
izvedene s projektom za vsako aplikacijo posebej.
(3) Postopke za vmesno zavarovanje
določi upravljavec v okviru SVU, v skladu s pravilnikom, ki ureja železniški
promet.
(4) Tehnične zahteve SVn za vmesna
zavarovanja morajo biti enake kot tehnične zahteve za SVn v rednem obratovanju.
Vmesno zavarovanje lahko nudi nižjo razpoložljivost, vendar pa mora biti
zagotovljena varnost železniškega prometa.
11. člen
(naprave za zaznavanje ploščatih mest na
kolesih)
(1) Naprave za zaznavanje ploščatih
mest na kolesih so namenjene pravočasnemu odkrivanju in preprečevanju nesreč in
incidentov (v nadaljnjem besedilu: izrednih dogodkov) ter zmanjševanju poškodb
železniške infrastrukture, ki so povzročene zaradi ploščatih mest na kolesih.
(2) Zaradi omejene hitrosti, lažjega
zajemanja in prenašanja podatkov se naprave za zaznavanje ploščatih mest na
kolesih lahko vgradijo na stranske postajne tire.
(3) Naprave morajo informacije o zaznanih
ploščatih mestih na kolesih v obliki alarmov prenašati na delovno mesto
prometnika ali progovnega prometnika, ki po prejemu te informacije zaustavi
vlak. Nadaljnje postopke določi upravljavec v okviru SVU.
12. člen
(avtostop naprave)
(1) ASn so naprave za avtomatsko
zaustavljanje vlakov, ki v odvisnosti od signalnih znakov in naprav za
zavarovanje nevarnih mest nadzorujejo predpisano zmanjšanje hitrosti oziroma
zaustavitev vlakov.
(2) Progovni del ASn (tirni magnet)
mora vplivati na lokomotivski del ASn in omogočiti samodejno prisilno
zaviranje, če tirno vozilo pravočasno ne zmanjša hitrosti ali prevozi mesto
signala, ki prepoveduje nadaljnjo vožnjo. Progovni del ASn sestavljajo tirni
magneti, ki so povezani s pripadajočim signalom ali povezovalnim sklopom s
kablom 2x2x0,75mm2. Tirni magneti 1000/2000Hz se vgrajujejo neposredno ob
signal. Tirni magneti 500Hz se vgrajujejo 450m pred nevarnimi mesti in 250m
pred signali, ki krijejo ta nevarna mesta.
(3) Pri projektiranju in gradnji ASn
je treba upoštevati aktivnost tirnega magneta v povezavi s signalnim znakom iz
priloge 3, ki je sestavni del tega pravilnika.
(4) Pogoje za vgradnjo, preskušanje,
uporabo in vzdrževanje progovnega dela ASn določi upravljavec v okviru SVU.
13. člen
(prenosni podatkovni sistemi za SVn)
(1) Postaje in medpostajni odseki
morajo biti za delovanje SVn opremljeni z ustreznim:
-       
kabelskim omrežjem in
-       
napravami za prenos podatkov.
(2) Kabelsko omrežje, ki omogoča
ustrezno in zanesljivo delovanje SVn, mora biti skladno z zahtevami naprav, za
katere so projektirani, lastnostmi okolja, v katerem so vgrajeni, in veljavnimi
standardi, ki se uporabljajo za te naprave.
Zagotavljati mora prenos:
-       
energije za potrebe SVn, tako notranjih, kakor tudi zunanjih (energetski
kabelski sistemi) in
-       
informacij za potrebe SVn, tako notranjih kot zunanjih
(telekomunikacijski in kombinirani kabelski sistemi).
(3) Naprave za prenos podatkov za SVn
so zaprte in ne zagotavljajo verificiranega načina kodiranja podatkov.
(4) Za zagotavljanje prenosa podatkov
med SVn na progi in na voznih sredstvih se uporablja brezžični prenos na osnovi
GSM-R.
14. člen
(naprave za zaznavanje vročih osi)
(1) Naprave za zaznavanje vročih osi
so namenjene zmanjševanju števila izrednih dogodkov, ki so posledica pregrevanja
osi, ležajev in zavornih diskov.
(2) Naprave se vgradijo na mestih, ki
glede na potek vožnje vlakov z visoko verjetnostjo zagotavljajo, da bodo ležaji
tirnih vozil segreti tako, da bo na podlagi njihove temperature mogoče
ugotoviti pregrete ležaje.
(3) Naprave morajo informacije o
pregretih ležajih, oseh in zavornih diskih vlaka v obliki alarmov prenašati na
delovna mesta izvršilnih železniških delavcev upravljavca, ki so usposobljeni
za ustavitev vlaka in ustrezno ukrepanje, kot je opredeljeno v okviru SVU.
(4) Naprave za zaznavanje vročih osi
morajo izpolnjevati zahteve SIST EN 15437-1.
15. člen
(naprave za daljinsko vodenje prometa)
(1) Naprave za daljinsko vodenje
prometa so naprave za daljinsko krmiljenje postajnih, progovnih SVn in naprav
za zavarovanje NPr ter vodenje prometa iz CVP na več prometnih mestih prog ali
odsekov prog, pri čemer je treba načrtovati tudi kable in naprave prenosa podatkov.
Naprave za daljinsko vodenje prometa morajo s svojim delovanjem oziroma funkcionalnostjo
neposredno sodelovati pri zagotavljanju varnosti in urejenosti železniškega
prometa.
(2) Naprave iz prejšnjega odstavka
morajo zagotavljati:
-       
vodenje in upravljane prometa,
-       
upravljanje s številkami vlakov na vodenih progah,
-       
avtomatsko vodenje vlakov,
-       
upravljanje in urejanje dnevnih voznih redov.
(3) Naprave iz prvega odstavka tega
člena morajo omogočati prenašanje podatkov s pomočjo vmesnikov na:
-       
obstoječi MMI z izmenjavo številk vlaka,
-       
naprave za informiranje potnikov,
-       
naprave za avtomatsko najavo vlakov.
(4) Fizično so vmesniki:
-       
med elektronsko postavljalnico in sistemskim nivojem vodenja vlakov –
PDS,
-       
za naprave za informiranje potnikov in avtomatsko najavo vlakov –
TCP/IP.
16. člen
(naprave za zaznavanje prekoračitve osne
obremenitve)
(1) Naprave za zaznavanje prekoračitve
osne obremenitve so namenjene zmanjševanju števila izrednih dogodkov in
zmanjševanju poškodb železniške infrastrukture, ki jih povzročajo preobremenjena
tirna vozila.
(2) Zaradi omejene hitrosti, lažjega
zajemanja in prenašanja podatkov se naprave za zaznavanje prekoračitve osne
obremenitve lahko vgradijo na stranske postajne tire.
(3) Naprave morajo informacije o
zaznanih preobremenitvah v obliki alarmov prenašati na operativna delovna mesta
izvršilnih železniških delavcev upravljavca, ki so usposobljeni za zaustavitev
vlaka in ustrezno ukrepanje, kot je opredeljeno v okviru SVU.
17. člen
(sistemi SCADA)
(1) Sistem SCADA (Supervisory Control
and Data Aquisition) je sistem za nadzor, kontrolo in urejanje podatkov.
(2) Sistem SCADA je namenjen
krmiljenju in nadzoru naprav na železniški infrastrukturi, ki imajo varnostno
relevantne lastnosti.
(3) Sistem SCADA je sestavljen iz
nadzornega in lokalnega nivoja.
Nadzorni nivo sistema SCADA predstavljajo
delovne postaje in strežniki, ki so med seboj povezani preko LAN omrežja in
delujejo v vroči redundanci, kar pomeni, da ob izpadu primarnega strežnika
njegovo vlogo prevzame redundantni strežnik.
Lokalni nivo predstavljajo lokalne postaje,
katerih naloga je, da:
-       
komunicirajo z zunanjimi sistemi,
-       
krmilijo in nadzorujejo zunanje sisteme,
-       
posredujejo podatke o stanju priključenih naprav na nadzorni nivo
sistema SCADA in
-       
izvajajo lokalne krmilne sekvence.
(4) Sistem SCADA mora prenašati
informacije statusov varnostno nerelevantnih naprav na delovna mesta prometnikov
ali progovnega prometnika, ki so usposobljeni za ustrezno ukrepanje, kot je
opredeljeno v SVU.
(5) V primeru izpada komunikacije med
nadzornim in lokalnim nivojem morajo naprave sistema SCADA na lokalnem nivoju
nadaljevati z delovanjem, glede na lokalne krmilne sekvence za vse zunanje
naprave, priključene na SCADA.
18. člen
(naprave za gretje kretnic)
(1) Naprave za gretje kretnic se
vgrajujejo v kretnice v skladu s pravilnikom, ki ureja zgornji ustroj
železniških prog.
(2) Ogrevanje kretnic se krmili ročno
in/ali s pomočjo vremenske postaje, ki je nameščena lokalno na postaji. Ogrevanje
kretnic se nadzoruje lokalno na postaji ali pa iz centra za vodenje prometa.
(3) Z napravami za ogrevanje kretnic
morajo biti opremljene vse kretnice z električnim pogonom.
(4) Gretje kretnic se zagotavlja s
plinskim ali električnim načinom ogrevanja.
(5) Možen električni priključek je
lahko ENP, dizel agregat ali javno električno omrežje.
(6) Pri gradnji in nadgradnji gretja
kretnic je treba zagotoviti električni način ogrevanja kretnic z najugodnejšim
energetskim priključkom.
19. člen
(naprave za ranžiranje vlakov na drči)
(1) Ranžirne postaje so postaje za
ranžiranje vlakov, kot je opredeljeno v pravilniku, ki ureja železniški promet.
Vlak se lahko ranžira na drči.
(2) Premikalni (drčni) del je
varnostna naprava s posebnimi pogoji, ki omogoča hitro in varno ranžiranje
vlakov. Kretnice morajo biti opremljene s prestavljivimi pogoni, ki omogočajo
prestavljanje kretnic v času krajšem od dveh sekund. Tiri, namenjeni za
ranžiranje, morajo biti opremljeni z napravami za javljanje prostosti.
(3) Naprava za ranžiranje vlakov na
drči mora imeti vmesnike za:
-       
hidravlično centralo, ki upravlja s hidravličnimi zavorami na drči;
-       
napravo za javljanje proste dolžine ranžirnih tirov;
-       
napravo, ki omogoča načrtovanje ranžiranja.
(4) Varnostna naprava iz prejšnjega
odstavka je sestavljena iz skupine naprav, ki zagotavljajo varnost odvijanja
določenega procesa na osnovi standardov, ki so navedeni v prilogi 1 tega
pravilnika.
(5) Uvozni in izvozni del ranžirne
postaje mora ustrezati pogojem zavarovanja postaje.
20. člen
(javljalniki nevarnosti)
(1) Javljalniki nevarnosti so naprave,
ki se v primeru nevarnosti vključijo avtomatično.
(2) Javljalniki nevarnosti se nahajajo
na nevarnih mestih ob progi.
(3) Opozorilni signali javljalnikov
nevarnosti so nameščeni ob progi in opozarjajo na nevarnosti na progi.
(4) Signali javljalnikov so pritrjeni na
vsakem drugem stebru voznega omrežja ali na posebnih stebrih vzdolž celotnega
nevarnega mesta. Signali javljalnikov so izvedeni z rdečo lučjo z vrtljivimi
zaslonkami ali utripajočo rdečo lučjo, ki svetijo le v primeru, ko naprave za
javljanje nevarnosti registrirajo nevarnost za nadaljnjo vožnjo.
(5) Javljalniki nevarnosti prenašajo
informacije o zaznanih nevarnostih v obliki alarmov na operativna delovna
mesta, ki so usposobljena za pravočasno ustavitev vlaka. V zvezi z ostalimi
postopki se morajo upoštevati določbe pravilnika, ki ureja železniški promet.
II. PROJEKTIRANJE SVn
21. člen
(pogoji projektiranja)
(1) Projektirajo se lahko samo
elektronske SVn, ki vsebujejo komponente interoperabilnosti, za katere je
izdana ES izjava o skladnosti ali primernosti.
(2) Ne glede na določbe prejšnjega
odstavka se lahko projektirajo elektrorelejne in elektronske SVn, ki niso komponente
interoperabilnosti, če imajo dokazila o skladnosti v skladu s predpisi, ki
urejajo gradbene proizvode. Za te SVn mora biti izveden postopek preverjanja
združljivosti komponent, ki ga izvede upravljavec na stroške lastnika.
(3) Pri projektiranju elektronskih in
elektrorelejnih SVn se morajo uporabljati enotne TS-Z za vsako progo JŽI.
(4) Vsako SVn je treba projektirati
skladno z zahtevami, navedenimi v tem členu, določbami SIST EN standardov in
TS-Z, katerih uporaba ustvari domnevo o skladnosti sestavnih delov SVn z
zahtevami tega pravilnika, obveznimi objavami UIC ali TSI.
22. člen
(minimalni pogoji pri projektiranju
elektronskih SVn)
(1) Pri projektiranju elektronskih SVn
je treba upoštevati:
a)    
pri signalnem znaku za previdno vožnjo:
- 
da je zagotovljena čelna zaščita,
- 
da je zagotovljena preprečitev prestavitve kretnic v smeri proti
ostricam v vozni poti,
- 
preverjanje preostalih manjkajočih pogojev za vlakovno vožnjo;
b)     signalni znak za previdno vožnjo tudi na prostornih signalih;
c)     omogočanje avtomatskega vodenja vlakov v SVn in CVP;
d)     protokoliranje dogodkov in
e)     enotno obliko tirne slike, simbolov in način dela na delovnem mestu
progovnega prometnika ali prometnika, skladno s TS-Z.
23. člen
(pogoji RAM in SIL)
(1) Pri projektiranju SVn je treba
izpolnjevati zahtevane pogoje varnostnega nivoja SIL in RAM lastnosti, ki so opredeljene
v standardih iz skupine SIST EN 50126.
(2) Varnostni nivo, ogroženost in
rizičnost določi upravljavec v okviru SVU.
(3) Pri določitvi varnostnega nivoja,
ogroženosti in rizičnosti je treba ravnati v skladu z Uredbo Komisije (ES) št.
352/2009 z dne 24. aprila 2009 o sprejetju skupne varnostne metode za
ovrednotenje in oceno tveganja iz člena 6(3)(a) Direktive 2004/49/ES Evropskega
parlamenta in Sveta (UL L št. 108 z dne 29. 4. 2009, str. 4).
24. člen
(prenos podatkov in zagotavljanje
redundance)
(1) Pri SVn, ki delujejo na principu
vodenja prometa na prometnih mestih iz CVP, je treba zagotoviti redundančne informacijske
prenosne poti, ki morajo biti fizično podvojene, po različnih poteh, in sicer:
-       
med SVn na prometnih mestih in CVP,
-       
med SVn, RBC in CVP,
-       
med CVP in RBC in
-       
med RBC in RBC.
(2) Naprave za prenos podatkov morajo
ustrezati vrednostim iz specifikacij, zahtevam, opredeljenim v RAMS za posamezno
progo, in SIST EN standardom za področje prenosa podatkov za SVn, skladno s
standardom SIST EN 50159-1 in SIST EN 50159-2.
III. GRADNJA, NADGRADNJA IN OBNOVA SVn
25. člen
(gradnja, nadgradnja in obnova SVn)
(1) Za SVn, ki zagotavljajo
interoperabilnost, morata biti gradnja in nadgradnja usklajeni s TSI.
(2) Gradnja SVn je izvedba del, s
katerimi se zgradijo nove SVn v okviru železniškega podsistema vodenje-upravljanje
in signalizacija.
(3) Nadgradnja SVn je večja sprememba
SVn, ki izboljša celotno delovanje železniškega podsistema vodenje-upravljanje
in signalizacija.
(4) Obnova SVn je večje obnovitveno
delo na SVn, s katerim se ne spreminja celotno delovanje SVn. Z obnovo SVn se izboljša
delovanje železniškega podsistema vodenje-upravljanje in signalizacija.
26. člen
(nadzor nad izvajanjem del)
V zvezi z nadzorom nad gradnjo, nadgradnjo
in obnovo SVn se poleg določb tega pravilnika uporabljajo tudi določbe zakona,
ki ureja varnost v železniškem prometu, zakona, ki ureja graditev objektov, na
njegovi podlagi izdanih podzakonskih aktov in pravilnika, ki ureja vzdrževanje
podsistemov.
27. člen
(vmesno zavarovanje)
(1) Pri nadgradnji ali obnovi SVn na
progah in postajah, na katerih se opravlja promet, mora biti od izključitve SVn
do ponovne vključitve SVn v poskusno ali redno obratovanje izvedeno vmesno
zavarovanje.
(2) Za vmesno zavarovanje mora biti s
strani izvajalca del izdelan izvedbeni načrt, ki ga mora potrditi upravljavec.
(3) Vmesno zavarovanje ne sme trajati
več kot tri mesece na glavni progi in ne več kot šest mesecev na regionalni
progi, z možnostjo enkratnega podaljšanja.
(4) Vmesno zavarovanje mora biti
izvedeno z elektrorelejno ali elektronsko SVn.
(5) Ne glede na določbe prejšnjega
odstavka, se lahko vmesno zavarovanje izvede s kombinacijo elektrorelejne in
obstoječe mehanske SVn. V tem primeru mora biti ta sistem zavarovanja povezan s
ključevno elektrorelejno odvisnostjo na obstoječi sistem zavarovanja.
IV. VZDRŽEVANJE SVn
1. Splošno
28. člen
(zahteve za vzdrževanje SVn)
Z vzdrževanjem SVn se mora zagotavljati:
-       
zanesljivo delovanje SVn v njihovi življenjski dobi,
-       
zmanjševanje števila napak,
-       
najvišja mogoča raven razpoložljivosti SVn, ki je opredeljena s SIL in
RAM,
-       
odprava napak v rokih, ki jih določa ta pravilnik in
-       
podaljševanje življenjske dobe SVn.
29. člen
(načini vzdrževanja)
Določbe iz prejšnjega člena se
zagotavljajo:
-       
z vzdrževanjem, ki obsega preventivno in korektivno vzdrževanje in
vključuje vsa dela, s katerimi se zagotavlja nemoteno, zanesljivo, neprekinjeno
in kakovostno delovanje posameznih SVn; v vzdrževanje sodijo tudi zamenjava v
okviru vzdrževanja, nadzor nad SVn, vodenje evidenc in izvajanje meritev
posameznih parametrov SVn in
-       
z odpravo motenj in napak.
30. člen
(organiziranje vzdrževalnih del)
(1) Vzdrževalna dela se morajo
načrtovati in izvajati tako, da ni ogrožena varnost železniškega prometa in da
ni moten tehnološki proces izvajanja železniškega prometa in drugih poslovnih
funkcij.
(2) Če vzdrževalnih del ni mogoče
organizirati v skladu s prejšnjim odstavkom, mora upravljavec vzdrževanje SVn
urediti znotraj SVU. Delo je treba načrtovati ter izvajati v času:
-       
zapor zaradi del na drugih objektih ali napravah,
-       
manjše prometne obremenitve ali
-       
presledkov med vožnjami vlakov.
(3) V primeru, da vzdrževalnih posegov
ni mogoče izvajati na način, kot je določeno v prejšnjem odstavku, se SVn
izloči iz obratovanja v času vzdrževanja. Pri tem mora upravljavec zagotoviti
varno odvijanje prometa. Varno odvijanje prometa se zagotovi z napravami in z
ustreznim načinom vodenja prometa, kot je opredeljeno v SVU.
31. člen
(skrb za dokumentacijo)
(1) Z dnem prevzema naprave in
dokumentacije o vzdrževanju, upravljavec prevzema vso skrb zanjo in je
odgovoren za njeno popolnost in ažurnost.
(2) V dokumentacijo iz prejšnjega
odstavka se morajo sprotno vpisovati vsa opravljena dela na napravah.
(3) Vodenje, ažuriranje, hranjenje in
spremljanje sprememb v tehnični dokumentaciji se opravlja v skladu s splošnimi
predpisi, ki urejajo to področje.
32. člen
(zimsko obdobje)
(1) Upravljavec mora do začetka
zimskega obdobja preveriti delovanje SVn ter odpraviti ugotovljene motnje in
napake na dopolnilnih napravah SVn, kot je to opredeljeno v SVU.
(2) Upravljavec mora upoštevati tudi
določbe pravilnika, ki ureja železniški promet.
2. Izvajanje vzdrževanja SVn
33. člen
(pogoji za upravljavca)
(1) Upravljavec mora razpolagati z/s:
-       
usposobljenim osebjem, kot je opredeljeno v 34. členu tega pravilnika,
-       
prostori,
-       
orodjem in merilno opremo,
-       
rezervnimi deli in materialom ter
-       
delovnimi zaščitnimi sredstvi.
(2) Upravljavec lahko za posamezna
vzdrževalna dela najame usposobljenega zunanjega izvajalca del. Upravljavec
mora v tem primeru izvajati stalni nadzor in je odgovoren za ohranjanje
varnosti v železniškem prometu.
34. člen
(pogoji za vzdrževalno osebje)
(1) Upravljavec mora imeti osebje, ki
je strokovno usposobljeno za vzdrževanje posamezne vrste SVn.
(2) Izvršilni železniški delavci za
vzdrževanje SVn morajo izpolnjevati pogoje, določene s tem pravilnikom, predpisom,
ki ureja delovna mesta izvršilnih železniških delavcev, predpisom, ki ureja
strokovno usposobljenost izvršilnih železniških delavcev, ter predpisom, ki
ureja postopke preverjanja duševne in telesne zmožnosti izvršilnih železniških
delavcev.
(3) Ne glede na prejšnji odstavek
morajo delavci, ki niso izvršilni železniški delavci, izpolnjevati pogoje, ki
so opredeljeni v SVU.
3. Preventivno vzdrževanje
35. člen
(preventivno vzdrževanje)
(1) Preventivno vzdrževanje se za
naprave v njihovi življenjski dobi zagotavlja z rednimi meritvami, nadzorom in
obdobnimi pregledi.
(2) Glede na tehnične možnosti
posamezne SVn se lahko le-te nadzirajo tudi z daljinskim sistemom nadzora.
(3) SVn se morajo pregledati v rednih
obdobjih, določenih v prilogi 2, ki je sestavni del tega pravilnika. Če je
proizvajalec priporočil pogostejše preglede, se to opredeli v navodilu za
vzdrževanje za konkretni tip SVn. V okviru SVU upravljavec z navodilom podrobno
določi način in pogostost izvajanja nadzora SVn, način izvajanja rednega
vzdrževanja ter izvajalce del in njihove odgovornosti.
(4) Za vodenje evidence o opravljenih
pregledih je odgovoren upravljavec SVn.
36. člen
(vodenje evidenc)
(1) O SVn se mora voditi evidenca o
pregledih, izvajanju del, ugotovljenih napakah in motnjah ter njihovi odpravi.
(2) Za SVn in njen sestavni del mora
upravljavec izdelati EML. EML je osnova za preventivno vzdrževanje, smiselno pa
se razen terminskih rokov uporablja tudi za obnove in nadgradnje. Vsak EML mora
vsebovati podatke o lokaciji in vrsti naprave ter datum in podpis izvajalca
del. Podrobno vsebino EML določi upravljavec v okviru SVU.
(3) Evidenca o spremljanju del, vseh
posegih, spremembah, motnjah in napakah SVn se izvaja kot zapis v datoteko
zgodovine dogodkov na elektronskem mediju.
(4) V primeru, da ni omogočen
elektronski medij, se evidenca vodi v knjigi spremljanja del in pregledov, ki
se nahaja pri napravi.
(5) Za vodenje evidenc iz drugega,
tretjega in četrtega odstavka tega člena je odgovoren upravljavec.
37. člen
(redno vzdrževanje po izteku predvidene
življenjske dobe naprave)
Po izteku predvidene življenjske dobe
naprave, kakršno predvidi proizvajalec, se mora vzdrževanje opravljati:
-       
s pogostejšimi pregledi,
-       
z zamenjavo delov naprav.
38. člen
(dostop do prostorov za SVn)
(1) Dostop do SVn mora biti omogočen
pooblaščenim osebam upravljavca, drugim osebam pa le ob prisotnosti pooblaščenih
oseb upravljavca.
(2) Dostop nepooblaščenim osebam se
fizično onemogoči.
(3) Ob projektiranju novih prostorov
in ob nadgradnji obstoječih prostorov za SVn se uporabi tehnična rešitev s centralnim
sistemom spremljanja kontrole dostopov.
(4) Ostale pogoje dostopa do prostorov
za SVn določi upravljavec v okviru SVU.
4. Odprava napak in motenj
39. člen
(način odprave napak in motenj)
(1) V primeru ugotovljene in javljene
napake mora upravljavec nemudoma začeti z aktivnostmi za njeno odpravo. 
(2) V primeru ugotovljene in javljene
motnje se aktivnosti za njeno odpravo lahko začnejo takrat, ko je to z vidika
optimalne izrabe virov upravljavca najbolj primerno. Rok začetka odpravljanja
motnje ne sme biti daljši od 72 ur.
(3) Načini odprave napak in motenj so
določeni v SVU.
(4) Pri odpravi imajo napake prednost
pred motnjami.
(5) Uporabniki SVn morajo javiti
napake na način in po postopku, ki je določen v podzakonskih predpisih, izdanih
na podlagi zakona, ki ureja varnost železniškega prometa, in po postopku, ki ga
določi upravljavec.
(6) Vse javljene napake morajo biti
ustrezno registrirane v skladu z načini sporazumevanja, ki so določeni v
podzakonskih predpisih, ki urejajo železniški promet. Ustrezno registrirana
napaka se šteje kot dokazno sporočena napaka.
(7) Napake, ki se sporočajo po faksu
ali elektronski pošti, se štejejo kot dokazno sporočene. Pošiljatelj sporočila
o napaki mora v tem primeru poleg dokumenta, s katerim obvešča o napaki,
shraniti tudi dokument, ki potrjuje uspešno oddajo sporočila.
(8) Upravljavec mora voditi evidenco
sprejetih obvestil o motnjah in napakah ter njihovi odpravi.
40. člen
(čas odprave napak)
(1) Od trenutka, ko je bila v skladu s
prejšnjim členom napaka javljena, pa do trenutka, ko je napaka odpravljena,
mora preteči čim manj časa in ta ne sme presegati:
-       
tri ure na glavnih progah;
-       
šest ur na regionalnih progah.
(2) Ne glede na določbe prejšnjega
odstavka se ob napakah, ki so posledica naravnih nesreč, izrednih dogodkov, atmosferskih
praznjenj ali drugih izrednih situacij, roki za odpravo napak podaljšajo glede
na obsežnost posledice napake.
41. člen
(obveščanje o odpravi napak)
(1) Napaka se šteje za odpravljeno, ko
naprava deluje in je o tem obveščen uporabnik. Za posredovanje sporočila o
odpravi napake uporabniku se smiselno uporabljajo določbe pravilnika, ki ureja
železniški promet.
(2) Upravljavec v okviru SVU podrobno
določi postopek sporočanja v zvezi z nastankom in odpravo napake na SVn.
42. člen
(vodenje skupne evidence motenj in napak)
(1) Upravljavec mora o vseh
ugotovljenih in sporočenih motnjah in napakah voditi evidenco.
(2) Evidenca mora obsegati:
-       
datum in čas nastanka motnje ali napake,
-       
datum in čas prejema obvestila ali datum in čas ugotovitve motnje ali
napake,
-       
lokacijo, kjer je motnja ali napaka nastala (postaja, kilometrski
položaj proge),
-       
vrsto SVn, na katerem je motnja ali napaka nastala,
-       
vzrok nastanka motnje ali napake,
-       
opis motnje ali napake in
-       
datum in čas odprave (nastale motnje ali napake).
V. PREHODNE IN KONČNE DOLOČBE
43. člen
(prehodno obdobje)
Do izdaje aktov s področja železniških SVn,
ki jih izda upravljavec v okviru SVU, se še naprej uporabljajo obstoječi akti
upravljavca, v kolikor niso v nasprotju s tem pravilnikom.
44. člen
(seznam standardov in tehničnih
specifikacij)
Do objave seznama SIST EN standardov in
TS-Z iz 4. člena tega pravilnika, katerih uporaba ustvari domnevo o skladnosti
SVn, z zahtevami tega pravilnika, se za skladne štejejo tisti sestavni deli
SVn, ki izpolnjujejo najmanj takšne tehnične zahteve, kot so določene v prilogi
1 tega pravilnika in Odredbi o zahtevah, katerim morajo ustrezati postroji,
objekti, naprave in oprema železniške proge ter železniška vozila, naprave in
oprema, ki se vgrajujejo v ta vozila (Uradni list RS, št. 76/95), v kolikor
niso v nasprotju s tem pravilnikom.
45. člen
(prenehanje uporabe)
Z dnem uveljavitve tega pravilnika se
prenehajo uporabljati:
-       
Pravilnik o vzdrževanju signalnovarnostnih naprav (Službeni glasnik ZJŽ,
št. 5/73,4-5/75, 8/78, 8/84 in 4/85);
-       
Splošni tehnični predpisi za relejne postajne signalnovarnostne naprave
(Službeni glasnik ZJŽ, št. 3/58, 12/65, 5/67 in 8/72);
-       
Tehnični pogoji za dobavo in vgradnjo signalnovarnostne in telekomunikacijske
opreme na magistralnih progah JŽ (Službeni glasnik ZJŽ, št. 13/66, 8/71 in
8/72);
-       
Navodilo za uporabo, vgradnjo, preizkušanje in vzdrževanje progovnih AS
naprav na progah JŽ (Službeni glasnik ZJŽ, št. 2/75 in 7/78).
46. člen
(dokončanje začetih projektov)
Projekti, katerih izdelava projektne
dokumentacije je bila naročena pred uveljavitvijo tega pravilnika, se dokončajo
v skladu s predpisi, ki so veljali do uveljavitve tega pravilnika.
47. člen
(uveljavitev pravilnika)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-190/2010/31-0006739
Ljubljana, dne 22. oktobra 2010
EVA 2009-2411-0001
dr. Patrick Vlačič l.r.
Minister
za promet

Priloga 1: Seznam
standardov
Priloga 2: Periodika
pregledov SVn
Priloga 3: Aktivnost
tirnega magneta v povezavi s signalnim znakom