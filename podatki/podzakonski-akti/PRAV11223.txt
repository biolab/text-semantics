1. člen
(vsebina)
Ta pravilnik določa minimalne pogoje
ustrezne zaščite pred posameznimi vrstami divjadi na nelovnih površinah iz
4. točke prvega odstavka 10. člena Zakona o divjadi in lovstvu (Uradni
list RS, št. 16/04, 120/06-odl. US in 17/08; v nadaljnjem besedilu: ZDLov) in
na ostrešjih objektov, ki se nahajajo na nelovnih površinah iz 2., 5. in 8.
točke prvega odstavka 10. člena ZDLov.
2. člen
(opredelitev ograje)
Ograja je sestavljena iz stebrov, nosilnih
žic in mreže. Stebri morajo biti trdno in pokončno nameščeni v tla ter morajo
imeti na vrhu premer najmanj 8 cm. Mreža je pletena iz kovinskih žic debeline
najmanj 2 mm ter ima velikost okenc največ 6 cm x 6 cm. Mreža mora biti napeta
ter na zgornjem, srednjem in spodnjem (na tleh) delu pritrjena na nosilno žico
debeline najmanj 2 mm.
3. člen
(parkljasta divjad, poljski zajec, nutrija
in pižmovka)
(1) Mreža ograje za zaščito pred
navadnim jelenom, damjakom, gamsom in alpskim kozorogom mora biti visoka
najmanj 150 cm. Ne glede na prejšnji člen je lahko velikost okenc na mreži
ograje večja kot 6 cm x 6 cm, vendar pa ne več kot 15 cm x 15 cm. Nad mrežo
morata biti napeti dve kovinski žici debeline najmanj 2 mm, in sicer mora biti
prva žica napeta 20 cm nad vrhom mreže in druga žica 20 cm nad prvo žico. Skica
ograje z navedeno mrežo je prikazana v prilogi 1, ki je sestavni del tega
pravilnika.
(2) Mreža ograje za zaščito pred srno
in muflonom mora biti visoka najmanj 150 cm. Skica ograje z navedeno mrežo je
prikazana v prilogi 2, ki je sestavni del tega pravilnika.
(3) Mreža ograje za zaščito pred
divjim prašičem mora biti visoka najmanj 150 cm, od katerih je 20 cm vkopanih v
tla. Spodnja nosilna žica mora biti od tal oddaljena največ 10 cm. Skica
ograje z navedeno mrežo je prikazana v prilogi 3, ki je sestavni del tega
pravilnika.
(4) Mreža ograje za zaščito pred
poljskim zajcem, nutrijo in pižmovko mora biti visoka najmanj 150 cm, od
katerih je 20 cm vkopanih v tla. Spodnja nosilna žica mora biti od tal
oddaljena največ 10 cm. Nad mrežo mora biti napeta ena kovinska žica debeline
najmanj 2 mm, in sicer mora biti napeta 20 cm nad vrhom mreže. Skica ograje z
navedeno mrežo je prikazana v prilogi 4, ki je sestavni del tega pravilnika.
4. člen
(vzdrževanost ograje)
Ograje iz prejšnjega člena morajo biti
ustrezno vzdrževane, pri čemer se šteje, da je ograja ustrezno vzdrževana, če
je mreža napeta in če je odstranjeno vse rastlinje, razen travne ruše v pasu
enega metra za in enega metra pred ograjo oziroma do meje sosednjega zemljišča,
kadar je razdalja med ograjo in mejo krajša od enega metra. Trava mora biti
redno košena.
5. člen
(kuna zlatica, kuna belica in navadni
polh)
Zaradi preprečitve dostopa kuni zlatici,
kuni belici in navadnemu polhu do ostrešij objektov, ki se nahajajo na nelovnih
površinah iz 2., 5. in 8. točke prvega odstavka 10. člena ZDLov, morajo biti
zračniki, prezračevalni, oddušni, solarni, antenski in drugi sistemi, ki
potrebujejo odprtine v strehi, zaključeni z zaključkom. Perforacije v zaključku
ne smejo biti večje od dveh centimetrov. Sleme strehe se mora začeti in
zaključiti z začetno oziroma zaključno ploščico na skrajnih slemenskih
strešnikih. Kap strehe mora biti zaključen s kapnim prezračevalnim elementom
oziroma s kapno rešetko, ki mora biti nameščena po celotni dolžini kapa.
6. člen
(ptiči)
(1) Drevesa v intenzivnih sadovnjakih
morajo biti pokrita z zaščitnimi mrežami proti pticam, ki so kot divjad
opredeljene v uredbi, ki ureja določitev divjadi in lovnih dob. Mreže se lahko
polagajo direktno na drevesa, brez uporabe dodatnih nosilnih struktur.
(2) Na vrtovih, nasadih, sadovnjakih,
drevesnicah in intenzivnih kmetijskih kulturah, razen na intenzivnih sadovnjakih
iz prejšnjega odstavka, je minimalna zaščita pred ptiči, ki so kot divjad
opredeljeni v uredbi, ki ureja določitev divjadi in lovnih dob, uporaba
odvračal.
(3) Odvračala iz prejšnjega odstavka
so predmeti ali naprave, ki odvračajo divjad iz prejšnjega odstavka od premoženja,
in so lahko mehanična, svetlobna, zvočna, kemična in druga.
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. novembra 2013.
Št. 007-217/2012
Ljubljana, dne 11. januarja 2013
EVA 2012-2330-0110
Franc Bogovič l.r.
Minister za kmetijstvo in okolje

Priloga 1: Mreža
ograje za zaščito pred navadnim jelenom, damjakom, gamsom in alpskim kozorogom
Priloga 2: Mreža
ograje za zaščito pred srno in muflonom
Priloga 3: Mreža
ograje za zaščito pred divjim prašičem
Priloga 4: Mreža
ograje za zaščito pred poljskim zajcem, nutrijo in pižmovko