I. SPLOŠNA DOLOČBA
1. člen
(1) Ta pravilnik ureja povračilo
stroškov in nagradi osebam iz izbranih nevladnih in humanitarnih organizacij,
za sodelovanje pri izvajanju nadzora po določilih Opcijskega protokola h
Konvenciji proti mučenju in drugim krutim, nečloveškim ali poniževalnim kaznim
ali ravnanju, katerega le te izvajajo po navodilih Varuha človekovih pravic (v
nadaljnjem besedilu: Varuh).
(2) Povračilo stroškov po tem pravilniku
obsega povračilo potnih stroškov in stroškov za prehrano in prenočišče ter
pravico do nadomestila plače ali nadomestila za izgubljeni zaslužek v času
nadzora. Nagradi po tem pravilniku sta plačilo za izdelavo poročila o
opravljenem nadzoru in simbolični prejemek.
II. POVRAČILO STROŠKOV
2. člen
(1) Potni stroški obsegajo stroške
prihoda in vrnitve osebe iz izbranih nevladnih in humanitarnih organizacij (v
nadaljevanju: izvajalec nadzora) od kraja njenega prebivališča do kraja, kjer
opravlja nadzor. Potni stroški se priznajo v višini dejanskih izdatkov za
prevoz z javnim prevoznim sredstvom.
(2) Če ni možnosti prevoza z javnim
prevoznim sredstvom, se izvajalcu nadzora priznajo stroški kilometrine.
3. člen
(1) Stroški za prehrano se izvajalcem
nadzora priznajo v obliki dnevnice.
(2) Pravico do dnevnice ima
udeleženec, ki ima stalno ali začasno prebivališče zunaj kraja, kjer se
opravlja nadzor.
(3) Stroški za prenočišče se priznajo
izvajalcem nadzora s povračilom dejansko plačanih stroškov prenočevanja.
(4) Pravico do povračila stroškov
prenočišča ima izvajalec nadzora, ki ima stalno ali začasno prebivališče zunaj
kraja, kjer se opravlja nadzor in je zaradi sodelovanja pri opravljanju nadzora
moral prenočevati v tem kraju.
4. člen
Dnevnica, stroški prenočišča in kilometrina
se odmerijo na način in v višini, kot je določena za javne uslužbence.
III. NADOMESTILO PLAČE OZIROMA IZGUBLJENI ZASLUŽEK
5. člen
(1) Izvajalec nadzora, ki je zaposlen
in je zaradi opravljanja nadzora odsoten z dela, ima na podlagi potrdila Varuha
pravico do nadomestila plače. Izvajalcu nadzora, ki ima pravico do nadomestila
plače, Varuh izda potrdilo o sodelovanju pri opravljanju nadzora naslednji dan
po opravljenem nadzoru.
(2) Delodajalec izvajalcu nadzora
izplača nadomestilo plače, Varuh pa nato delodajalcu povrne znesek, ki ustreza
višini nadomestila plače na podlagi pisnega obračuna s priloženimi dokazili o
višini plače izvajalca nadzora in o izplačanem nadomestilu.
6. člen
Izvajalcu nadzora, ki z izbrano nevladno
oziroma humanitarno organizacijo sodeluje kot samostojni podjetnik oziroma kot
oseba, ki samostojno opravlja dejavnost kot redni poklic ali pa na podlagi
druge pogodbe, pripada nadomestilo za izgubljeni zaslužek v višini urne
postavke, ki jo v ta namen določi izbrana nevladna oziroma humanitarna
organizacija, vendar največ v višini 15 EUR bruto za vsako uro sodelovanja pri
nadzoru.
7. člen
(1) Izvajalci nadzora, ki v času
opravljanja nadzora niso bili odsotni z dela, imajo pravico do nadomestila v
pavšalnem znesku.
(2) Višina nadomestila se v primeru iz
prejšnjega odstavka odmeri v odvisnosti od časa opravljanja nadzora, pri čemer
višina nadomestila na dan ne sme presegati 75 odstotkov zneska dnevnice za
službeno potovanje, ki traja od šest do osem ur, kot je določen za javne
uslužbence.
IV. NAGRADA ZA IZDELAVO POROČILA O OPRAVLJENEM NADZORU
8. člen
Izvajalec nadzora dobi za izdelavo poročila
o opravljenem nadzoru nagrado v višini 100 EUR.
V. SIMBOLIČNI PREJEMEK
9. člen
Izvajalcem nadzora pripada simbolični
prejemek v višini 5 eurov (EUR) za vsako začeto uro sodelovanja pri nadzoru.
VI. SKUPNE DOLOČBE
10. člen
Izvajalec nadzora predloži zahtevek za
povračilo stroškov in nagradi na obrazcu št. 1, ki je sestavni del tega
pravilnika, ob predaji poročila o opravljenem nadzoru, ki mora biti izdelano in
posredovano Varuhu najpozneje v osmih dneh po opravljenem nadzoru.
11. člen
(1) Predstavnik Varuha, odgovoren za
opravo posameznega nadzora, izda v roku treh dni po prejemu zahtevka za
povračilo stroškov in nagradi, izvajalcu nadzora sklep o povračilu stroškov na
obrazcu št. 2, ki je sestavni del tega pravilnika.
(2) Izplačilo stroškov in nagrad se
izvrši na podlagi sklepa iz prejšnjega odstavka.
12. člen
(1) Nagrade in povračilo stroškov se
izplačujejo iz proračunskih sredstev Varuha človekovih pravic RS – podprogram
Opcijski protokol, sredstva namenjena za delo nevladnih in humanitarnih
organizacij, na transakcijski račun izvajalca nadzora oziroma njegovega
delodajalca (nevladne ali humanitarne organizacije) v primeru takšne njegove
zahteve, obračunani davki in druge dajatve pa na ustrezne račune javnih
sredstev.
(2) Nadomestila plače oziroma
izgubljenega zaslužka se izplačujejo iz proračunskih sredstev Varuha človekovih
pravic – podprogram Opcijski protokol, sredstva namenjena za delo nevladnih in
humanitarnih organizacij, na transakcijski račun prejemnika.

Obrazec 1:
Zahtevek za povračilo stroškov in nagrad
Obrazec
2: Sklep o povračilu stroškov in nagrad

Pravilnik o povračilu stroškov in o nagradah
osebam iz organizacij, ki opravljajo naloge oziroma izvršujejo pooblastila po
določbah Opcijskega protokola h Konvenciji proti mučenju in drugim krutim,
nečloveškim ali poniževalnim kaznim ali ravnanju (Uradni list RS, št. 17/08)
vsebuje naslednji končni določbi:
»VII. KONČNI DOLOČBI
13. člen
V tem pravilniku uporabljeni izrazi,
zapisani v moški spolni slovnični obliki, se uporabljajo kot nevtralni za moški
in ženski spol.
14. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o povračilu stroškov in o nagradah osebam iz organizacij, ki opravljajo naloge
oziroma izvršujejo pooblastila po določbah Opcijskega protokola h Konvenciji
proti mučenju in drugim krutim, nečloveškim ali poniževalnim kaznim ali ravnanju
(Uradni list RS, št. 20/11) vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.