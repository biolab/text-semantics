1. člen
(vsebina)
Ta uredba določa obliko in način izvajanja gospodarske javne
službe pomorske pilotaže na področju pomorskih dejavnosti koprskega tovornega
pristanišča (v nadaljnjem besedilu: gospodarska javna služba), pogoje za
zagotavljanje in uporabo storitev gospodarske javne službe, pravice in
obveznosti izvajalca gospodarske javne službe ter uporabnikov, izvajanje drugih
dejavnosti, oblikovanje cene za storitev pomorske pilotaže in nadomestila za
izvajanje gospodarske javne službe, poročanje, nadzor ter druge elemente,
pomembne za izvajanje gospodarske javne službe.
2. člen
(predmet in obseg gospodarske javne službe)
Predmet in obseg gospodarske javne službe je zagotavljanje
pomorske pilotaže na področju pomorskih dejavnosti koprskega tovornega
pristanišča.
3. člen
(oblika izvajanja)
Gospodarska javna služba se zagotavlja v obliki javnega
podjetja (v nadaljnjem besedilu: izvajalec gospodarske javne službe), ki je
edini izvajalec pomorske pilotaže na področju pomorskih dejavnosti koprskega
tovornega pristanišča.
4. člen
(izvajalec gospodarske javne službe)
Gospodarsko javno službo izvaja izvajalec gospodarske javne
službe, katerega ustanovitelj oziroma edini družbenik je Republika Slovenija,
ki svojega poslovnega deleža ne sme deliti ali prenesti na drugo osebo.
5. člen
(uporabniki storitev)
(1) Uporabniki storitev gospodarske javne službe so vsa
plovila, za katera je pomorska pilotaža obvezna na področju pomorskih
dejavnosti koprskega tovornega pristanišča.
(2) V razmerjih do izvajalca gospodarske javne službe imajo
uporabniki storitev gospodarske javne službe naslednje pravice:
-       
pravico do trajnega, rednega in nemotenega zagotavljanja storitev
gospodarske javne službe,
-       
pravico do varnega in strokovnega izvajanja gospodarske javne službe in
-       
pravico do enake obravnave glede kakovosti in dostopnosti storitev.
6. člen
(obveznost izvajalca)
(1) Izvajalec gospodarske javne službe mora izvajati
gospodarsko javno službo v skladu s predpisi, ki urejajo izvajanje pomorske
pilotaže.
(2) Izvajalec gospodarske javne službe izvaja gospodarsko
javno službo v svojem imenu in za svoj račun.
(3) Izvajalec gospodarske javne službe mora zagotavljati:
-       
trajno, redno in nemoteno storitev gospodarske javne službe,
-       
varno in strokovno izvajanje gospodarske javne službe in
-       
enako obravnavo uporabnikov glede kakovosti in dostopnosti storitve.
7. člen
(zagotavljanje izvajanja)
(1) Izvajalec gospodarske javne službe mora izvajati
gospodarsko javno službo 24 ur na dan vsak dan v letu.
(2) Izvajalec gospodarske javne službe mora v primeru stavke
pomorskih pilotov in upravljavcev pilotskih plovil zagotavljati gospodarsko
javno službo tako, da sta zagotovljeni varnost plovbe in varnost pomorskega
prometa v skladu z določbami te uredbe in drugimi predpisi, ki urejajo stavko,
ter kolektivno pogodbo.
(3) Izvajalec gospodarske javne službe mora zagotoviti
ustrezno število pomorskih pilotov in upravljavcev pilotskih plovil, tako da so
ob upoštevanju določb delovne in socialne zakonodaje v vsaki izmeni
zagotovljeni vsaj dva pomorska pilota in dva upravljavca pilotskih plovil.
(4) Za zagotavljanje ustreznega števila pomorskih pilotov in
upravljavcev pilotskih plovil iz prejšnjega odstavka mora imeti izvajalec
gospodarske javne službe vzpostavljen ustrezen sistem usposabljanja, ki zajema
najmanj usposabljanje za pridobitev pilotske izkaznice in upravljanje
pilotskega plovila ter redna usposabljanja za obstoječe pomorske pilote in
upravljavce pilotskih plovil.
(5) Izvajalec gospodarske javne službe mora zagotoviti
zavarovanje odgovornosti za škodo, ki jo lahko povzroči z izvajanjem pomorske
pilotaže.
(6) Izvajalec gospodarske javne službe mora zagotoviti stalno
pripravljenost delovanja vsaj dveh pilotskih plovil.
8. člen
(izvajanje drugih dejavnosti)
(1) Izvajalec gospodarske javne službe lahko izvaja pomorsko
pilotažo tudi za druga plovila in v drugih delih morja, kadar izvajanje
pomorske pilotaže zahteva poveljnik plovila ali kadar zaradi zagotavljanja
varnosti plovbe to odredi Uprava Republike Slovenije za pomorstvo.
(2) Izvajalec gospodarske javne službe mora izvajati pomorsko
pilotažo iz prejšnjega odstavka tako, da ne ovira izvajanja gospodarske javne
službe in pod tržnimi pogoji.
(3) Izvajalec gospodarske javne službe lahko hkrati z
izvajanjem gospodarske javne službe opravlja dejavnosti, ki so povezane s
pomorsko pilotažo in niso v nasprotju z namenom ali načinom izvajanja
gospodarske javne službe.
(4) Če izvajalec gospodarske javne službe izvaja tudi druge
dejavnosti, mora voditi ločeno računovodstvo in zagotoviti ločeno spremljanje
stroškov in prihodkov izvajanja gospodarske javne službe in stroškov in
prihodkov druge dejavnosti, ki jo izvaja skladno s sprejetimi sodili.
9. člen
(cena za storitev pomorske pilotaže)
(1) Gospodarska javna služba se financira iz cene za storitev
pomorske pilotaže, ki jo sprejme izvajalec gospodarske javne službe po
predhodnem soglasju Vlade Republike Slovenije (v nadaljnjem besedilu: vlada).
(2) Predlog cene za storitev pomorske pilotaže oblikuje
izvajalec gospodarske javne službe tako, da pokriva stroške izvajanja
gospodarske javne službe, ki so: stroški blaga, materiala in storitev, stroški
dela, odpisi vrednosti, drugi poslovni odhodki in finančni odhodki, ki so v
zvezi z izvajanjem gospodarske javne službe, in primeren dobiček. Primeren
dobiček je tisti, ki ne preseže seštevka ustrezne menjalne obrestne mere in
premije 100 baznih točk v skladu s sedmim odstavkom 5. člena Sklepa Komisije z
dne 20. decembra 2011 o uporabi člena 106(2) Pogodbe o delovanju Evropske unije
za državno pomoč v obliki nadomestila za javne storitve, dodeljenega nekaterim
podjetjem, pooblaščenim za opravljanje storitev splošnega gospodarskega pomena
(UL L št. 7 z dne 11. 1. 2012, str. 3).
10. člen
(oblikovanje cene za storitev pomorske pilotaže)
(1) Pri oblikovanju cene za storitev pomorske pilotaže se
upoštevajo načrtovane količine opravljenih storitev, načrtovani odhodki in
prihodki izvajalca za prihodnje obdobje. Pri tem se upoštevajo:
-       
vrsta, velikost in druge lastnosti plovila,
-       
vrsta in narava blaga, ki ga plovilo prevaža,
-       
območje, čas in vremenske razmere opravljanja pomorske pilotaže,
-       
čas trajanja pomorske pilotaže,
-       
število vplovitev in izplovitev.
(2) Cena za storitev pomorske pilotaže se oblikuje na pregleden,
objektiven in nediskriminatoren način ter mora biti sorazmerna s stroškom
opravljene storitve.
(3) Izvajalec gospodarske javne službe mora seznanjati
uporabnike s ceno za storitev pomorske pilotaže z objavo na svojih spletnih
straneh.
11. člen
(letno nadomestilo za izvajanje gospodarske javne službe)
(1) Izvajalec gospodarske javne službe je upravičen do
letnega nadomestila za izvajanje gospodarske javne službe, ki se dodeli iz
državnega proračuna, če prihodki od opravljanja storitev pomorske pilotaže v
posameznem letu ne pokrivajo stroškov izvajanja gospodarske javne službe.
Nadomestilo se dodeli v skladu s Sklepom Komisije z dne 20. decembra 2011 o
uporabi člena 106(2) Pogodbe o delovanju Evropske unije za državno pomoč v
obliki nadomestila za javne storitve, dodeljenega nekaterim podjetjem,
pooblaščenim za opravljanje storitev splošnega gospodarskega pomena (UL L št. 7
z dne 11. 1. 2012, str. 3).
(2) Višina nadomestila za izvajanje gospodarske javne službe,
ki ne vključuje DDV, ne sme preseči zneska, potrebnega za kritje finančnega
neto učinka na stroške in prihodke, nastale zaradi izpolnjevanja obveznosti
izvajanja gospodarske javne službe, pri čemer se upoštevajo s tem povezani
prihodki, ki jih izvajalec gospodarske javne službe obdrži, in tudi primeren
dobiček.
(3) Finančni neto učinek se izračuna na naslednji način:
finančni neto učinek = A – B + C.
Pri tem so:
-       
A: stroški, nastali zaradi obveznosti izvajanja gospodarske javne
službe,
-       
B: prihodki od opravljanja storitve pomorske pilotaže,
-       
C: primeren dobiček, ki je dobiček iz drugega odstavka 9. člena te
uredbe.
(4) Izvajalec gospodarske javne službe pošlje zahtevo za
nadomestilo za izvajanje gospodarske javne službe z vsemi potrebnimi dokazili
na ministrstvo, pristojno za pomorstvo (v nadaljnjem besedilu: ministrstvo). O
upravičenosti zahteve odloči vlada.
12. člen
(poročanje)
Izvajalec gospodarske javne službe mora ministrstvu
najpozneje do 31. marca tekočega leta poročati o izvajanju gospodarske javne
službe v preteklem koledarskem letu, in sicer o:
-       
številu opravljenih manevrov pomorske pilotaže (število vplovitev in
izplovitev po vrstah in velikosti plovil),
-       
posebnostih, ki so bile ugotovljene pri izvajanju gospodarske javne
službe,
-       
izrednih razmerah in okoliščinah, ki so privedle do izrednih razmer, in
načinu izvedbe pomorske pilotaže,
-       
stroških, prihodkih in dobičku, ki so nastali iz opravljanja gospodarske
javne službe,
-       
izpolnjevanju obveznosti iz tretjega odstavka 6. člena in 7. člena te
uredbe,
-       
drugih relevantnih okoliščinah.
13. člen
(nadzor)
(1) Ministrstvo na podlagi prejetih podatkov iz prejšnjega
člena presodi o prekomernosti cene za storitev pomorske pilotaže.
(2) Vlada na predlog ministrstva odloči o prekomernosti cene
za storitev pomorske pilotaže in sprejme druge ukrepe za zagotovitev varnega,
trajnega in nemotenega izvajanja pomorske pilotaže.
(3) Če vlada ugotovi, da elementi predlagane cene ali njen
izračun niso oblikovani v skladu s to uredbo ali če prihodki iz izvajanja
gospodarske javne službe presegajo stroške izvajanja gospodarske javne službe
in primeren dobiček, ministrstvo izvajalca gospodarske javne službe pozove, da
mu v enem mesecu od poziva pošlje popravljen ali dopolnjen predlog cene.
(4) Uprava Republike Slovenije za pomorstvo izvaja nadzor nad
izvajanjem 6. in 7. člena te uredbe.
PREHODNE IN KONČNA DOLOČBA
14. člen
(pogodba z izvajalcem gospodarske javne službe)
Vlada sklene pogodbo o izvajanju gospodarske javne službe z
izvajalcem iz 4. člena te uredbe za največ deset let, z možnostjo podaljšanja,
v petnajstih dneh od uveljavitve te uredbe.
15. člen
(prva cena za storitev pomorske pilotaže)
Izvajalec gospodarske javne službe predloži v soglasje vladi
prvo ceno za storitev pomorske pilotaže v tridesetih dneh od uveljavitve te
uredbe.
16. člen
(prehodno obdobje)
Ne glede na tretji odstavek 7. člena te uredbe mora izvajalec
gospodarske javne službe v obdobju 18 mesecev od uveljavitve te uredbe
zagotavljati vsaj pet pomorskih pilotov s polnim delovnim časom in enega s
polovičnim delovnim časom.
17. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne petinsedemdeseti dan od
uveljavitve te uredbe.
Št. 00710-5/2020
Ljubljana, dne 20. februarja 2020
EVA 2020-2430-0018
Vlada Republike Slovenije
Marjan Šarec
predsednik