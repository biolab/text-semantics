I. SPLOŠNE DOLOČBE
1. člen
Ta tarifa določa način obračunavanja storitev in povračila
stroškov, ki jih Agencija Republike Slovenije za varnost prometa opravlja v
skladu z določbami Zakona o varnosti cestnega prometa (Uradni list RS, št.
56/08 – uradno prečiščeno besedilo, 58/09 in 36/10), in jih plačajo
predlagatelji storitev.
2. člen
(cena storitve)
Storitve iz te tarife so določene v točkah. Vrednost ene
točke je 5 eurov (z besedo: pet eurov). Cena storitve je zmnožek vrednosti
točke in števila točk. 
Po preteku treh let se vrednost točke ponovno preveri in
sicer na podlagi dejanskih stroškov, ki so povezani z opravljanjem storitev iz
te tarife. Vsako spremembo vrednosti točke potrdi svet agencije ob soglasju
ustanovitelja. Novo vrednost točke se objavi v Uradnem listu in začne veljati
naslednji dan po objavi.
3. člen
(način plačila)
(1) Predlagatelj plača storitev iz te tarife v dobro Javne
agencije Republike Slovenije za varnost prometa, Trdinova ulica 8, na podračun
št. 011006000034943, odprt pri Upravi Republike Slovenije za javna plačila. 
(2) Agencija objavi navodila o načinu plačila storitev na
svoji spletni strani.
4. člen
(zavezanec in rok plačila)
Zavezanec za plačilo storitve je fizična ali pravna oseba, za
katero agencija opravi storitev, iz prvega odstavka 5. člena te tarife. Fizična
ali pravna oseba, za katero agencija opravi storitev, mora plačati račun
najkasneje v 8 dneh po izstavitvi.
II. STORITVE JAVNE AGENCIJE
5. člen
(Vrsta storitev)
(1) Storitve javne agencije so:


Storitev

Število točk


Urna postavka dela
  uradne osebe na terenu

5 točk


Strošek izpita oziroma
  preizkusa znanja, ki ga plača kandidat

28 točk


Izpis podatkov iz
  evidenc in registrov

0.5 točke


Izdaja dvojnika
  potrdila o opravljenem izpitu ali potrdila o uspešno opravljenem
  izobraževanju ali strokovnem usposabljanju

1 točka


(2) Strošek izvajanja izobraževanj,
seminarjev in delavnic se določi s kotizacijo. Kotizacija se določi različno
glede na stroške dela, stroške najema prostorov, stroškov izdelave strokovnega
material in druge stroške, ki nastanejo v času izvajanja izobraževanja,
seminarjev in delavnic. Agencija objavi navodila o višini kotizacije na svoji
spletni strani oziroma na prijavnici na izobraževanje, seminar in delavnico.
6. člen
Ta tarifa začne veljati naslednji dan po objavi v Uradnem
listu Republike Slovenije.
Št. 014-24/2011
Ljubljana, dne 20. januarja 2011
EVA 2011-2411-0065
Vinko Može l.r.
predsednik Sveta AVP
Vlada Republike Slovenije je s sklepom št. 42600-2/2011/4 z
dne 3. 3. 2011 dala soglasje k temu aktu.