1. člen
(vsebina)
Ta pravilnik določa podrobnejšo vsebino in način predložitve obračuna
pribitka k cestnini (v nadaljnjem besedilu: pribitek) ter podrobnejšo vsebino
in način vodenja evidence podatkov o pribitku.
2. člen
(obračun pribitka)
Pobran pribitek je pribitek, obračunan cestninskemu zavezancu
v trenutku, ko vozilo prevozi točko cestninjenja.
3. člen
(vsebina in način predložitve obračuna)
(1) Obračun pribitka (v nadaljnjem besedilu: obračun)
vsebuje naslednje podatke:
-       
identifikacijske podatke upravljavca cestninskih cest (naziv, naslov,
matična številka, identifikacijska številka za DDV);
-       
davčno obdobje, za katero je predložen obračun, ki je koledarski mesec,
v katerem je nastala obveznost za plačilo pribitka;
-       
skupni znesek pobranega pribitka po posameznih cestninskih razredih in
emisijskih razredih EURO v davčnem obdobju.
(2) Upravljavec cestninskih cest predloži obračun na
obrazcu, ki je objavljen na spletni strani Finančne uprave Republike Slovenije.
4. člen
(mesečni zbir)
(1) Mesečni zbir, ki je priloga obračuna, vsebuje poleg
podatkov iz prvega odstavka prejšnjega člena naslednje podatke:
-       
specifikacijo pobranega pribitka v davčnem obdobju po posameznih
cestninskih odsekih;
-       
specifikacijo pobranega pribitka po cestninskih razredih in emisijskih
razredih EURO na posameznem cestninskem odseku.
(2) Upravljavec cestninskih cest predloži mesečni zbir
na obrazcu, ki je objavljen na spletni strani Finančne uprave Republike
Slovenije.
5. člen
(vsebina in način vodenja evidenc)
Upravljavec cestninskih cest vodi evidenco, v kateri so
vsebovani podatki iz 3. in 4. člena tega pravilnika. Evidenco vodi v
elektronski obliki in v skladu z zakonom, ki ureja davčni postopek.
6. člen
(spremembe obračunanega pribitka iz preteklih davčnih
obdobij)
Upravljavec cestninskih cest naknadno ugotovljene spremembe obračunanega
pribitka iz preteklih davčnih obdobij, ki so nastale zaradi sprememb
obračunanih transakcij, vključi v tekoči obračun.
KONČNA DOLOČBA
7. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2019.
Št. 007-253/2018/17
Ljubljana, dne 17. decembra 2018
EVA 2018-2430-0059
mag. Alenka Bratušek l.r.
Ministrica
za infrastrukturo
Soglašam!
dr. Andrej Bertoncelj l.r.
Minister
za finance