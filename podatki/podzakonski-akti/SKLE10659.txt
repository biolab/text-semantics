I. SPLOŠNE DOLOČBE
1. člen
(vsebina sklepa)
(1) Ta sklep določa:
-       
podrobnejša pravila in vsebino lastne ocene tveganj in solventnosti iz
156. člena Zakona o zavarovalništvu (Uradni list RS, št. 93/15; v nadaljnjem
besedilu: ZZavar-1) in
-       
podrobnejšo vsebino poročil, obseg, način in roke poročanja o lastni
oceni tveganj in solventnosti.
(2) Vsebina tega sklepa se povezuje z vsebino 233., 304.,
306. in 308. člena Delegirane uredbe Komisije (EU) 2015/35 z dne 10. oktobra
2014 o dopolnitvi Direktive 2009/138/ES Evropskega parlamenta in Sveta o
začetku opravljanja in opravljanju dejavnosti zavarovanja in pozavarovanja
(Solventnost II) (UL L št. 12, 17. januarja 2015, str. 1, v nadaljnjem
besedilu: Delegirana uredba).
(3) Kadar se ta sklep sklicuje na določbe drugih predpisov,
se te določbe uporabljajo v njihovem vsakokratnem veljavnem besedilu.
2. člen
(obseg lastne ocene tveganj in solventnosti)
(1) Pri izvedbi lastne ocene tveganj in solventnosti
zavarovalnica oziroma pozavarovalnica (v nadaljnjem besedilu: zavarovalnica)
upošteva vsa tveganja, ki jim je izpostavljena, vključno s tveganji, ki jim bo
lahko izpostavljena v prihodnosti.
(2) Lastna ocena tveganj in solventnosti vsebuje najmanj:
1.     
oceno solventnostnih potreb zavarovalnice;
2.     
oceno, kako zavarovalnica stalno izpolnjuje kapitalske zahteve in
zahteve glede zavarovalno-tehničnih rezervacij iz 2. točke drugega odstavka
156. člena ZZavar-1;
3.     
informacije glede odstopanj na podlagi 3. točke drugega odstavka 156.
člena ZZavar-1.
II. OCENA SOLVENTNOSTNIH POTREB ZAVAROVALNICE
3. člen
(časovno obdobje ocene)
(1) Zavarovalnica oceni solventnostne potrebe vsaj za čas
trajanja svoje poslovne strategije, vendar ne manj kot za prihodnja tri leta.
(2) Zavarovalnica pri oceni solventnostnih potreb upošteva
tudi tveganja, za katera ocenjuje, da se lahko uresničijo izven časovnega
obdobja, določenega v predhodnem odstavku.
4. člen
(minimalna zahteva o pogostosti izvajanja ocene)
Zavarovalnica izvede lastno oceno tveganj in solventnosti vsaj
enkrat letno, oziroma ob vsaki pomembni spremembi profila tveganj.
5. člen
(vpliv ocene solventnostnih potreb na upravljanje
zavarovalnice)
Zavarovalnica zagotovi, da se ocena solventnostnih potreb ustrezno
upošteva pri izdelavi poslovnih načrtov in strategij.
6. člen
(uporaba lastnih parametrov)
(1) Zavarovalnica lahko za izdelavo lastne ocene tveganj in
solventnosti uporabi lastni interval zaupanja in časovno obdobje.
(2) Če zavarovalnica za izdelavo lastne ocene tveganj in
solventnosti uporabi lastni interval zaupanja in časovno obdobje, morata biti
ta izbrana skladno z določili VI. poglavja tega sklepa.
(3) Lastni parametri morajo biti izbrani na način, ki
upošteva lastnosti procesa strateškega odločanja zavarovalnice.
7. člen
(ocena solventnostnih potreb ob uporabi standardne formule)
(1) Zavarovalnica oceni solventnostne potrebe neodvisno od
izračuna kapitalske ustreznosti z uporabo standardne formule iz 4.10.2.
pododdelka ZZavar-1.
(2) Če zavarovalnica kot osnovo za oceno solventnostnih
potreb uporabi standardno formulo, mora utemeljiti, da standardna formula dobro
opiše profil tveganj zavarovalnice.
8. člen
(ocena solventnostnih potreb ob uporabi notranjega modela)
(1) Zavarovalnica, ki uporablja polni ali delni notranji
model iz 4.10.3. pododdelka ZZavar-1, mora biti sposobna dokazati, da notranji
model igra pomembno vlogo v sistemu upravljanja na splošno in posebej v sistemu
upravljanja tveganj zavarovalnice.
(2) Zavarovalnica, ki uporablja polni ali delni notranji
model, lahko ta model uporabi za oceno celotne potrebe po kapitalu. V
odvisnosti od profila tveganj zavarovalnica po potrebi izvede še dodatne
stresne ali scenarijske teste.
III. STALNO IZPOLNJEVANJE ZAHTEV
9. člen
(stalno izpolnjevanje kapitalskih zahtev)
(1) Zavarovalnica v oceno o tem, ali stalno izpolnjuje
zahteve glede kapitalskih zahtev, vključi najmanj:
1.     
analizo profila tveganj in vpliv morebitnih prihodnjih pomembnejših
sprememb v profilu tveganj;
2.     
obseg in kakovost lastnih virov sredstev znotraj celotnega časovnega
obdobja, za katerega se izvaja lastna ocena tveganj in solventnosti;
3.     
sestavo lastnih virov sredstev po razredih kakovosti, ter morebitne
spremembe v njihovi sestavi znotraj celotnega časovnega obdobja, za katerega se
izvaja lastna ocena tveganj in solventnosti.
(2) Za izpolnitev zahtev iz prvega odstavka tega člena
zavarovalnica izvede vsaj stresne in/ali scenarijske teste v skladu s VII.
poglavjem tega sklepa.
10. člen
(stalno izpolnjevanje zahtev glede ustreznosti
zavarovalno-tehničnih rezervacij)
Aktuarska funkcija zavarovalnice za potrebe lastne ocene
tveganj in solventnosti:
1. poda mnenje o tem, ali bo zavarovalnica neprekinjeno
izpolnjevala zahteve v zvezi z izračunom zavarovalno-tehničnih rezervacij tekom
celotnega časovnega obdobja, za katerega se izvaja lastna ocena tveganj in
solventnosti;
2. opredeli morebitna tveganja, ki izhajajo iz negotovosti,
povezanih z izračunom zavarovalno-tehničnih rezervacij.
IV. POMEMBNOST ODSTOPANJA PROFILA TVEGANJ OD PREDPOSTAVK
STANDARDNE FORMULE
11. člen
(uporaba tehničnih specifikacij)
Zavarovalnica za identifikacijo odstopanja profila tveganj od
predpostavk standardne formule uporablja tehnične specifikacije, ki jih
objavlja Evropski organ za zavarovanja in poklicne pokojnine.
12. člen
(merjenje odstopanj)
Zavarovalnica lahko kot prvi korak pri merjenju odstopanja profila
tveganj od predpostavk standardne formule izvede kvalitativno analizo. Če iz te
izhaja, da odstopanje ni pomembno, kvantitativne analize odstopanja ni potrebno
izvesti.
V. PROCES IZVAJANJA LASTNE OCENE TVEGANJ IN SOLVENTNOSTI
13. člen
(sestavni deli procesa)
Proces izvajanja lastne ocene tveganj in solventnosti
zavarovalnice je sestavljen tako, da podaja informacije o:
1.     
tveganjih, ki se jim zavarovalnica izpostavlja. Ta tveganja so lahko
merljiva ali jih je mogoče kvalitativno opisati;
2.     
pomembnosti in glavnih virih tveganj;
3.     
primernosti metod za oceno tveganj;
4.     
metodah zaščite pred tveganji in učinkovitosti te zaščite;
5.     
kakovosti in spremenljivosti lastnih virov sredstev za pokrivanje
identificiranih tveganj, kakor tudi njihovi sposobnosti pokrivanja izgub.
14. člen
(zahteve glede učinkovitosti procesa)
(1) Zavarovalnica vzpostavi učinkovite procese, strategije in
sisteme:
1.     
za redno presojo in vzdrževanje ustreznih lastnih virov sredstev, ki jih
potrebuje za pokrivanje vrst in ravni tveganj, ki se jim izpostavlja, da lahko
v vsakem trenutku izpolnjuje zakonske zahteve glede zadostnosti lastnih virov
sredstev;
2.     
za identifikacijo, merjenje in upravljanje glavnih virov tveganj iz
predhodne točke, vključno s tveganji iz drugega odstavka 15. člena tega sklepa.
(2) Procesi, strategije in sistemi iz predhodnega odstavka
morajo:
1.     
biti primerni naravi, obsegu in kompleksnosti poslov zavarovalnice;
2.     
upoštevati učinke razpršenosti in njihovo vključenost v sistemih za
merjenje in upravljanje tveganj;
3.     
vključevati testiranje odpornosti na strese in scenarije v skladu z
določili VII. poglavja tega sklepa.
(3) Zavarovalnica pri oblikovanju procesov, strategij in sistemov
uporabi načelo sorazmernosti iz VI. poglavja tega sklepa.
15. člen
(identifikacija tveganj)
(1) Zavarovalnica identificira tveganja na podlagi
informacij, ki jih pridobi od vseh organizacijskih enot, pri čemer temu ni
zadoščeno, če samo ena organizacijska enota izvede identifikacijo tveganj za
celo zavarovalnico.
(2) V procesu identifikacije tveganj zavarovalnica upošteva vsa
tveganja, ki se jim izpostavlja v trenutku izvajanja ocene, kot tudi tveganja,
ki bi se jim lahko izpostavljala v prihodnosti. vključno z, vendar ne omejeno
na, tveganja iz naslednjih kategorij, v kolikor so pomembna za zavarovalnico
glede na obseg in naravo njenih poslov:
a.     
tržna tveganja;
b.     
kreditno tveganje;
c.     
likvidnostno tveganje;
d.     
operativno tveganje;
e.     
zavarovalno tveganje;
f.      
tveganje tržne koncentracije;
g.     
tveganja, ki izvirajo iz dejavnosti upravljanja pokojninskih skladov,
najmanj tveganje zagotavljanja zajamčene donosnosti;
h.     
tveganja na ravni skupine;
i.      
poslovno tveganje, to je tveganje, ki izvira iz sprememb pri poslovanju
zavarovalnice in vključuje tveganje, da zavarovalnica ne bi bila sposobna
izvesti svojih poslovnih načrtov ali poslovne strategije, ter tveganja,
povezana s plačno politiko zavarovalnice;
j.      
tveganja, ki izvirajo iz zunajbilančnih postavk.
(3) Zavarovalnica popiše identificirana tveganja v obliki
kataloga.
16. člen
(razvrščanje tveganj po pomembnosti)
(1) Pomembna tveganja so tveganja, ki imajo lahko pomemben vpliv
na delovanje zavarovalnice. Pomembna tveganja so lahko merljiva ali nemerljiva.
(2) Zavarovalnica v okviru analize tveganj določi, katera
tveganja so zanjo pomembna, in rezultate te klasifikacije ustrezno upošteva pri
oceni celotnih solventnostnih potreb.
VI. NAČELO SORAZMERNOSTI
17. člen
(komponente sorazmernosti)
Sorazmernost se nanaša na:
1.     
izbor metod vrednotenja;
2.     
kompleksnost procesa izvajanja lastne ocene tveganj in solventnosti;
3.     
pogostost izvajanja lastne ocene tveganj in solventnosti.
18. člen
(uporaba načela sorazmernosti)
(1) Zavarovalnica za potrebe izvedbe lastne ocene tveganj in
solventnosti vzpostavi procese in metode vrednotenja tako, da so skladni z
organizacijsko strukturo, s profilom tveganj in njegovo kompleksnostjo ter
sistemom upravljanja tveganj.
(2) Zavarovalnica presoja kompleksnost profila tveganj vsaj v
odvisnosti od:
1.     
pravnoorganizacijske oblike zavarovalnice;
2.     
strukture portfelja finančnih naložb;
3.     
strukture portfelja zavarovalnih produktov;
4.     
finančnih garancij in drugih upravičenj na podlagi zavarovalne pogodbe;
5.     
poslovne strategije v zvezi s širitvijo na nove trge ali spremembo
oziroma uvedbo novih produktov.
(3) Zavarovalnica upošteva, da se lahko profil tveganj v času
spreminja. Če se zaradi tega spremeni primernost procesov, metod ter pogostosti
izvedbe lastne ocene tveganj in solventnosti, jih zavarovalnica ustrezno
prilagodi glede na spremenjeni profil tveganj.
VII. STRESNI IN SCENARIJSKI TESTI
19. člen
(opredelitve)
(1) Stresni test se nanaša na spremembo posameznega
parametra, ki vpliva na vrednost sredstev, obveznosti in/ali lastnih virov
sredstev zavarovalnice, ter na ugotavljanje učinka spremembe parametrov na
njihovo vrednost.
(2) Scenarijski test se nanaša na ugotavljanje učinka hkratne
spremembe več parametrov, na primer istočasne spremembe v različnih kategorijah
tveganj, ki vplivajo na zavarovalne posle, vrednosti finančnih naložb in
spremembe obrestnih mer.
20. člen
(skladnost z izbranim intervalom zaupanja)
Zavarovalnica oblikuje stresne in scenarijske teste tako, da
lahko na osnovi rezultatov slednjih v zadostni meri preveri stalno
izpolnjevanje kapitalskih zahtev.
21. člen
(obseg stresnih in scenarijskih testov)
(1) Pri določitvi obsega stresnih in scenarijskih testov
zavarovalnica izhaja iz svojega profila tveganj in ob uporabi načela
sorazmernosti identificira primeren obseg neugodnih dogodkov in okoliščin, ki
lahko vplivajo na njeno poslovanje, ter upošteva svojo izpostavljenost:
1.     
neugodnim okoliščinam, ki lahko trajajo dlje časa;
2.     
nenadnim in velikim dogodkom, kot so na primer večje spremembe na
kapitalskih trgih in naravne katastrofe;
3.     
kombinacijam okoliščin in dogodkov iz prve in druge točke, ki lahko
vključujejo nenadne in velike dogodke, ki jim sledi gospodarska recesija.
(2) Zavarovalnica pri izvedbi stresnih in scenarijskih testov
upošteva zlasti:
1.     
kako se tveganja združujejo po posameznih delih poslovanja;
2.     
kakršna koli pomembna potencialna tveganja, ki se lahko pojavijo v
prihodnosti, ali pogojne izpostavljenosti;
3.     
spremembo soodvisnosti med tveganji v primeru stresnih razmer;
4.     
vpliv tehnik za zmanjševanje tveganj, vključno s prihodnjimi ukrepi
upravljanja.
VIII. DOKUMENTACIJA IN POROČANJE
22. člen
(seznam potrebne dokumentacije)
Zavarovalnica vodi naslednjo dokumentacijo o lastni oceni tveganj
in solventnosti:
1.     
akt o lastni oceni tveganj in solventnosti;
2.     
dokumentacijo o vsaki izvedeni lastni oceni tveganj in solventnosti ter
rezultatih le-te;
3.     
poročilo o lastni oceni tveganj in solventnosti, namenjeno notranji
uporabi;
4.     
poročilo o lastni oceni tveganj in solventnosti, namenjeno Agenciji za
zavarovalni nadzor.
23. člen
(akt o lastni oceni tveganj in solventnosti)
Akt o lastni oceni tveganj in solventnosti vsebuje vsaj:
1.     
opis postopkov, ki jih je zavarovalnica vzpostavila za izvedbo lastne
ocene tveganj in solventnosti;
2.     
opis povezave med profilom tveganj, mejo dovoljene izpostavljenosti za
posamezne vrste tveganj in solventnostnimi potrebami;
3.     
opis uporabljenih metodologij, vključno z informacijami o:
a.   
pogostosti in načinu izvedbe stresnih in scenarijskih testov ter drugih
ustreznih analiz;
b.   
načinu zagotavljanja kakovosti podatkov;
c.   
pogostosti izvajanja ocene ter upravičenosti te pogostosti glede na
profil tveganj in spremenljivost solventnostnih potreb glede na razpoložljive
lastne vire sredstev;
d.   
časovnici izvajanja lastne ocene tveganj in solventnosti;
e.   
pogojih za izredno izvajanje lastne ocene tveganj in solventnosti izven
časovnice iz prejšnje točke.
24. člen
(dokumentacija o vsaki izvedeni lastni oceni tveganj in
solventnosti)
Zavarovalnica evidentira in dokumentira vse korake izvedene lastne
ocene tveganj in solventnosti ter njene rezultate.
25. člen
(poročila o lastni oceni tveganj in solventnosti)
Uprava zavarovalnice zagotovi, da poročila o lastni oceni
tveganj in solventnosti vsebujejo informacije, ki so:
1.     
popolne;
2.     
primerne;
3.     
pravočasne;
4.     
zanesljive;
5.     
jasne in nedvoumne;
6.     
konsistentne v času in v primerjavi z drugimi internimi poročili.
26. člen
(notranje poročanje)
(1) Poročilo o lastni oceni tveganj in solventnosti,
namenjeno notranji uporabi, odobri uprava ali upravni odbor zavarovalnice.
(2) Z rezultati in ugotovitvami lastne ocene tveganj in
solventnosti je potrebno v ustreznem obsegu seznaniti vse relevantne zaposlene
v zavarovalnici. Ti zaposleni morajo biti seznanjeni z rezultati v takih
časovnih rokih, ki jim omogočajo sprejemanje ustreznih odločitev.
27. člen
(poročilo Agenciji za zavarovalni nadzor)
Poročilo o lastni oceni tveganj in solventnosti, namenjeno Agenciji
za zavarovalni nadzor, vsebuje najmanj naslednje informacije:
1.     
kvalitativne in kvantitativne rezultate ocene celotne potrebe po
kapitalu ter zaključke, ki sledijo iz teh rezultatov;
2.     
podatke o uporabljenih metodah in predpostavkah;
3.     
informacije o celotni potrebi po kapitalu, ter primerjavo med celotno
potrebno po kapitalu, zahtevanim solventnostnim kapitalom in razpoložljivimi
lastnimi viri sredstev;
4.     
kvalitativne informacije, ki se nanašajo na analizo odstopanj med celotno
potrebo po kapitalu in zahtevanim solventnostnim kapitalom, izračunanim po
standardni formuli oziroma po polnem ali delnem internem modelu;
5.     
kvantitativne informacije o večjih odstopanjih med celotno potrebo po
kapitalu in zahtevanim solventnostnim kapitalom, izračunanim po standardni
formuli oziroma po polnem ali delnem internem modelu.
28. člen
(način in roki poročanja Agenciji za zavarovalni nadzor)
Zavarovalnica posreduje poročilo o lastni oceni tveganj in
solventnosti iz četrte točke 22. člena tega sklepa Agenciji za zavarovalni
nadzor, ko poročilo odobri uprava ali upravni odbor zavarovalnice v rokih, ki
jih določa 312. člen Delegirane uredbe in v obliki, ki jo določa 313. člen
Delegirane uredbe.
IX. LASTNA OCENA TVEGANJ IN SOLVENTNOSTI NA RAVNI SKUPINE
29. člen
(obseg ocene)
(1) Za lastno oceno tveganj in solventnosti na ravni skupine se
smiselno uporabljajo določila I. do VIII. poglavja tega sklepa.
(2) Na ravni skupine je potrebno upoštevati tudi tveganja, ki
imajo lahko pomemben vpliv na eno ali več družb skupine.
30. člen
(posebnosti skupine glede ocene solventnostnih potreb)
Zavarovalnica, ki je končna nadrejena družba v skupini na
ravni Evropskega gospodarskega prostora (v nadaljnjem besedilu: EGP),
evidentira in dokumentira vsaj, kako so naslednji elementi upoštevani pri oceni
solventnostnih potreb na ravni skupine:
1.     
opredelitev lastnih virov sredstev znotraj skupine in morebitnih potreb
po dodatnem kapitalu;
2.     
oceno razpoložljivosti, prenosljivosti in zamenljivosti lastnih virov
sredstev;
3.     
informacije o načrtovanih prenosih lastnih virov sredstev v okviru
skupine, ki bi lahko pomembno vplivali na katero koli družbo v skupini in
njihove posledice;
4.     
usklajenost strategij posameznih družb skupine s strategijami, vzpostavljenimi
na ravni skupine;
5.     
posebna tveganja, ki jim je skupina izpostavljena.
31. člen
(posebne zahteve za enotni dokument o lastni oceni tveganj in
solventnosti)
Če zavarovalnica, ki je končna nadrejena družba v skupini na
ravni EGP, na podlagi 374. člena ZZavar-1 pripravi enotni dokument o lastni
oceni tveganj in solventnosti, Agenciji za zavarovalni nadzor posreduje:
1.     
seznam družb v skupini, za katere so posamezne ocene, ki jih zahteva
156. člen ZZavar-1, zajete v enotnem dokumentu o lastni oceni tveganja in
solventnosti, vključno z razlogom za sprejeto odločitev;
2.     
opis, kako so izpolnjene zahteve glede upravljanja na ravni teh družb in
zlasti, kako so upravni, upravljalni ali nadzorni organi teh družb vključeni v
postopek izvajanja ocene ter odobritev rezultata ocene;
3.     
opis, kako je strukturiran enotni dokument o lastni oceni tveganj in
solventnosti, da se nadzorniku skupine omogoči ločitev posameznih ocen za druge
nadzornike v kolegiju nadzornikov;
4.     
po potrebi posebno navedbo glede zahtevanih prevodov, pri čemer je
posebna pozornost namenjena časovnemu razporedu in vsebini.
32. člen
(upoštevanje družb v skupini s sedežem v državah izven EGP)
Zavarovalnica, ki je končna nadrejena družba v skupini na
ravni EGP, za namen ocene solventnostnih potreb upošteva tveganja, ki so jim
izpostavljene družbe v skupini s sedežem izven držav, podpisnic Sporazuma o
ustanovitvi Evropskega gospodarskega prostora. Pri tem posebno pozornost nameni
oceni prenosljivosti in zamenljivosti lastnih virov sredstev.
X. KONČNA DOLOČBA
33. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-16/2015-9
Ljubljana, dne 22. decembra 2015
EVA 2015-1611-0164
Predsednik strokovnega sveta
Agencije za zavarovalni nadzor
Sergej Simoniti l.r.