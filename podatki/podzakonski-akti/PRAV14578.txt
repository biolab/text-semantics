1. člen
Ta pravilnik določa ocenjevalno lestvico za oceno
upravičenosti do dolgotrajne oskrbe (v nadaljnjem besedilu: OLDO) z vrednostjo
točk po področjih ocenjevanja iz drugega odstavka 36. člena Zakona o
dolgotrajni oskrbi (Uradni list RS, št. 196/21; v nadaljnjem besedilu: zakon).
2. člen
(1) Ocena upravičenosti do dolgotrajne oskrbe (v nadaljnjem
besedilu: ocena upravičenosti do DO) se izdela z uporabo OLDO, ki je določena v
Prilogi 1, ki je sestavni del tega pravilnika. Ocena upravičenosti do DO
temelji na oceni ohranjene samostojnosti oziroma sposobnosti samooskrbe
zavarovane osebe. Samostojnost zavarovane osebe oziroma njena sposobnost
samooskrbe se ocenjuje v okviru osmih modulov iz drugega odstavka 36. člena
zakona (v nadaljnjem besedilu: modul).
(2) Zavarovana oseba je samostojna, kadar aktivnost lahko
izvede sama oziroma sama z uporabo medicinskih oziroma drugih pripomočkov.
(3) Zavarovana oseba neke aktivnosti ne zmore izvesti
samostojno, kadar se oceni, da je za izvedbo aktivnosti potrebna pomoč druge
osebe oziroma zavarovana oseba zaradi težav v duševnem zdravju ne prepoznava
potrebe po zadovoljevanju osnovnih in podpornih dnevnih opravil.
3. člen
(1) Vsota točk, dosežena v skladu z OLDO pri posameznem
modulu, se preračuna v ponderirane točke posameznega modula v skladu s pravili
za preračun, določenimi v Prilogi 2, ki je sestavni del tega pravilnika.
(2) Pri določanju kategorije dolgotrajne oskrbe (v nadaljnjem
besedilu: kategorija DO), v katero se, na podlagi izdelane ocene upravičenosti
do DO, uvrsti zavarovana oseba, se upošteva seštevek ponderiranih točk po
modulih, pri čemer:
1.     
modul 1 prinese do deset odstotkov skupnega seštevka ponderiranih
točk;
2.     
modul 2 in modul 3 prineseta do petnajst odstotkov skupnega seštevka
ponderiranih točk, pri čemer se v skupnem seštevku točk upošteva modul, pri
katerem je zavarovana oseba dosegla višje število ponderiranih točk;
3.     
modul 4 prinese do štirideset odstotkov skupnega seštevka
ponderiranih točk;
4.     
modul 5 prinese do petnajst odstotkov skupnega seštevka
ponderiranih točk;
5.     
modul 6 in modul 7 prineseta do deset odstotkov skupnega seštevka
ponderiranih točk, pri čemer se v skupnem seštevku točk upošteva modul, pri
katerem je zavarovana oseba dosegla višje število ponderiranih točk;
6.     
modul 8 prinese do deset odstotkov skupnega seštevka ponderiranih
točk.
(3) Najmanjše doseženo število ponderiranih točk, potrebno za
uvrstitev zavarovane osebe v najnižjo kategorijo DO (1. kategorijo), je 12,5
ponderiranih točk.
KONČNA DOLOČBA
4. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-38/2022
Ljubljana, dne 4. aprila 2022
EVA 2022-2711-0016
Janez Poklukar
minister
za zdravje 
 
Soglašam!

Janez Cigler Kralj
minister
za delo, družino, socialne zadeve
in enake možnosti

Priloga
1: Ocenjevalna lestvica za oceno upravičenosti do dolgotrajne oskrbe 
Priloga
2: Pravila za preračun skupne vrednosti posameznega modula v ponderirane
vrednosti točk