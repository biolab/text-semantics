I. SPLOŠNA DOLOČBA
1. člen
(vsebina)
(1) Ta uredba določa postopek mediacije v sporih v zvezi
z avtorsko ali sorodnimi pravicami med kolektivno organizacijo, reprezentativnim
združenjem uporabnikov, uporabnikom ali imetnikom pravic (v nadaljnjem
besedilu: stranka) v primerih, določenih z zakonom, ki ureja kolektivno
upravljanje avtorske in sorodnih pravic (v nadaljnjem besedilu: zakon), stopnjo
in vrsto izobrazbe, druga merila, ki jih mora izpolnjevati mediator za
mediacijo po tej uredbi, ter nagrado za mediatorja.
(2) Izraz sporazum o mediaciji, uporabljen v tej uredbi,
pomeni sporazum, s katerim se stranki dogovorita, da bosta z mediacijo reševali
vse ali nekatere spore v zvezi z avtorsko in sorodnimi pravicami, ki so nastali
ali utegnejo nastati med njima.
(3) Stranki lahko skleneta sporazum o mediaciji v obliki
mediacijske klavzule, vključene v predhodno sklenjeno pogodbo ali sporazum,
vključno s skupnim sporazumom, ki ga skleneta po določbah zakona, ali v obliki
posebne pogodbe.
II. ZAČETEK POSTOPKA
2. člen
(predlog)
(1) Postopek mediacije se začne z vložitvijo predloga za
mediacijo (v nadaljnjem besedilu: predlog) pri Uradu Republike Slovenije za
intelektualno lastnino (v nadaljnjem besedilu: urad).
(2) Predlog vložita stranki sporazuma o mediaciji skupno
ali ena izmed njih v zadostnem številu za urad, mediatorja in drugo stranko.
(3) Predlog vsebuje:
a)    
podatke o strankah sporazuma o mediaciji, ki omogočajo vzpostavitev
stika z njima, kot so njuni imeni oziroma firmi, poštna naslova, naslova
elektronske pošte, številke telefona in osebna imena zakonitih zastopnikov in
morebitnih pooblaščencev strank;
b)    
kratek opis spornega primera;
c)    
kopijo sporazuma o mediaciji, razen v primerih, ko se lahko na podlagi
zakona zahteva posredovanje mediatorja brez sporazuma o mediaciji.
(4) Urad pošlje predlog drugi stranki, razen če sta
predlog vložili stranki sporazuma o mediaciji skupno ali če ne vsebuje
podatkov, ki omogočajo vzpostavitev stika z drugo stranko. V tem primeru urad
pozove stranko, ki je vložila predlog, naj ga ustrezno dopolni.
3. člen
(izbira mediatorja)
(1) Če stranki še nista izbrali mediatorja, ju urad po
prejemu predloga pozove, da najpozneje v dveh mesecih po vložitvi predloga
skupaj izbereta enega izmed mediatorjev s seznama mediatorjev, ki jih določi
Vlada Republike Slovenije, in o tem obvestita urad. Če stranki v določenem roku
uradu ne sporočita imena skupno izbranega mediatorja, se šteje, da mediacija ni
uspela, o čemer urad obvesti obe stranki.
(2) Urad obvesti izbranega mediatorja o njegovem izboru
in mu pošlje predlog.
III. MEDIACIJA
4. člen
(neodvisnost in nepristranskost mediatorja)
(1) Mediator ne sme začeti mediacije ali že začete
mediacije nadaljevati, dokler strankama ne razkrije vseh okoliščin, ki bi lahko
vplivale na njegovo neodvisnost in nepristranskost oziroma bi lahko ustvarile
vtis, da ni popolnoma nepristranski.
(2) Mediator mora strankama zagotoviti pošteno
obravnavanje, pri čemer mora upoštevati vse okoliščine primera.
(3) Dolžnosti mediatorja iz prvega in drugega odstavka
tega člena trajajo ves čas postopka.
5. člen
(postopek mediacije)
(1) Če se stranki ne dogovorita o vodenju postopka
mediacije, mediator vodi postopek tako, kot oceni za najprimerneje, upoštevaje
okoliščine primera, izražene interese strank in potrebe po hitri rešitvi spora.
(2) Mediator lahko po posvetu s strankama določi rok, v
katerem mu mora vsaka stranka predložiti svoje poročilo s kratkim opisom
primera, svojimi zahtevami in razlogi zanje ter trenutnim stanjem primera.
Stranka skupaj s poročilom pošlje podatke in gradivo, za katere oceni, da so
potrebni za namene mediacije in zlasti za opredelitev spornih vprašanj.
(3) Mediator lahko kadar koli v postopku mediacije
predlaga, da stranka predloži dodatne podatke in gradivo, za katere oceni, da
bi lahko koristili mediaciji.
(4) Mediator določi kraj in čas sestankov s strankama,
pri čemer se lahko ločeno srečuje in vzdržuje stike tudi z vsako posamezno stranko.
Stranki imata lahko na sestankih z mediatorjem svoje zastopnike ali svetovalce.
6. člen
(predlog mediatorja)
(1) Mediator lahko kadar koli strankama predlaga rešitev
primera na način, ki ga oceni za ustreznega.
(2) Kadar mediator meni, da nekega primera ni mogoče
rešiti z mediacijo, lahko strankama predlaga postopke ali načine, za katere
meni, da bi ob upoštevanju okoliščin spora in poslovnih odnosov med strankama
omogočili najučinkovitejšo in najcenejšo rešitev tega primera.
7. člen
(zaključek mediacije)
Mediacija se zaključi z dnem:
a)    
ko kolektivna organizacija in reprezentativno združenje uporabnikov
skleneta skupni sporazum po določbah zakona;
b)    
sklenitve poravnave med strankama glede dela ali vseh spornih vprašanj;
c)    
ugotovitve mediatorja, da po njegovem mnenju nadaljevanje mediacije ne
bi omogočilo rešitve primera;
č)    ko urad ali mediator prejme pisno izjavo stranke, da odstopa od
sporazuma o mediaciji.
8. člen
(obvestilo mediatorja)
Ko se mediacija zaključi, mediator pošlje strankama in uradu
pisno obvestilo, v katerem navede datum zaključka in vrsto izida mediacije iz
prejšnjega člena ter opiše njeno uspešnost.
IV. ZAUPNOST IN TAJNOST MEDIACIJE
9. člen
(zaupnost in tajnost mediacije)
(1) Vsi, ki so vključeni v mediacijo, zlasti mediator,
stranki ter njuni zastopniki in svetovalci, izvedenci, delavci urada in druge
osebe, navzoče na sestankih strank z mediatorjem, morajo spoštovati zaupno
naravo mediacije in ne smejo uporabiti ali razkriti tretji osebi nobenega
podatka oziroma informacije, ki se nanaša na mediacijo ali je bila pridobljena
med njo, razen če se stranki in mediator dogovorijo drugače. Ob zaključku
mediacije vrnejo vsa poročila, dokumente in drugo gradivo stranki, ki jih je
predložila, ne da bi zadržali njihove kopije, razen če se stranki dogovorita
drugače.
(2) Mediator ne sme razkriti drugi stranki podatkov,
gradiv ali drugih informacij brez izrecnega dovoljenja stranke, ki mu je
podatke, gradivo ali druge informacije dala. Ta dolžnost traja ves čas postopka
in po njegovem zaključku.
(3) O sestankih med strankama in mediatorjem se ne vodi
zapisnik.
(4) Urad ne sme nikomur razkriti obstoja ali izida
mediacije brez pisnega dovoljenja strank.
(5) Urad ohrani podatke o strankah, vsebini spornih
vprašanj, ki so se reševala v mediaciji, in obvestilo mediatorja o uspešnosti oziroma
neuspešnosti mediacije. Urad v letna poročila, ki jih objavlja v zvezi s svojo
dejavnostjo, lahko vključi podatke o številu in izidu mediacij ter vsebini
spornih vprašanj, ki so se reševala v mediaciji, pod pogojem, da ti podatki ne
razkrijejo identitete strank ali posebnih okoliščin primera.
10. člen
(prepoved uporabe dejstev in dokazov)
(1) Mediator in stranki ne smejo, razen če se dogovorijo
drugače, v sodnem ali katerem koli drugem postopku predlagati kot dokaz:
a)    
dejstva, da je ena od strank predlagala mediacijo ali hotela sodelovati
v njej;
b)    
stališč, ki jih je stranka v postopku mediacije zagovarjala, in
predlogov, ki jih je dala;
c)    
izjav o dejstvih ali priznanj zahtev ali dejstev, izvedenih v postopku,
če take izjave ali priznanja niso del doseženega sporazuma;
č)    predlogov, ki jih je v postopku mediacije oblikoval mediator;
d)    
dejstva, da je ena od strank v postopku mediacije pokazala pripravljenost
sprejeti predlog nasprotne stranke;
e)    
listin, ki so bile izdelane za potrebe postopka mediacije, ali listin,
za katere se stranki v postopku mediacije dogovorita, da jih bosta uporabljali
v katerem koli drugem postopku.
(2) Določba prejšnjega odstavka se uporablja ne glede na
obliko informacije ali dokaza.
V. STROŠKI MEDIACIJE IN NAGRADA MEDIATORJA
11. člen
(stroški mediacije)
(1) Vsaka stranka nosi svoje stroške mediacije sama,
razen če se stranki dogovorita drugače.
(2) Skupne stroške mediacije, ki vključujejo zlasti
nagrado za mediatorja, potne stroške mediatorja in stroške, povezane s
pridobivanjem izvedenskih mnenj, krijeta stranki v enakih delih, razen če se
dogovorita drugače.
(3) Višino nagrade za mediatorja ter način in čas plačila
skupnih stroškov iz prejšnjega odstavka določijo stranki in mediator po
posvetu. Če v enem mesecu po imenovanju mediatorja mediator in stranki tega ne
določijo, se šteje, da mediacija ni uspela, o čemer mediator obvesti urad in
stranki.
12. člen
(predujem)
(1) Mediator, potem ko je izbran, lahko določi znesek
predujma za skupne stroške mediacije, ki ga mora vsaka stranka položiti na
račun, ki ga določi mediator.
(2) Če stranka v petnajstih dneh po drugem pisnem
opominu mediatorja ne položi predujma, se šteje, da je mediacija zaključena.
Mediator o tem pisno obvesti stranki in navede datum zaključka mediacije.
(3) Po zaključku mediacije mediator predloži strankama
obračun nagrade in drugih skupnih stroškov mediacije in zneskov predujmov ter
jima vrne ostanek oziroma zahteva plačilo manjkajočega zneska.
VI. POGOJI ZA MEDIATORJA IN SEZNAM MEDIATORJEV
13. člen
(pogoji za mediatorja)
(1) Mediator je lahko oseba z univerzitetno izobrazbo,
ki je opravila najmanj 40-urni program usposabljanja iz mediacije, ima najmanj
pet let delovnih izkušenj, znanje na področju avtorskega prava ter znanje
slovenskega in najmanj enega tujega jezika.
(2) Kandidati za mediatorje vložijo prijavo pri uradu.
Prijavi morajo priložiti dokazila o izpolnjevanju pogojev za mediatorja.
(3) Seznam mediatorjev se objavi na spletni strani
ministrstva, pristojnega za gospodarstvo, in se sproti posodablja.
14. člen
(črtanje s seznama mediatorjev)
Mediator se črta s seznama mediatorjev, če sam to zahteva ali
v primeru njegove smrti.
VII. PREHODNA IN KONČNI DOLOČBI
15. člen
(seznam mediatorjev)
Z dnem začetka veljavnosti te uredbe preneha veljati Sklep o
določitvi seznama mediatorjev (Uradni list RS, št. 82/05 in 36/07), uporablja
pa se do objave seznama mediatorjev iz tretjega odstavka 13. člena te uredbe.
16. člen
(prenehanje veljavnosti)
Z dnem začetka veljavnosti te uredbe preneha veljati Uredba o
mediaciji v sporih v zvezi z avtorsko ali sorodnimi pravicami (Uradni list RS,
št. 35/05).
17. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00726-10/2017
Ljubljana, dne 12. oktobra 2017
EVA 2016-2130-0065
Vlada Republike Slovenije
dr. Miroslav Cerar l.r.
Predsednik