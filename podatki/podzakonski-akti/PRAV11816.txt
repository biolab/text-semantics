I. SPLOŠNA DOLOČBA
1. člen
(vsebina)
Ta pravilnik določa vrste priznanj, pogoje
in postopek podeljevanja priznanj ter oblike podelitve priznanj javnim
uslužbencem in funkcionarjem sodišč, državnih tožilstev, državnega
pravobranilstva in javnim uslužbencem ministrstva za pravosodje za posebne
delovne uspehe ali prizadevanja ter za uspešno končane zahtevne projekte iz
njihove pristojnosti oziroma opravljanje nalog ali pooblastil.
II. VRSTA PRIZNANJ
2. člen
(vrsti priznanj)
Javnim uslužbencem in funkcionarjem sodišč,
državnih tožilstev, državnega pravobranilstva in ministrstva za pravosodje se
podeljujeta naslednji priznanji:
-       
diploma,
-       
medalja.
3. člen
(diploma)
Diploma se podeli za:
-       
nadpovprečne delovne uspehe ali prizadevanja ter za uspešno končane
zahtevne projekte iz pristojnosti javnih uslužbencev ali funkcionarjev, če je
javni uslužbenec ali funkcionar na tem področju praviloma deloval najmanj pet
let;
-       
življenjsko delo na področju pravosodja, če je javni uslužbenec ali
funkcionar na tem področju deloval najmanj 15 let in izkazuje posebne
delovne uspehe ali prizadevanja pri opravljanju nalog ali pooblastil ali je
uspešno končal zahtevne projekte iz svoje pristojnosti.
4. člen
(medalja)
(1) Medalja se podeli za:
-       
izjemne delovne uspehe ali prizadevanja ter za uspešno končane izjemno
zahtevne projekte iz pristojnosti javnih uslužbencev ali funkcionarjev, če je
javni uslužbenec ali funkcionar na tem področju praviloma deloval najmanj 15
let;
-       
življenjsko delo na področju pravosodja, če je javni uslužbenec ali
funkcionar na tem področju deloval najmanj 15 let in je bilo njegovo delo
na področju pravosodja izjemno uspešno ali pa ima izjemne zasluge pri razvoju
in krepitvi učinkovitosti delovanja ali ugleda pravosodja.
(2) Medalja za življenjsko delo se ne
glede na leta delovanja vedno podeli vrhovnemu sodniku, če se je upokojil kot
vrhovni sodnik in vrhovnemu državnemu tožilcu, če se je upokojil kot vrhovni
državni tožilec.
5. člen
(priznanja za življenjsko delo)
(1) Diploma in medalja za življenjsko
delo se lahko posamezniku podeli le enkrat.
(2) Diploma in medalja za življenjsko
delo se lahko podeli javnim uslužbencem ali funkcionarjem, ki se upokojijo do
31. oktobra tekočega leta.
6. člen
(darilo)
Ob vsaki medalji ali diplomi se lahko
podeli knjižno ali drugo darilo simbolnega pomena.
III. PODELJEVANJE PRIZNANJ
7. člen
(interni poziv in predlagatelji priznanj)
(1) Ministrstvo za pravosodje do
30. aprila tekočega leta objavi interni poziv za podelitev priznanj in ga
posreduje predsedniku Vrhovnega sodišča Republike Slovenije, generalnemu
državnemu tožilcu, generalnemu državnemu pravobranilcu in organizacijskim
enotam ministrstva za pravosodje. Predsednik Vrhovnega sodišča Republike
Slovenije, generalni državni tožilec in generalni državni pravobranilec interni
poziv nadalje posredujejo svojim organizacijskim enotam oziroma sodiščem.
(2) Poziv iz prejšnjega odstavka mora
vsebovati obrazložitev meril za podeljevanje priznanj.
(3) Predloge za podelitev priznanj
javnim uslužbencem oziroma funkcionarjem:
-       
na sodiščih pripravijo predsedniki sodišč, za predsednike sodišč pa
predsednik neposredno višjega sodišča;
-       
na državnih tožilstvih oziroma državnem pravobranilstvu pripravi
generalni državni tožilec oziroma generalni državni pravobranilec;
-       
za posamezno organizacijsko enoto ministrstva za pravosodje pripravijo
predstojniki organov v sestavi, vodja centra za izobraževanje v pravosodju in
minister za pravosodje.
(4) Ne glede na določbo prejšnjega
odstavka lahko predlog za podelitev nagrad javnim uslužbencem ter funkcionarjem
državnih tožilstev in državnega pravobranilstva poda minister za pravosodje.
(5) Predlogi za podelitev priznanj
morajo biti obrazloženi, v njih morajo biti navedene vse okoliščine dela posameznega
kandidata, ki utemeljujejo posamezno priznanje. Če se poda predlog za podelitev
diplome iz prve alinee prvega odstavka 3. člena tega pravilnika, pa je javni
uslužbenec ali funkcionar na tem področju deloval manj kot pet let ali če se
poda predlog za podelitev medalje iz prve alinee prvega odstavka 4. člena tega
pravilnika, pa je javni uslužbenec ali funkcionar na tem področju deloval manj
kot 15 let, mora biti predlog še posebej utemeljen.
(6) Predlagatelji iz tretjega odstavka
tega člena pošljejo predloge za podelitev priznanj komisijam do 15. septembra
tekočega leta.
8. člen
(Komisija za obravnavanje predlogov in
odločitev o predlogih)
(1) Predloge za podelitev priznanj
javnim uslužbencem oziroma funkcionarjem:
-       
na sodiščih obravnava in oceni tričlanska komisija, ki jo imenuje
predsednik Vrhovnega sodišča Republike Slovenije;
-       
na državnih tožilstvih obravnava in oceni tričlanska komisija, ki jo
imenuje generalni državni tožilec;
-       
na državnem pravobranilstvu in na ministrstvu za pravosodje obravnava in
oceni tričlanska komisija, ki jo imenuje minister za pravosodje.
(2) Člani komisij izberejo predsednika
izmed sebe. Člani komisije imajo namestnike, ki člane komisije nadomeščajo v
primeru njihove odsotnosti.
(3) Člani komisije in namestniki
članov komisije iz prvega in drugega odstavka tega člena se za tekoče leto
imenujejo do 1. septembra.
(4) Komisija iz prve alinee prvega
odstavka tega člena predloži ocenjene predloge za podelitev priznanj
funkcionarjem in javnim uslužbencem v odločitev predsedniku Vrhovnega sodišča
Republike Slovenije, komisija iz druge alinee predloži ocenjene predloge za
podelitev priznanj državnim tožilcem v odločitev generalnemu državnemu tožilcu,
komisija iz tretje alinee pa predloži ocenjene predloge za podelitev priznanj
državnim pravobranilcem, javnim uslužbencem državnega tožilstva, državnega
pravobranilstva in ministrstva za pravosodje v odločitev ministru za pravosodje
najpozneje do 1. oktobra tekočega leta.
9. člen
(izročitev priznanja svojcem)
Če tisti, ki naj bi dobil priznanje, pred
podelitvijo umre, se priznanje izroči njegovim svojcem.
10. člen
(podelitev in izročitev medalj ter diplom)
(1) Priznanja se praviloma podeljuje
in izroča na dan pravosodja 4. novembra. Če je ta dan praznik ali sobota
ali nedelja, minister za pravosodje v pozivu iz 7. člena tega pravilnika za
podelitev in izročitev priznanj določi drug primeren dan po 4. novembru.
(2) Javnim uslužbencem državnih
tožilstev, ministrstva za pravosodje ter javnim uslužbencem in funkcionarjem
državnega pravobranilstva medalje oziroma diplome podeli minister za
pravosodje. Državnim tožilcem podeli medalje oziroma diplome generalni državni
tožilec, javnim uslužbencem sodišč, sodnikom in drugim funkcionarjem sodišč pa
predsednik Vrhovnega sodišča Republike Slovenije.
(3) Medalje se javnim uslužbencem
oziroma funkcionarjem izročijo na svečan način na osrednji prireditvi ob dnevu
pravosodja, in sicer:
-       
generalni državni pravobranilec izroči javnim uslužbencem in
funkcionarjem državnega pravobranilstva medalje iz prve alineje prvega odstavka
4. člena tega pravilnika;
-       
minister za pravosodje izroči medalje javnim uslužbencem ministrstva za
pravosodje; javnim uslužbencem državnih tožilstev ter javnim uslužbencem in
funkcionarjem državnega pravobranilstva pa izroči medalje iz druge alineje
prvega odstavka 4. člena tega pravilnika;
-       
generalni državni tožilec izroči medalje državnim tožilcem; javnim
uslužbencem državnih tožilstev pa izroči medalje iz prve alineje prvega
odstavka 4. člena tega pravilnika;
-       
predsednik Vrhovnega sodišča Republike Slovenije izroči medalje javnim
uslužbencem sodišč, sodnikom in drugim funkcionarjem sodišč.
(4) Diplome javnim uslužbencem oziroma
funkcionarjem izroči:
-       
na sodiščih predsednik Vrhovnega sodišča Republike Slovenije;
-       
na državnih tožilstvih oziroma državnem pravobranilstvu generalni
državni tožilec oziroma generalni državni pravobranilec;
-       
na ministrstvu za pravosodje minister za pravosodje.
11. člen
(podeljevanje priznanj funkcionarjem)
Za opravljanje sodniške, državnotožilske in
pravobranilske službe se priznanj ne more podeljevati. Sodnikom, državnim
tožilcem in državnim pravobranilcem se priznanja lahko podeljujejo za uspešno
izvajanje sodne, državnotožilske in pravobranilske uprave, za inovativno
racionalizacijo delovnih procesov, za znanstveno-raziskovalno dejavnost in
razvojno dejavnost ali za pedagoško-izobraževalno delo, ob upoštevanju določb
3. in 4. člena tega pravilnika.
IV. EVIDENCA
12. člen
(vodenje evidence)
(1) Evidenco o podeljenih priznanjih
opravlja, obdeluje, uporablja in hrani za javne uslužbence ministrstva za pravosodje
ter javne uslužbence in funkcionarje državnih tožilstev in državnega
pravobranilstva ministrstvo za pravosodje, za javne uslužbence in funkcionarje
sodišč pa Vrhovno sodišče Republike Slovenije.
(2) V evidenco se poleg podatkov o
dobitniku priznanja (osebno ime, strokovni naslov, morebitni znanstveni naslov,
datum in kraj rojstva, naslov prebivališča, funkcijo, naziv ali delovno mesto)
vpišejo tudi vrsta priznanja, razlog podelitve, datum podelitve, predlagatelj
in podatek o že prejetih priznanjih.
V. OBLIKE IN VZORCI PRIZNANJ
13. člen
(oblika diplome)
(1) Diploma je listina iz ročno
izdelanega papirja s simbolom pravosodja. Na sredini zgornjega dela listine sta
državni grb in naziv organa, ki podeljuje diplomo, na sredini pa napis:
»DIPLOMA«. V sredini spodnjega dela listine so navedeni razlogi za podelitev
priznanja, za tem pa se izpišeta ime in priimek prejemnika diplome. V levem
spodnjem delu je izpis »v Ljubljani« in prostor za datum izdaje, v desnem spodnjem
delu pa je prostor za ime, priimek in naziv podeljevalca in prostor za
lastnoročni podpis podeljevalca.
(2) Diploma se podeli v ovitku, ki ima
na zunanji strani odtis simbola pravosodja.
14. člen
(oblika medalje)
(1) Medalja je reliefno izdelan simbol
pravosodja v obliki okrogle ploščice.
(2) Medalja je izdelana iz kovine in
je pozlačena ter shranjena v etuiju.
(3) Medalja se podeli skupaj s
potrdilom. Za obliko potrdila se smiselno uporabljajo določbe o obliki diplome
iz prejšnjega člena.
15. člen
(vzorci priznanj in potrdila)
Vzorci priznanj in potrdila iz 13. in 14.
člena tega pravilnika so kot priloge sestavni del tega pravilnika.

Vzorec
diplome in potrdila

Pravilnik o priznanjih na področju pravosodja
(Uradni list RS, št. 74/13) vsebuje naslednje prehodne in
končno določbo:
»VI. PREHODNE IN KONČNA DOLOČBA
16. člen
(prenos
evidenc)
(1) Ministrstvo za pravosodje prenese
evidenco o podeljenih priznanjih javnim uslužbencem sodišč na Vrhovno sodišče
Republike Slovenije v treh mesecih po uveljavitvi tega pravilnika.
(2) Ministrstvo za notranje zadeve
prenese evidenco o podeljenih priznanjih javnih uslužbencev državnih tožilstev
na Ministrstvo za pravosodje v treh mesecih po uveljavitvi tega pravilnika.
(3) Vrhovno državno tožilstvo prenese
evidenco o podeljenih priznanjih državnim tožilcem na Ministrstvo za pravosodje
v treh mesecih po uveljavitvi tega pravilnika.
17. člen
(roki za
izvedbo podelitve priznanj v letu 2013)
(1) Ministrstvo za pravosodje do
15. septembra objavi interni poziv za podelitev priznanj in ga pošlje
predsedniku Vrhovnega sodišča Republike Slovenije, generalnemu državnemu
tožilcu in generalnemu državnemu pravobranilcu.
(2) Člane komisij in namestnike članov
komisij iz prvega in drugega odstavka 8. člena tega pravilnika se za leto 2013
imenuje do 20. septembra 2013.
(3) Predlagatelji pošljejo predloge za
podelitev priznanj za leto 2013 komisiji do 30. septembra. Komisija pošlje
ocenjene predloge za podelitev priznanj v odločitev podeljevalcu priznanj
najpozneje do 20. oktobra 2013.
18. člen
Z dnem, ko začne veljati ta pravilnik,
prenehata veljati Pravilnik o priznanjih na področju pravosodja (Uradni list
RS, št. 90/07, 61/08, 58/11 – ZDT-1, 47/12 – ZDT-1A in 67/12) in Pravilnik o
priznanjih državnim tožilcem in javnim uslužbencem državnih tožilstev in
Ministrstva za notranje zadeve (Uradni list RS, št. 67/12).
19. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o priznanjih
na področju pravosodja (Uradni list RS, št. 62/16) vsebuje naslednjo končno določbo:
»2. člen
Ta pravilnik začne veljati naslednji dan po
objavi Uradnem listu Republike Slovenije.«.