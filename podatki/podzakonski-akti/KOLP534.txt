Uvodna določba
1. člen
(1) Ta kolektivna pogodba v obligacijskem delu ureja
pravice in obveznosti strank, ki so jo sklenile, ter način mirnega reševanja
kolektivnih in individualnih sporov.
(2) V normativnem delu pa ta kolektivna pogodba vsebuje določbe,
s katerimi se urejajo pravice in obveznosti delavcev in delodajalcev pri
sklepanju pogodb o zaposlitvi, med trajanjem delovnega razmerja in v zvezi s
prenehanjem pogodbe o zaposlitvi, plačilo za delo ter drugi osebni prejemki in
povračila v zvezi z delom, varnost in zdravje pri delu in druge pravice in
obveznosti, ki izhajajo iz razmerij med delodajalci in delavci, ter
zagotavljanje pogojev za delovanje sindikata.
Prenos pooblastil
2. člen
V primeru, če zakoniti zastopnik delodajalca preda drugi
osebi pooblastilo, zaradi katerega bo potrebna komunikacija in dialog s
sindikati, mora o prenosu pooblastila pisno obvestiti reprezentativne sindikate
pri delodajalcu.
A. OBLIGACIJSKI DEL
I. VELJAVNOST KOLEKTIVNE POGODBE
Krajevna veljavnost
3. člen
Kolektivna pogodba premogovništva Slovenije (v nadaljevanju: kolektivna
pogodba) velja za območje Republike Slovenije.
Stvarna veljavnost
4. člen
(1) Kolektivna pogodba velja za vse delodajalce, člane
Energetske zbornice Slovenije, ki opravljajo dejavnost po SKD 2008 B05 –
Pridobivanje premoga.
(2) Ta kolektivna pogodba velja tudi v družbah, v
katerih se za njeno uporabo dogovorita delodajalec in sindikat, ki ima priznan
status reprezentativnosti pri delodajalcu.
Osebna veljavnost
5. člen
(1) Kolektivna pogodba velja za vse delavce, zaposlene
pri delodajalcih, za katere velja ta kolektivna pogodba, ki imajo sedež na
območju Republike Slovenije. Kolektivna pogodba velja tudi za delavce,
zaposlene pri tujih delodajalcih, ki so registrirani za dejavnost iz
4. člena te kolektivne pogodbe, pri njih zaposleni delavci pa opravljajo
delo na območju Republike Slovenije.
(2) Za poslovodne osebe, prokuriste in vodilne delavce v
obsegu, kot to omogoča zakon, ta kolektivna pogodba ne velja, razen če je
drugače določeno s kolektivno pogodbo pri delodajalcu, s splošnim aktom
delodajalca ali pogodbo o zaposlitvi.
(3) Za agencijske delavce, ki delajo pri uporabniku, ki
ga zavezuje ta kolektivna pogodba, se ta kolektivna pogodba uporablja le glede
pravic, ki jih mora v skladu z zakonom zagotoviti uporabnik.
(4) Za dijake in študente na obveznem praktičnem
usposabljanju se ta kolektivna pogodba uporablja le glede pravic, ki jih
izrecno navaja zakon ali ta kolektivna pogodba.
Časovna veljavnost
6. člen
(1) Ta kolektivna pogodba je sklenjena za nedoločen čas.
(2) Spremembe in dopolnitve te kolektivne pogodbe
oziroma sklenitev nove lahko vsaka stranka predlaga po dveh letih od začetka
uporabe te kolektivne pogodbe.
(3) Vsaka stranka lahko kolektivno pogodbo odpove pisno
s šestmesečnim odpovednim rokom, vendar ne prej kot po štirih letih od začetka
uporabe te kolektivne pogodbe.
(4) Po prenehanju veljavnosti te kolektivne pogodbe se
do sklenitve nove, vendar najdlje 12 mesecev, še naprej uporabljajo določbe
normativnega dela te kolektivne pogodbe.
II. TARIFNA PRILOGA
Tarifna priloga
7. člen
(1) Tarifna priloga je sestavni del te kolektivne
pogodbe.
(2) Tarifna priloga velja do konca tekočega koledarskega
leta. Tarifna priloga se sprejme vsako leto najkasneje do 30. 11. in začne
veljati 1. 1. v naslednjem koledarskem letu. Če se ne sprejme v tem roku, se
veljavnost Tarifne priloge podaljša vsakokrat za eno leto.
Veljavnost tarifne priloge
8. člen
Tarifna priloga začne veljati z dnem podpisa, uporabljati pa
se začne skladno z določilom v 107. členu te kolektivne pogodbe.
III. IZVAJANJE KOLEKTIVE POGODBE
Enotni minimalni standardi
9. člen
(1) Določila te kolektivne pogodbe predstavljajo enotne
minimalne standarde.
(2) Odstopanje od enotnih minimalnih standardov je
dovoljeno na ravni delodajalca na podlagi posebnega pisnega sporazuma med
reprezentativnimi sindikati pri delodajalcu in delodajalcem v primerih
izrednega poslabšanja poslovanja v zadnjem letu dni, ki ogroža obstoj
delodajalca oziroma njegovo operativno poslovanje in to prispeva k ohranitvi
delovnih mest pri delodajalcu.
(3) Delodajalec ob pobudi za sklenitev sporazuma
predloži sindikatu pisno utemeljene razloge za sklenitev sporazuma. V sporazumu
se opredelijo čas trajanja in vrsta ukrepov. Sporazum zajema tudi opredelitev do
morebitnih povračil prikrajšanja.
(4) Sklenitelja te kolektivne pogodbe se zavezujeta, da
bosta enkrat letno, najkasneje do konca maja, preverila ekonomsko stanje v
dejavnosti in v gospodarstvu Republike Slovenije z namenom oblikovanja možnih
zvišanj minimalnih standardov iz te kolektivne pogodbe dejavnosti.
Pozitivna izvedbena dolžnost
10. člen
Stranki kolektivne pogodbe si morata z vsemi sredstvi, ki so
jima na voljo, prizadevati za pravilno izvrševanje te kolektivne pogodbe in
spoštovanje njenih določb.
Negativna izvedbena dolžnost
11. člen
Stranki kolektivne pogodbe sta dolžni opustiti vsako dejanje,
ki bi nasprotovalo izvrševanju te kolektivne pogodbe.
Podjetniška kolektivna pogodba
12. člen
Stranki kolektivne pogodbe soglašata, da se specifična vsebina,
ki je ne ureja ta kolektivna pogodba, uredi s podjetniškimi kolektivnimi
pogodbami.
Spremembe in dopolnitve, sklenitev nove kolektivne
pogodbe
13. člen
(1) Vsaka pogodbena stranka lahko kadarkoli predlaga
spremembo oziroma dopolnitev kolektivne pogodbe.
(2) Pogodbena stranka, ki želi spremembo oziroma
dopolnitev kolektivne pogodbe, predloži drugi stranki svojo obrazloženo zahtevo
v pisni obliki.
(3) Druga stranka se je dolžna do predloga opredeliti v
30 dneh.
(4) Določbe tega člena se smiselno uporabljajo tudi za
postopek sklenitve nove kolektivne pogodbe.
Sestava in delovanje komisije za spremljanje izvajanja in
razlago kolektivne pogodbe
14. člen
(1) Komisija za spremljanje izvajanja in razlago
kolektivne pogodbe šteje 6 članov.
(2) Komisija je sestavljena iz enakega števila članov,
imenovanih s strani delodajalcev in delojemalcev.
(3) Komisija praviloma odloča s soglasjem vseh članov.
Če do soglasja ne pride, komisija lahko odloči po odloženem glasovanju v roku
največ 15 dni tudi s preglasovanjem petih članov.
(4) Komisija iz prvega odstavka tega člena se
konstituira najkasneje v roku 90 dni po uveljavitvi kolektivne pogodbe. Način
dela komisije določa poslovnik, ki ga sprejme komisija.
(5) Komisija spremlja izvajanje kolektivne pogodbe ter
sprejema:
-       
razlage in mnenja glede izvajanja določb te kolektivne pogodbe;
-       
priporočila strankama te kolektivne pogodbe za ureditev posameznega
vprašanja.
(6) Mnenje komisije predstavlja strokovno mnenje o
načinu izvajanja določenega instituta v praksi.
(7) Razlaga komisije vsebuje obrazložitev posamezne
nejasne določbe, ki jo ta obrazloži upoštevaje poznavanje stroke, besedno
razlago in voljo strank v času sklepanja te kolektivne pogodbe. Razlaga se
objavi na enak način, kot je bila objavljena kolektivna pogodba.
(8) Na podlagi lastnih ugotovitev ob spremljanju
izvajanja te kolektivne pogodbe ali na podlagi posredovanih predlogov ali
vprašanj komisija oblikuje predloge in priporočila za spremembo ali dopolnitev
te kolektivne pogodbe, ki jih posreduje pogodbenima strankama v obravnavo.
(9) Priporočilo strankama je strokovni predlog komisije
za spremembo in dopolnitev kolektivne pogodbe in obsega tudi vnaprej oblikovani
predlog besedila posameznih členov.
(10) Vsaka pogodbena stranka lahko predlaga, da se v
delo komisije kot svetovalce vključi tudi zunanje strokovne sodelavce.
(11) Komisija je dolžna pri svojem delu upoštevati
mednarodne delovnopravne konvencije, predpise s področja delovnih razmerij,
ustaljeno sodno prakso in namen, ki sta ga stranki hoteli doseči s posamezno
pravno normo.
Spremljanje izvajanja tarifnega dela in tarifne priloge
kolektivne pogodbe
15. člen
(1) Pogodbeni stranki redno spremljata izvajanje
tarifnega dela in tarifne priloge te kolektivne pogodbe po sprejeti
metodologiji spremljanja, ki jo komisija sprejme obenem s poslovnikom.
(2) Metodologijo spremljanja izvajanja tarifne priloge
opredeljuje zlasti vrste podatkov, način zajemanja in analitične obdelave ter
način in frekvenco posredovanja podatkov.
(3) Podjetja so dolžna podatke o izvajanju kolektivne
pogodbe redno in v postavljenih rokih posredovati strankam pogodbe.
(4) Pogodbeni stranki imata pravico vpogleda v vse
podatke, ki so v zvezi z izvajanjem te kolektivne pogodbe.
(5) Preprečevanje vpogleda v podatke o izvajanju
kolektivne pogodbe, njihovo prikrivanje ali dajanje lažnih podatkov je kršitev
te kolektivne pogodbe.
(6) Komisija za spremljanje izvajanje tarifnega dela in
tarifne priloge kolektivne pogodbe šteje šest članov, ki jih stranki imenujeta
v roku 60 dni od uveljavitve te kolektivne pogodbe.
IV. REŠEVANJE KOLEKTIVNIH SPOROV
Reševanje kolektivnih sporov med strankama kolektivne
pogodbe
16. člen
(1) Pogodbeni stranki lahko medsebojne kolektivne spore,
ki izhajajo iz te kolektivne pogodbe in jih ni bilo mogoče rešiti s pogajanji,
rešujeta s posredovanjem ali arbitražo. Postopka posredovanja in arbitraže sta
prostovoljna.
(2) Za spore iz prvega odstavka tega člena se štejeta
spor o pravicah in interesni spor, ki izvirata iz te kolektivne pogodbe.
(3) Spori se rešujejo ob smiselni uporabi zakona, ki
ureja kolektivne pogodbe, zakona, ki ureja arbitražo, in zakona, ki ureja
mediacijo v civilnih in gospodarskih sporih.
Reševanje kolektivnih sporov s posredovanjem
17. člen
(1) Postopek mirnega reševanja sporov s posredovanjem se
prične s predlogom predlagatelja (v nadaljevanju: predlagatelj), v katerem je
navedeno sporno vprašanje ali razmerje ter sočasno predlagan strokovnjak za
posredovanje.
(2) Nasprotni udeleženec se izjavi o predlaganem
postopku posredovanja in o strokovnjaku, ki naj posreduje v kolektivnem sporu.
(3) Če nasprotni udeleženec predloga ne sprejme ali se o
predlaganem postopku posredovanja ne izjavi v roku 8 dni, se postopek
posredovanja ustavi.
(4) Če soglasje o strokovnjaku za posredovanje ni
doseženo v roku 8 dni od dneva, ko je predlagatelj prejel predlog nasprotnega
udeleženca o osebi, ki naj posreduje, se šteje, da postopek posredovanja ni
uspel in se ustavi.
(5) Med postopkom posredovanja lahko vsaka stranka
kadarkoli izjavi, da ne želi nadaljevati s postopkom. S tem se postopek
posredovanja ustavi.
Postopek posredovanja
18. člen
(1) V postopku posredovanja se za vprašanja, ki niso
urejena v tej kolektivni pogodbi, smiselno uporablja zakon, ki ureja mediacijo
v civilnih in gospodarskih sporih.
(2) V primeru uspešnega zaključka posredovanja stranki, ki
sta se udeležili pomirjanja, skleneta zavezujoč pisni sporazum.
(3) Pisni sporazum strank kolektivne pogodbe, ki
dopolnjuje ali spreminja vsebino kolektivne pogodbe, se objavi na enak način
kot ta kolektivna pogodba.
Arbitraža
19. člen
(1) Stranki kolektivnega delovnega spora se lahko v
primeru, da postopek posredovanja ni uspešen ali se zanj ne odločita, pisno
dogovorita za arbitražno reševanje spora.
(2) Arbitražni postopek se praviloma vodi pred arbitrom
posameznikom, s katerim soglašata obe stranki spora ali pred tričlanskim
arbitražnim senatom, v katerega vsaka stranka imenuje enega člana, tretjega, ki
je predsednik senata, pa člana imenujeta soglasno v roku 7 dni, odkar sta oba
člana sprejela imenovanje za arbitra.
Arbitražni postopek
20. člen
(1) Arbitražni postopek se začne na podlagi pisnega
predloga ene od strank spora, v katerem je navedeno sporno vprašanje ali
razmerje in podan predlog za člana arbitražnega senata ali predlog glede
arbitra posameznika.
(2) Nasprotna stranka se izjavi o predlaganem
arbitražnem postopku in o članu arbitražnega senata oziroma o arbitru
posamezniku.
(3) Če nasprotna stranka predloga arbitražnega postopka
ne sprejme ali se o predlaganem arbitražnem postopku ne izjavi v roku 15 dni,
se arbitražni postopek ustavi.
(4) Če soglasje o predsedniku arbitražnega senata
oziroma soglasje o arbitru posamezniku ni doseženo v roku 8 dni od dneva,
odkar sta oba člana arbitražnega senata sprejela imenovanje oziroma odkar je
predlagatelj prejel predlog nasprotne stranke o arbitru posamezniku, se šteje,
da arbitražni postopek ni uspel in se ustavi.
(5) Odločitev arbitražnega senata oziroma arbitra
posameznika v kolektivnem delovnem sporu je dokončna. Odločitev se objavi na
enak način kot ta kolektivna pogodba.
(6) Za postopek pred arbitražnim senatom ali arbitrom
posameznikom se smiselno uporabljajo določbe zakona, ki ureja arbitražo, razen
za vprašanja, ki so drugače urejena v tej kolektivni pogodbi.
B. NORMATIVNI DEL
V. NORMATIVNE DOLOČBE
Pomen izrazov
21. člen
(1) V tej kolektivni pogodbi uporabljeni izrazi, ki so
zapisani v moški slovnični obliki, so uporabljeni kot nevtralni za ženski in
moški spol.
(2) Skupna delovna doba zajema izpolnjena leta delovne
dobe, ko je delavec v delovnem razmerju pri delodajalcu s sedežem v Republiki
Sloveniji in v tujini, če delavec izkaže opravljeno delovno dobo z ustreznim
potrdilom ZPIZ-a.
(3) Pri uveljavljanju pravic na podlagi »delovne dobe
pri zadnjem delodajalcu« se v omenjeno delovno dobo šteje delovna doba:
-       
pri zadnjem delodajalcu,
-       
pri delodajalcih, ki so pravni predniki ali povezane družbe zadnjega
delodajalca, v skladu z zakonom, ki ureja gospodarske družbe,
-       
za prevzete delavce pa tudi delovna doba pri delodajalcih, od katerih so
bili prevzeti.
(4) »Davčna uredba« pomeni vsakokrat veljavno uredbo, ki
ureja davčno obravnavo povračil stroškov in drugih dohodkov iz delovnega
razmerja.
(5) »Uredba za službena potovanja v tujino« pomeni
vsakokrat veljavno uredbo, ki ureja povračilo stroškov za službena potovanja v
tujino.
(6) »Javni prevoz« je prevoz, ki je pod enakimi pogoji
dostopen vsem uporabnikom prevoznih storitev in se izvaja v komercialne namene,
razen avtotaksi in t. i. »shuttle« prevozov.
(7) »Nočni delavec« je delavec, ki dela ponoči vsaj tri
ure svojega dnevnega delovnega časa, oziroma delavec, ki dela ponoči vsaj
tretjino polnega letnega delovnega časa.
(8) »Vodilni delavec« je delavec, ki je kot tak
opredeljen v zakonu, ki ureja delovna razmerja.
(9) »Pripravljenost na domu« je pojem, ki označuje čas,
ko je delavec prisoten doma ali na drugem kraju po lastni izbiri in je v vsakem
trenutku dosegljiv, sposoben oditi na delovno mesto, v času, ki ga običajno
porabi za pot na delo in izvajati svojo delovno obveznost, če ga delodajalec
potrebuje in ga vpokliče na delo.
(10) Kadar je v tej kolektivni pogodbi uporabljen izraz
delovno mesto, enako velja tudi za vrsto del, razen če je izrecno določeno
drugače.
(11) Dnina pomeni delovni dan.
(12) ODPZ pomeni obvezno dodatno pokojninsko
zavarovanje, skladno z veljavnim zakonom, ki ureja pokojninsko zavarovanje.
Akt o sistemizaciji delovnih mest
22. člen
(1) Delodajalec je dolžan s splošnim aktom določiti
pogoje za opravljanje dela na posameznem delovnem mestu oziroma za vrsto dela.
(2) Predlog splošnega akta iz prejšnjega odstavka mora
delodajalec pred sprejemom posredovati v mnenje reprezentativnim sindikatom pri
delodajalcu. Sindikat mora podati mnenje v roku petnajst dni.
(3) Če je sindikat posredoval mnenje v roku iz
prejšnjega odstavka, ga mora delodajalec pred sprejemom splošnih aktov
obravnavati in se do njega opredeliti.
(4) Delodajalec mora omogočiti pri njem zaposlenim
delavcem, da se seznanijo z vsemi veljavnimi splošnimi akti iz tega člena. V ta
namen morajo biti splošni akti delodajalca vedno na razpolago na dostopnem
mestu, na katerem se lahko delavci brez nadzora seznanijo z njihovo vsebino.
VI. POGODBA O ZAPOSLITVI
Sklenitev pogodbe o zaposlitvi
23. člen
(1) Delavec sklene delovno razmerje v skladu z zakonom,
kolektivno pogodbo in splošnim aktom delodajalca.
(2) Pri zaposlitvi invalidnih oseb ima prednost
kandidat, ki je postal invalid pri izvajanju praktičnega dela v zvezi s
pripravo na poklic.
(3) S sklenitvijo pogodbe o zaposlitvi oziroma nastopom
dela delavec pridobi vse pravice in obveznosti, ki mu pripadajo v zvezi z
delovnim razmerjem.
(4) Preden nastopi delo, mu je potrebno omogočiti, da se
seznani z vsebino kolektivne pogodbe in drugimi akti podjetja, ki urejajo
pravice, obveznosti in odgovornosti.
Pogodba o zaposlitvi za določen čas
24. člen
Poleg primerov, ki jih določa zakon, se lahko pogodba o
zaposlitvi sklene za določen čas tudi v primerih:
-       
zaposlitve pripravnika za čas trajanja pripravništva,
-       
začasne napotitve delavca na delo v tujino,
-       
izpolnitev obveznosti po pogodbi o štipendiranju.
Projektno delo
25. člen
(1) Pogodba o zaposlitvi se lahko sklene za določen čas
tudi, ko gre za pripravo oziroma izvedbo dela, ki je projektno organizirano.
(2) V primeru sklenitve pogodbe o zaposlitvi za določen
čas po prejšnjem odstavku se ta lahko sklene za obdobje, daljše od dveh let, če
projekt traja več kot dve leti in če se pogodba o zaposlitvi sklene za ves čas
trajanja projekta.
(3) Za projektno delo se šteje delovni proces:
-       
v okviru izvajanja programov z določenim ciljem, ki niso del trajnega
oziroma rednega opravljanja dejavnosti (sem na primer ne spada izdelava
objektov in odkopavanje in druga podobna dela na lokaciji posameznega
premogovnika in podobno),
-       
ki ima določeno organizacijsko strukturo,
-       
ki je časovno opredeljen in omejen (ima začasno naravo)in
-       
ki je v naprej finančno ovrednoten.
Poskusno delo
26. člen
(1) Delodajalec in delavec, ki v pogodbi o zaposlitvi
dogovorita poskusno delo, se morata dogovoriti tudi za trajanje poskusnega
dela, vendar ne več, kot je določeno z zakonom.
(2) Način spremljanja in ocenjevanja poskusnega dela ter
sestavo komisije za spremljanje poskusnega dela določi delodajalec in je s tem
dolžan seznaniti delavca pred nastopom dela.
Uvajanje delavca v delo v premogovniku
27. člen
Delavca, ki je sklenil delovno razmerje v podjetju in je
prvič razporejen na delo v jami, je potrebno postopoma, najmanj pa 15 dni,
uvajati v delo pod neposrednim vodstvom in nadzorom delavca, ki ga določi
pooblaščeni delavec organizacijske enote ali od njega pooblaščena oseba.
Pripravništvo
28. člen
(1) Za pripravništvo se delodajalec in delavec
dogovorita v pogodbi o zaposlitvi. V času pripravništva delavcu pripada plača v
višini 70 % osnovne plače delovnega mesta, na katero je napoten.
(2) Pripravnik je oseba, ki nima ustreznih delovnih
izkušenj v skladu z zahtevami delovnega mesta in prvič sklene pogodbo o
zaposlitvi, ustrezni stopnji in vrsti strokovne izobrazbe, z namenom, da se
usposobi za opravljanje dela.
(3) Če poseben zakon ne določa drugače, se pripravništvo
določi za različno dolga obdobja, in sicer:
-       
za dela IV. in V. tarifnega razreda največ šest mesecev,
-       
za dela VI. tarifnega razreda največ devet mesecev,
-       
za dela VII. in višjega tarifnega razreda največ dvanajst mesecev.
(4) Pripravništvo se lahko tudi skrajša, vendar največ
za polovico pripravniške dobe. Obrazložen pisni predlog za skrajšanje poda
mentor, potrdi pa poslovodstvo.
(5) Za koordinacijo in izvajanje pripravništva
pripravnikov IV. stopnje izobrazbe so v okviru svojega dela zadolženi vodje
skupin, za pripravnike od vključno V. stopnje izobrazbe dalje pa se
pripravnikom dodeli mentor. Vodje skupin, ki so zadolženi za koordinacijo in
izvajanje pripravništva pripravnikov IV. stopnje izobrazbe, so dolžni sproti
seznanjati svojega neposrednega vodjo s potekom pripravništva in sproti
podajati pisno mnenje o delu pripravnika in poteku pripravništva.
(6) Če je za pripravništvo zadolžen vodja skupine, se
pripravništvo izvaja po splošno sprejetem programu za delovno mesto, za
katerega se pripravnik usposablja. Če pa je za pripravništvo zadolžen mentor,
to poteka po programu, ki ga pripravi mentor.
(7) Mentor mora imeti najmanj enako raven izobrazbe, kot
se zahteva za delovno mesto, za katero se usposablja pripravnik, in tri leta
delovnih izkušenj.
(8) Naloge mentorja se podrobneje opredelijo v podjetniški
kolektivni pogodbi ali splošnem aktu delodajalca.
(9) Pripravništvo se zaključi s pripravniškim izpitom,
ki vsebuje preizkus znanja stroke in delovnega področja, za katerega se je
pripravnik usposabljal, ter preizkus poznavanja organizacijskih aktov družbe.
Pripravnik opravlja pripravniški izpit pred izpitno komisijo najkasneje do
izteka pripravniške dobe.
(10) Na podlagi uspešno opravljenega izpita se
pripravniku izda potrdilo o opravljenem pripravništvu.
(11) Trajane pripravništva se podaljša za čas opravičene
odsotnosti z dela, ki traja dlje kot 20 delovnih dni, razen za čas letnega
dopusta.
(12) Pripravništva ni potrebno opravljati delavcu, ki je
z izobraževanjem ob delu ali iz dela dosegel višjo stopnjo izobrazbe v okviru
svojega poklica ali stroke, ob pogoju, da je uspešno opravil pripravništvo na
nižji stopnji strokovne izobrazbe.
Opravljanje drugega dela
29. člen
(1) Delavec je dolžan opravljati delo, ki ni navedeno v
pogodbi o zaposlitvi, če delo ustreza usposobljenosti delavca in izpolnjuje
pogoje v zvezi z zagotavljanjem varnosti in zdravja pri delu v naslednjih
primerih:
-       
zmanjšanja obsega dela na njegovem delovnem mestu,
-       
povečanja obsega dela na drugem delovnem mestu,
-       
nadomeščanja začasno odsotnega delavca,
-       
uvajanja nove ali izboljšave obstoječe tehnologije ali organizacije
dela,
-       
nenadne okvare strojev in drugih sredstev za delo,
-       
izvajanja ukrepov za varnost in zdravje pri delu,
-       
drugih utemeljenih primerih, ko je potrebno zagotoviti neprekinjenost
delovnega procesa in je delo potrebno nujno opraviti, da se prepreči nastanek
večje škode,
-       
ki jih predvideva kolektivna pogodba pri delodajalcu.
(2) Delavcu se lahko odredi drugo delo, navedeno v prvem
odstavku tega člena le, v kolikor gre za delo:
-       
za katerega se zahteva enaka vrsta in eno stopnjo nižja izobrazba v času
trajanja največ 1 mesec v koledarskem letu,
-       
za katerega se zahteva enaka vrsta in stopnja izobrazbe v času trajanja
največ 3 mesecev v koledarskem letu,
-       
največ za delovni čas, kot je dogovorjen s pogodbo o zaposlitvi ter za
enako razporeditev delovnega časa, kot je dogovorjen s pogodbo o zaposlitvi,
-       
kadar kraj opravljanja drugega dela ni oddaljen več kot tri ure vožnje v
obe smeri z javnim prevoznim sredstvom, z organiziranim prevozom delodajalca
ali s službenim vozilom po časovno najkrajši povezavi od kraja bivanja delavca.
(3) Za čas opravljanja drugega dela delavec prejema
plačo, ki ne more biti nižja od plače, kot jo je prejemal pred odreditvijo
drugega dela, oziroma plačo, ki je zanj ugodnejša.
(4) Drugo delo delodajalec delavcu odredi pisno pred
odreditvijo drugega dela, razen v primeru pete in sedme alineje prvega odstavka
tega člena do konca delovnega tedna oziroma v roku 48 ur.
Drugo delo v primerih naravne ali druge nesreče
30. člen
V primerih naravne ali druge nesreče ali ko se ta nesreča neposredno
pričakuje se lahko drugo delo odredi ne glede na omejitve iz prejšnjega člena.
Tako delo lahko traja, dokler je nujno, da se rešijo človeška življenja,
obvaruje zdravje ljudi ali prepreči materialna škoda delodajalcu.
VII. SPREMEMBA IN PRENEHANJE POGODBE O ZAPOSLITVI
Sprememba pogodbe o zaposlitvi
31. člen
Če delodajalec ponudi delavcu spremembo pogodbe o zaposlitvi
ali sklenitev nove pogodbe o zaposlitvi, se mora delavec do predloga
delodajalca opredeliti in pogodbo podpisati v roku 15 dni, sicer se šteje, da
predloga ne sprejema.
Obveznosti delodajalca pred odpovedjo
32. člen
(1) Pred redno odpovedjo pogodbe o zaposlitvi iz
krivdnega razloga mora delodajalec najkasneje v 60 dneh od ugotovitve kršitve
in najkasneje v šestih mesecih od nastanka kršitve pisno opozoriti delavca na
izpolnjevanje obveznosti in možnost odpovedi, če bo delavec ponovno kršil
pogodbene in druge obveznosti iz delovnega razmerja v 12 mesecih od prejema pisnega
opozorila. Pisno opozorilo se lahko pošlje tudi po elektronski poti na
elektronski naslov delavca, ki ga zagotavlja in uporabo nalaga delodajalec.
(2) Pred redno odpovedjo iz razloga nesposobnosti ali
krivdnega razloga in pred izredno odpovedjo pogodbe o zaposlitvi mora
delodajalec delavca pisno seznaniti z očitanimi kršitvami oziroma z očitanim
razlogom nesposobnosti in mu omogočiti zagovor v razumnem roku, ki ne sme biti
krajši od treh delovnih dni, razen če obstajajo okoliščine, zaradi katerih bi
bilo od delodajalca neupravičeno pričakovati, da delavcu to omogoči. Pisna
seznanitev se lahko opravi tudi po elektronski poti na elektronski naslov
delavca, ki ga zagotavlja in uporabo nalaga delodajalec.
(3) Pri zagovoru lahko po pooblastilu delavca sodeluje
predstavnik sindikata ali druga, s strani delavca pooblaščena oseba.
Odpovedni rok v primeru redne odpovedi pogodbe o
zaposlitvi
33. člen
(1) V primeru redne odpovedi pogodbe o zaposlitvi s
strani delodajalca iz poslovnega razloga ali iz razloga nesposobnosti je
odpovedni rok za delavce, ki imajo:
-       
do enega leta zaposlitve pri delodajalcu 15 dni,
-       
od enega do dveh let zaposlitve pri delodajalcu 30 dni,
-       
nad 2 leti in do 15 let zaposlitve pri delodajalcu odpovedni rok v
trajanju 30 dni narašča za vsako izpolnjeno leto zaposlitve za 2 dni,
-       
nad 15 let zaposlitve pri delodajalcu je odpovedni rok 80 dni,
-       
nad 25 let zaposlitve pri delodajalcu je odpovedni rok 120 dni.
(2) Vsem, ki so v trenutku odpovedi vključeni v ODPZ, se
jim odpovedni rok podaljša za dodatnih 30 dni.
(3) Delavec in delodajalec se lahko dogovorita o
ustreznem denarnem povračilu namesto dela ali celotnega odpovednega roka.
(4) Dogovor iz prejšnjega odstavka mora biti v pisni
obliki.
(5) Če odpove pogodbo o zaposlitvi delodajalec, ima
delavec v času odpovednega roka pravico do odsotnosti z dela zaradi iskanja
nove zaposlitve s pravico do nadomestila plače v trajanju najmanj štiri ure na
teden.
(6) Odsotnost iz predhodnega odstavka lahko delavec
izrabi po urah, o čemer mora predhodno obvestiti nadrejenega.
Odpravnina ob odpovedi pogodbe o zaposlitvi iz
poslovnega razloga in razloga nesposobnosti
34. člen
(1) Če delodajalec odpove pogodbo o zaposlitvi iz
poslovnega razloga, je dolžan izplačati delavcu odpravnino.
(2) Osnova za izračun odpravnine je povprečna mesečna
plača, ki jo je prejel delavec ali ki bi jo prejel delavec, če bi delal, v
zadnjih treh mesecih pred odpovedjo.
(3) Delavcu pripada odpravnina v višini 1/2 osnove iz
prejšnjega odstavka za vsako leto dela pri zadnjem delodajalcu.
(4) V primeru, da je delavcu zagotovljena pravica do
denarnega nadomestila iz naslova zavarovanja za primer brezposelnostido izpolnitve
prvega pogoja za upokojitev ali če delavec izpolnjuje pogoje za starostno
oziroma poklicno upokojitev, je upravičen do odpravnine največ v višini, kot jo
določa zakon o delovnih razmerjih.
(5) Če delodajalec delavcu odpove pogodbo o zaposlitvi
iz razloga nesposobnosti, mu je dolžan izplačati odpravnino v višini, določeni
v skladu z zakonom, ki ureja delovna razmerja.
Odpravnina ob upokojitvi
35. člen
Delavcu pripada ob upokojitvi
odpravnina pod naslednjimi pogoji in v naslednjih višinah:


dopolnjena leta delovne dobe pri zadnjem delodajalcu

število povprečnih plač v RS ali povprečnih plač delavca,
  če je to za delavca ugodneje (povprečje se izračuna na osnovi uradnih
  podatkov za zadnje tri mesecu pred izplačilom odpravnine)


od 5 let do vključno 20 let

2


nad 20 let

3


Če se delavec upokoji v roku treh mesecev po izpolnitvi
prvega pogoja za starostno oziroma poklicno upokojitev, delavcu pripada
odpravnina ob upokojitvi v višini petih (5) povprečnih plač v RS oziroma petih
(5) povprečnih plač delavca, če je to za delavca ugodneje (povprečje se
izračuna na osnovi uradnih podatkov za zadnje tri mesece pred izplačilom
odpravnine).
Odpravnina v primeru starostne in poklicne upokojitve v
prehodnem obdobju
36. člen
Če delavec ob uveljavitve te kolektivne pogodbe že izpolnjuje
pogoje za starostno oziroma poklicno upokojitev in se odloči, da se bo upokojil
v roku treh mesecev po uveljavitvi te kolektivne pogodbe, delavcu pripada
odpravnina ob upokojitvi v višini štirih (4) povprečnih plač v RS oziroma
štirih (4) povprečnih plač delavca, če je to za delavca ugodneje (povprečje se
izračuna na osnovi uradnih podatkov za zadnje tri mesece pred izplačilom
odpravnine).
VIII. DOLOČANJE IN RAZREŠEVANJE PRESEŽNIH DELAVCEV
Obveznost obveščanja in posvetovanja s sindikatom
37. člen
(1) Delodajalec mora o razlogih za prenehanje potreb po
delu delavcev, številu in kategorijah vseh zaposlenih delavcev, o predvidenih
kategorijah presežnih delavcev, o predvidenem roku, v katerem bo prenehala
potreba po delu delavcev, ter o predlaganih kriterijih za določitev presežnih
delavcev pisno čim prej obvestiti sindikate pri delodajalcu.
(2) Delodajalec se predhodno z namenom, da doseže
sporazum, posvetuje s sindikati pri delodajalcu o predlaganih kriterijih za
določitev presežnih delavcev, pri pripravi programa razreševanja presežnih
delavcev pa o možnih načinih za preprečitev in omejitev števila odpovedi ter o
možnih ukrepih za preprečitev in omilitev škodljivih posledic.
(3) Kopijo pisnega obvestila iz prvega odstavka tega
člena mora delodajalec poslati zavodu za zaposlovanje.
Obveznost obveščanja zavoda za zaposlovanje
38. člen
(1) O postopku ugotavljanja prenehanja potreb po delu
večjega števila delavcev, o opravljenem posvetovanju po prejšnjem členu, o
razlogih za prenehanje potreb po delu delavcev, številu in kategorijah vseh
zaposlenih delavcev, o predvidenih kategorijah presežnih delavcev ter o
predvidenem roku, v katerem bo prenehala potreba po delu, mora delodajalec
pisno obvestiti zavod za zaposlovanje.
(2) Kopijo pisnega obvestila iz prejšnjega odstavka mora
delodajalec poslati sindikatom iz prvega odstavka prejšnjega člena.
(3) Delodajalec lahko odpove pogodbe o zaposlitvi
presežnim delavcem, upoštevaje sprejeti program razreševanja presežnih
delavcev, vendar ne pred potekom 30-dnevnega roka od izpolnitve obveznosti iz
prvega odstavka tega člena.
Sodelovanje in vloga zavoda za zaposlovanje
39. člen
(1) Delodajalec je dolžan obravnavati in upoštevati
morebitne predloge zavoda za zaposlovanje o možnih ukrepih za preprečitev ali
kar največjo omejitev prenehanja delovnega razmerja delavcev in ukrepih za
omilitev škodljivih posledic prenehanja delovnega razmerja.
(2) Na zahtevo zavoda za zaposlovanje delodajalec ne sme
odpovedati pogodbe o zaposlitvi delavcem pred potekom 60-dnevnega roka od
izpolnitve obveznosti iz te kolektivne pogodbe.
Odpoved večjemu številu delavcev iz poslovnih razlogov
40. člen
Delodajalec, ki ugotovi, da bo zaradi poslovnih razlogov
postalo nepotrebno delo v obdobju 75 dni:
-       
najmanj 10 odstotkov delavcev pri delodajalcu, ki zaposluje več kot 20
in manj kot 100 delavcev,
-       
najmanj 10 delavcev pri delodajalcu, ki zaposluje 100 ali več
delavcev, je dolžan izdelati program razreševanja presežnih delavcev.
Program razreševanja presežnih delavcev
41. člen
(1) Program razreševanja presežnih delavcev mora
vsebovati:
-       
razloge za prenehanje potreb po delu delavcev,
-       
ukrepe za preprečitev ali kar največjo omejitev prenehanja delovnega
razmerja delavcev, pri čemer mora delodajalec preveriti možnosti nadaljevanja
zaposlitve pod spremenjenimi pogoji,
-       
seznam presežnih delavcev,
-       
ukrepe in kriterije za izbiro ukrepov za omilitev škodljivih posledic
prenehanja delovnega razmerja, kot so: ponudba zaposlitve pri drugem
delodajalcu, zagotovitev denarne pomoči, zagotovitev pomoči za začetek samostojne
dejavnosti, dokup zavarovalne dobe.
(2) Program razreševanja presežnih delavcev mora biti
finančno ovrednoten.
Kriteriji za določanje presežnih delavcev
42. člen
Pogodbeni stranki se strinjata, da se za določitev presežnih
delavcev uporabijo naslednji kriteriji z utežmi (kriteriji znotraj uteži so
enakovredni):
(1) delovna uspešnost v obdobju preteklega pol leta pred
pripravo programa Delovna uspešnost se meri v skladu s splošnim aktom, ki ureja
to področje.
V kolikor družba nima veljavnega pravilnika, se uporabljajo
naslednji kriteriji:
-       
kakovost dela,
-       
količina dela,
-       
samostojnost,
-       
odnos do delovnih sredstev,
-       
odnos do dela.
in sicer za obdobje, ki ne sme biti krajše od
3 mesecev.
(2) delovna doba
Upošteva se:
-       
skupna delovna doba v panogi,
-       
delovna doba pri delodajalcu,
-       
delovna doba na sedanjem delovnem mestu.
(3) strokovna izobrazba in izkušnje
Prednost pri ohranitvi zaposlitve ima delavec z več
specifičnimi znanji, ki se zahtevajo za zasedbo posameznih delovnih mest, in
jih lahko dokazuje s formalnimi dokazili oziroma licencami ter izkušnjami.
(4) socialno stanje
Upošteva se:
-       
povprečni dohodek na družinskega člana,
-       
število nepreskrbljenih družinskih članov po Zakonu o dohodnini,
-       
število družinskih članov z lastnimi prejemki (plača, pokojnina),
-       
možnost pridobivanja dohodka iz drugih virov.
(5) zdravstveno stanje
Upoštevajo se:
-       
vrsta in stopnja invalidnosti,
-       
težje kronične bolezni,
-       
zmanjšana delovna zmožnost zaradi poškodbe pri delu pri delodajalcu.
(1) Podrobnejša merila se lahko določijo v podjetniški kolektivni
pogodbi. V soglasju s sindikatom pri delodajalcu lahko delodajalec namesto
kriterijev iz kolektivne pogodbe oblikuje lastne kriterije za določitev
presežnih delavcev.
(2) Pri določitvi delavcev, katerih delo postane
nepotrebno, imajo ob enakih kriterijih prednost pri ohranitvi zaposlitve
delavci s slabšim socialnim položajem.
(3) Začasna odsotnost delavca z dela zaradi bolezni ali
poškodbe, nege družinskega člana ali nege težje prizadetega invalida, ki je
družinski član ali član skupnega gospodinjstva, zaradi starševskega dopusta ter
nosečnosti ne sme biti kriterij za določanje presežnih delavcev.
IX. DELOVNI ČAS
Polni delovni čas
43. člen
(1) Polni delovni čas v dejavnosti premogovništva znaša
najmanj 36 ur in največ 40 ur tedensko, praviloma pet delovnih dni v tednu, z
8-urno delovno obveznostjo, praviloma od ponedeljka do petka. Polni delovni čas
se pri posameznem delodajalcu opredeli s podjetniško kolektivno pogodbo.
(2) Pred začetkom koledarskega oziroma poslovnega leta
delodajalec določi letni razpored delovnega časa in o tem obvesti
reprezentativne sindikate pri delodajalcu ter delavce na pri delodajalcu
običajen način. Letni plan izrabe delovnega časa vključuje tudi možnost
prerazporeditve delovnega časa.
(3) Delovni čas je efektivni delovni čas in čas odmora
ter čas upravičenih odsotnosti z dela v skladu z zakonom in kolektivno pogodbo
oziroma splošnim aktom.
Efektivni delovni čas
44. člen
(1) Efektivni delovni čas je vsak čas, v katerem delavec
dela, kar pomeni, da je na razpolago delodajalcu in izpolnjuje svoje delovne
obveznosti iz pogodbe o zaposlitvi. V efektivni delovni čas delavcev, ki delajo
v jami, se všteva tudi čas pohoda na delovišče in čas pohoda z delovišča
ter priprava na delo pred in po zaključku dela – oboje izven jame v skupnem
trajanju 15 minut. Delavec, ki dela poln delovni čas v jami, je upravičen do
dodatka za pripravo na delo, skladno s to kolektivno pogodbo.
(2) Organizacija efektivnega delovnega časa ostalih
delavcev se uredi z organizacijskim aktom pri delodajalcu v soglasju z
reprezentativnim sindikatom.
Vrste in oblike delovnega časa
45. člen
(1) Glede na potrebe delovnega oziroma poslovnega
procesa na posameznih področjih dela se uporabljajo praviloma naslednje vrste
in oblike delovnega časa:
a)    
nepremični delovni čas
b)    
premični delovni čas,
c)    
delno premični delovni čas,
d)    
izmenski delovni čas.
a)    
Nepremični delovni čas
Nepremični delovni čas je čas, pri katerem je točno določen
čas prihoda in odhoda z dela.
b)    
Premični delovni čas
Premični delovni čas je čas, pri katerem je čas prihoda in
odhoda z dela določen v razponu. V sistemu premičnega delovnega časa imajo
posamezni pojmi naslednji pomen:
-       
Dovoljen delovni čas je razpon, v katerem lahko delavec opravi svojo
delovno obveznost. Omejuje ga ura najzgodnejšega dovoljenega prihoda na delo in
ura najkasnejšega dovoljenega odhoda z dela.
-       
Obvezni delovni čas je tisti del dovoljenega delovnega časa, ko delavec
mora biti prisoten na delu.
-       
Premakljivi del delovnega časa je časovni razpon, v katerem lahko
delavec sam odloča o trenutku prihoda na delo in/ali odhoda z njega, razen če
narava dela zahteva, da delavec ostane na delu, dokler ne konča posameznega
opravila, ki je vezano na rok ali sodelovanje z drugimi delavci.
c)    
Delno premični delovni čas
Delno premični delovni čas je čas, kjer je točno določen čas
prihoda na delo oziroma odhoda z dela, čas odhoda z dela oziroma prihoda na
delo, pa je določen v razponu. Delno premični delovni čas se določi v izjemnih
primerih, ko zaradi narave dela ni mogoče vnaprej določiti začetka oziroma
konca delovnega časa in je časovno omejeno. Natančnejše določbe o delno
premičnem delovnem času in plačilo za delo v takem delovnem času se opredelijo
v podjetniški kolektivni pogodbi.
d)    
Izmenski delovni čas
-       
Izmenski delovni čas je čas, ko se delo izmenoma opravlja v dopoldanski,
popoldanski ali tudi v nočni izmeni in se praviloma ponavlja vsak teden, tako
da delavec dela en teden v dopoldanski in drug teden v popoldanski oziroma
nočni izmeni.
-       
Če je delo organizirano v izmenah, se za popoldansko izmeno šteje čas od
14. do 22. ure.
-       
Za nočno delo se šteje čas med 23. in 6. uro naslednjega dne. Če je z
razporeditvijo delovnega časa določena nočna izmena, se za nočno delo šteje
opravljeno delo v času med 22. in 7. uro naslednjega dne.
-       
Število izmen in trajanje izmen se opredeli v podjetniški kolektivni
pogodbi.
-       
Delo v turnusu je oblika izmenskega dela, ki se opredeli v podjetniški
kolektivni pogodbi.
Letni razpored delovnega časa
46. člen
(1) Pred začetkom koledarskega oziroma poslovnega leta
delodajalec določi letni razpored delovnega časa in o tem pisno obvesti delavce
na pri delodajalcu običajen način.
(2) Ne glede na letni razpored delovnega časa lahko
delodajalec med letom prerazporedi delovni čas vsem delavcem ali delavcem
posameznih delov podjetja, če to zahteva organizacija dela, boljša
izkoriščenost delovnih sredstev in če nastopijo izjemne okoliščine (zlasti
prekinitev dobave električne energije, okvare naprav, strojev, zasutja
delovišč, pomanjkanje surovin in rezervnih delov).
(3) Pri neenakomerni razporeditvi ter začasni
prerazporeditvi polnega delovnega časa delovni čas ne sme trajati več kot 56 ur
na teden, v posameznem koledarskem letu pa se lahko prerazporedi največ 96 ur
delovnega časa.
(4) Pri neenakomerni razporeditvi ter začasni
prerazporeditvi delovnega časa v primerih, ko to narekujejo objektivni ali
tehnični razlogi ali razlogi organizacije dela, se upošteva poln delovni čas
kot povprečna delovna obveznost v obdobju 6 mesecev.
(5) Določbe tega člena se morajo upoštevati tudi v
primeru začasne prerazporeditve delovnega časa med letom, ki ni predviden z
delovnim koledarjem. O začasni prerazporeditvi enakomerno ali neenakomerno
razporejenega delovnega časa mora delodajalec pisno obvestiti delavce na
običajen način praviloma tri dni prej, najmanj pa en dan pred prerazporeditvijo
delovnega časa.
Nadurno delo
47. člen
(1) Nadurno delo se lahko uvede, če dela ni mogoče
opraviti z novimi zaposlitvami, z uvajanjem novih izmen, prerazporeditvijo
delovnega časa in drugimi organizacijskimi ukrepi.
(2) Delavec je dolžan na zahtevo delodajalca preko
polnega delovnega časa opravljati nadurno delo v primerih, navedenih v zakonu.
(3) Delodajalec lahko odredi delo preko polnega
delovnega časa v primeru:
-       
izrednih inventurnih popisov,
-       
okvare delovnih sredstev ali ostale opreme, če je potrebno začeto delo
nadaljevati in končati,
-       
ko je potrebno opraviti delo, ki ni moglo biti opravljeno zaradi
pomanjkanja energije, okvare strojev ali naprav,
-       
nepredvidene zamude materiala ali podatkov za dokončanje dela,
-       
nepričakovane odsotnosti drugega delavca,
-       
zaradi zagotovitve zadostnih količin premoga za potrebe energetskih
objektov ali
-       
v drugih utemeljenih primerih, ki so določeni s kolektivno pogodbo pri
delodajalcu.
(4) Delodajalec mora delavcu nadurno delo odrediti v
pisni obliki praviloma pred začetkom dela, v primeru iz 6. alineje prejšnjega
odstavka pa 5 dni pred začetkom dela. Če zaradi narave dela ali nujnosti
opravljanja nadurnega dela ni možno odrediti nadurnega dela delavcu pisno pred
začetkom dela, se lahko nadurno delo odredi tudi ustno. V tem primeru se pisna
odreditev vroči delavcu naknadno, vendar najkasneje do konca delovnega tedna po
opravljenem nadurnem delu.
(5) Poleg primerov, določenih v zakonu, lahko nadurno
delo odkloni delavec, ki ima izkazan nujen zdravniški pregled.
(6) Nadurno delo lahko traja največ 8 ur na teden,
največ 20 ur na mesec in največ 170 ur na leto. Delovni dan lahko traja največ
10 ur.
(7) Nadurno delo lahko s soglasjem delavca traja tudi
preko letne časovne omejitve iz prejšnjega odstavka, vendar skupaj največ 230
ur na leto. V primeru vsakokratne odreditve nadurnega dela, ki presega 170 ur
na leto, mora delodajalec pridobiti pisno soglasje delavca.
(8) V primeru odklonitve pisnega soglasja iz prejšnjega
odstavka, delavec ne sme biti izpostavljen neugodnim posledicam.
Pripravljenost na domu
48. člen
Pripravljenost na domu se ne šteje v delovni čas. Delavec ima
na podlagi pripravljenosti na domu le tiste pravice in obveznosti, ki so
posebej določene s to kolektivno pogodbo.
»Pripravljenost na domu« je čas, ko je delavec prisoten doma
ali na drugem kraju po lastni izbiri in je v vsakem trenutku dosegljiv,
sposoben oditi na delovno mesto, v času, ki ga običajno porabi za pot na delo
in izvajati svojo delovno obveznost, če ga delodajalec potrebuje in ga vpokliče
na delo. Za čas pripravljenosti na delo pripada delavcu dodatek. Pripravljenost
na domu mora delodajalec odrediti pisno in lahko traja največ 7 dni v mesecu.
Lahko traja tudi dlje, če delavec s tem soglaša.
Višina dodatka, ki delavcu pripada za čas pripravljenosti na
domu, pripada v naslednjem odstotku od osnovne plače:
-       
ob delavnikih                                                                                                        20
%
-       
ob sobotah, nedeljah, na praznike in dela proste dneve po zakonu in na
dan rudarjev          30 %
Dnevni in tedenski počitek v nekaterih dejavnostih, za
nekatera delovna mesta in nekatere poklice
49. člen
V delovna mesta se v primerih:
-       
kjer narava dela zahteva stalno prisotnost ali
-       
kjer narava dejavnosti zahteva kontinuirano zagotavljanje dela ali
storitev ali
-       
v primerih predvidenega neenakomernega ali povečanega obsega dela
dnevni ali tedenski počitek v povprečnem minimalnem trajanju,
kot je določen z zakonom, zagotavlja v obdobju 4 mesecev, v kolikor delavec s
tem soglaša, pri čemer lahko delavec soglasje kadar koli prekliče.
X. LETNI DOPUST IN DRUGE ODSOTNOSTI Z DELA
Letni dopust
50. člen
(1) Delavec ima pravico do letnega dopusta v minimalnem
trajanju štirih tednov (osnovno število dni), ne glede na to, ali dela polni
delovni čas ali krajši delovni čas od polnega.
(2) Poleg dopusta iz prejšnjega odstavka tega člena ima
delavec pravico tudi do dodatnih dni letnega dopusta po naslednjih kriterijih:
-       
skupna delovna doba


skupna delovna doba
  v trajanju

dodatni dnevi
  letnega dopusta


1–3 leta

1 dan


4–6 let

2 dni


7–9 let

3 dni


10–12 let

4 dni


13–15 let

5 dni


16–18 let

6 dni


19–21 let

7 dni


22–24 let

8 dni


nad 25 let

9 dni


-       
tarifni razred


za III. do V. tarifni razred

1 dan


za VI. do IX. tarifni razred

2 dni


-       
pogoji dela

delovno mesto, na katerem se delo opravlja v dveh dnevnih
  izmenah ali v popoldanskem času

1 dan


delovno mesto, na katerem se delo opravlja v treh izmenah

2 dni


delovno mesto, na katerem se delo opravlja v turnusu

2 dni


delovno mesto, za katerega je značilno stalno delo na
  terenu*

2 dni

*Stalno delo na
terenu v tem primeru pomeni delo v trajanju
vsaj polovico delovnega časa izven sedeža delodajalca
(oddaljenost 30 km in več).
Prvi, drugi in tretji pogoj iz te alineje se med seboj
izključujejo.
-       
za delavce, vključene v ODPZ


Delovna doba

0,5–5 let

6–12 let

13–19 let

20–25 let

26 let in več


Za delovna mesta na stopnji 5 (12/18)

5 dni

6 dni

8 dni

9 dni

10 dni


Za delovna mesta na stopnji 4 (12/17)

3 dni

5 dni

7 dni

8 dni

9 dni


Za delovna mesta na stopnji 3 (12/16)

2 dni

4 dni

5 dni

6 dni

7 dni


Za delovna mesta na stopnji 2 (12/15)

1 dni

3 dni

4 dni

5 dni

6 dni


Za delovna mesta na stopnji 1 (12/14)

0 dni

2 dni

3 dni

4 dni

5 dni


Maksimalna odmera (kapica) letnega dopusta iz zgornjih
kriterijev je 40 dni.
-       
Starost


55 let in več

5 dni


-       
starost delavcev, vključenih v ODPZ:
Delavcu pripada dodatnih 5 dni letnega dopusta, ko izpolni
vse kumulativno zahtevane pogoje: da je dopolnil starost 50 let in je istočasno
ob dopolnitvi te starosti vključen v sistem ODPZ in da je v sistem ODPZ
vključen skupno najmanj 15 let.
Do dodatnih 5 dni letnega dopusta iz prejšnjega odstavka je
delavec upravičen, dokler je vključen v sistem ODPZ in še ni izpolnil prvega
pogoja za poklicno upokojitev.
Z izstopom iz sistema ODPZ oziroma izpolnitvijo prvega pogoja
za poklicno upokojitev delavec do dodatnih dni letnega dopusta iz te alineje ni
več upravičen.
Pogoji iz te alineje in predhodne alineje se izključujejo.
-       
osebne in družinske okoliščine


samohranilec z enim ali več otroki do 7 let; samohranilec
  je oseba, ki predloži potrdilo o preživnini iz centra za socialno delo ali
  odločbo sodišča

3 dni


za vsakega otroka delavca, ki še ni dopolnil 15 let
  starosti

1 dan


delavec, ki še ni dopolnil 18 let starosti

7 dni


invalid, delavec invalid z najmanj 60 % telesno okvaro in
  delavec, ki neguje in varuje otroka, ki potrebuje posebno nego in varstvo v
  skladu s predpisi, ki urejajo družinske prejemke

3 dni


V podjetniški kolektivni pogodbi ali v splošnem aktu
delodajalca se lahko določijo dodatni kriteriji za odmero dodatnih dni letnega
dopusta še posebej za najbolj izpostavljena delovna mesta.
Delavcu, ki izpolni kriterij za dodatne dni letnega dopusta
po tej kolektivni pogodbi, se sprememba upošteva v tekočem koledarskem letu.
Delavec ima pravico trikrat po en dan letnega dopusta
izrabiti na tiste dneve, ki jih sam določi, če o tem pisno obvesti delodajalca
najkasneje tri dni pred izrabo dopusta. Delodajalec lahko delavcu odreče izrabo
letnega dopusta, če bi odsotnost delavca resneje ogrozila delovni proces.
Starši šoloobveznih otrok imajo pravico izrabiti najmanj
teden dni letnega dopusta v času šolskih počitnic.
Kolektivni dopust
51. člen
(1) Kolektivni dopust se lahko določi na podlagi
delovnega načrta v planu izrabe delovnega časa za vse delavce ali za posamezne
skupine delavcev.
(2) Kolektivni dopust se lahko določi tudi v izjemnih
okoliščinah ali v primeru višje sile, kot npr. prevelike zaloge premoga,
zalitja delovišč, okvar strojev, požara, pomanjkanja energije.
(3) Kolektivni dopust iz prvega in drugega odstavka tega
člena lahko skupaj traja najdlje 10 delovnih dni v koledarskem letu.
Odsotnost z dela z nadomestilom plače
52. člen
(1) Delavec ima pravico do
odsotnosti z dela z nadomestilom plače do skupno največ sedem dni v koledarskem
letu zaradi:


lastne poroke

2 dan


rojstva otroka

1 dan


poroke otroka

1 dan


nege otroka, ki je v
  bolnišnici ali nujno potrebne nege otroka, zakonca oziroma zunajzakonskega
  partnerja oziroma registriranega istospolnega partnerja ali starša, če
  delavec iz tega naslova nima pravice do plačane odsotnosti v skladu s
  predpisi o zdravstvenem varstvu in zavarovanju

do 7 dni


smrti zakonca,
  zunajzakonskega partnerja, registriranega istospolnega partnerja ali smrti
  otroka delavca ali zakonca, zunajzakonskega partnerja, registriranega
  istospolnega partnerja

3 dni


smrti staršev

2 dni


smrti bratov, sester,
  starih staršev in zakončevih staršev, vnuka

1 dan


selitve

1 dan


elementarnih nesreč, ki
  povzročijo večjo škodo na stalnem bivališču delavca

3 dni


(2) Elementarne nesreče so nesreče, ki so posledica
naravnega pojava (potres, poplava, požar, suša, neurje, toča, pozeba, žled,
drsenje tal in snega, epidemija nalezljive bolezni pri ljudeh, posebno nevarne
bolezni za živali, škodljivci, ekološke nesreče ipd.) ter človekovega delovanja
in ravnanja oziroma, ki se zgodijo, ko različni dogodki pri opravljanju
določene dejavnosti ali upravljanju sredstev za delo ter ravnanju z nevarnimi
snovmi uidejo nadzoru in posledično ogrozijo življenje ali zdravje ljudi,
živali, premoženje, kulturno dediščino ter delovno in naravno okolje.
(3) Odsotnosti z dela zaradi lastne poroke, poroke
otroka in selitve je delavec dolžan napovedati najkasneje 5 delovnih dni pred
predvideno odsotnostjo, ostale pa ob nastanku dogodka.
(4) Odsotnosti z dela po tem členu delavec lahko koristi
le ob nastopu dogodka.
Odsotnost z dela brez nadomestila
53. člen
(1) Delodajalec delavcu odobri odsotnost z dela brez
nadomestila plače do 30 dni v koledarskem letu pod pogojem, da je svoj redni
letni dopust že izkoristil in da njegova odsotnost ne bo bistveno motila
delovnega procesa in poslovanja.
(2) Delavec je lahko odsoten:
-       
zaradi urejanja važnih in družinskih zadev;
-       
zaradi šolanja in specializacije v lastnem interesu,
-       
za nego in oskrbo družinskih članov, če delavec nima druge izbire,
-       
za primere ob elementarnih nesrečah na zasebni posesti,
-       
za zdravljenje na lastne stroške,
-       
zaradi nege otroka do 3 let starosti,
-       
v ostalih izjemnih primerih, ki jih ni mogoče predvideti.
XI. VARSTVO IN ZDRAVJE PRI DELU
Splošno
54. člen
(1) Delavec ima pravico do varstva pri delu v skladu z
zakonom, ki ureja varnost in zdravje pri delu, in v skladu s predpisi, ki
veljajo na področju rudarstva.
(2) Delodajalec v skladu z zakonom, ki ureja varnost in
zdravje pri delu, zagotavlja vsem delavcem potrebne ukrepe, s katerimi zagotovi
varnost in zdravje pri delu.
Preventivno zdravstveno varstvo delavcev
55. člen
(1) Osnovni namen zagotavljanja zdravstvenega varstva
delavcev je preprečevanje obolelosti in zmanjševanje števila invalidnih
delavcev v podjetju z izvajanjem prilagojenih programov medicine dela.
(2) Pogoji in možnosti uveljavitve te pravice se
podrobnejedoločijo v podjetniški kolektivni pogodbi in splošnem aktu
delodajalca, skladno z zakonom, ki ureja varstvo in zdravje pri delu in
podzakonskimi akti.
(3) Odpravljanje in omilitev težavnosti dela in
škodljivih vplivov na zdravje delavcev v podjetju se zagotavlja z/s:
-       
preventivnimi sistematičnimi zdravstvenimi pregledi;
-       
zdravstveno-preventivnimi dejavnostmi;
-       
odpravljanjem in omejevanjem nadurnega dela;
-       
uvajanjem sodobnejše tehnologije ipd.
(4) Delodajalec je dolžan zagotoviti:
-       
osebna zaščitna sredstva, njihovo čiščenje in popravila – posebna
okrepčila ob večjih okvarah na napravah ali delovnih sredstvih in elementarnih
nesrečah.
Varstveni ukrepi
56. člen
Med splošne in posebne varstvene ukrepe štejemo zlasti:
-       
obdobne in ciljne zdravstvene preglede delavcev,
-       
medicinsko programiran aktivni oddih,
-       
skrajševanje obvezne prisotnosti na delu pri tistih delih, kjer kljub
varstvenim ukrepom ni možno preprečiti zdravstvenih okvar oziroma poklicnih
obolenj,
-       
zagotovitev ustreznih zaščitnih sredstev, obleke in obutve itd.
Pobuda sindikata za preverjanje
57. člen
Sindikat pri delodajalcu ima pravico kadarkoli dati pobudo
delodajalcu za preverjanje ustreznosti delovnih razmer in določenih varstvenih
ukrepov. Delodajalec se o pobudi opredeli v roku 15 dni.
XII. VARSTVO MLADOLETNIH DELAVCEV, STAREJŠIH DELAVCEV,
DELAVCEV PRED UPOKOJITVIJO IN INVALIDOV
Mladoletni delavci
58. člen
Delavec, mlajši od 18 let, ne sme delati pod zemljo preko
polnega delovnega časa in ponoči.
Delavec pred upokojitvijo
59. člen
Delodajalec ne sme delavcu, ki je dopolnil starost 58 let
(oziroma 55 let, če je delavec vključen v sistem ODPZ oziroma je bil vključen v
sistem ODPZ vsaj 15 let), ali delavcu, ki mu do izpolnitve prvega izmed pogojev
za starostno ali poklicno upokojitev manjka do pet let pokojninske dobe, brez
njegovega pisnega soglasja odpovedati pogodbe o zaposlitvi iz poslovnega
razloga, dokler delavec ne izpolni pogojev za pridobitev pravice do prvega
pogoja za starostno ali poklicno pokojnino, razen v primeru/ih, ko to varstvo
po zakonu, ki ureja delovna razmerja, ne velja.
Starejši delavec
60. člen
Delavci, starejši od 55 let in delavci starejši od 50 let, ki
so ali so bili vključeni v sistem ODPZ skupno najmanj 15 let, uživajo posebno
varstvo: potrebno je pisno soglasje za opravljanje nadurnega ali nočnega dela
kot tudi v primeru prerazporeditve delovnega časa, skladno z določili zakona,
ki ureja delovna razmerja.
Starejšim delavcem po tem členu pripada tudi dodatni letni
dopust v skladu z veljavno delovnopravno zakonodajo in to kolektivno pogodbo.
Delavci – invalidi
61. člen
(1) Delodajalec zagotavlja invalidom vse pravice,
določene s predpisi, ki urejajo pokojninsko in invalidsko zavarovanje, oziroma
s predpisi, ki urejajo zaposlitveno rehabilitacijo in zaposlovanje invalidov.
(2) Delavcu, ki je zaradi posledic poškodbe pri delu,
poklicne bolezni ali bolezni v času trajanja delovnega razmerja pri
delodajalcu, ki ga zavezuje ta kolektivna pogodba, postal invalid, je
delodajalec dolžan prilagoditi oziroma prirediti delovno mesto ali omogočiti
poklicno rehabilitacijo oziroma katero drugo pravico (na podlagi preostale
delovne zmožnosti), določeno z zakonom. V kolikor to ni mogoče, mu lahko delodajalec
zagotovi delo, ustrezno njegovi preostali delovni zmožnosti in skladno z
odločbo pristojnega (invalidskega) organa, v okviru podjetij, za katere velja
ta kolektivna pogodba.
(3) Delavcu iz prejšnjega odstavka tega člena lahko
preneha pogodba o zaposlitvi na podlagi odpovedi iz poslovnega razloga, razloga
invalidnosti in razloga nesposobnosti, skladno s predpisi, ki urejajo
pokojninsko in invalidsko zavarovanje oziroma s predpisi, ki urejajo
zaposlitveno rehabilitacijo in zaposlovanje invalidov, in če mu je zagotovljeno
nadomestilo iz naslova zavarovanja za primer brezposelnosti vse do izpolnitve
pogoja za upokojitev.
XIII. DISCIPLINSKA ODGOVORNOST
Disciplinske sankcije
62. člen
(1) Delavcu, ki krši pogodbene ali druge obveznosti iz
delovnega razmerja, lahko delodajalec v primeru ugotovljene disciplinske
odgovornosti izreče disciplinske sankcije, ki so določene v tej kolektivni
pogodbi.
(2) Disciplinska sankcija ne sme trajno spremeniti
delovnopravnega položaja delavca.
(3) Disciplinsko odgovornemu delavcu lahko delodajalec
izreče enega izmed naslednjih disciplinskih ukrepov:
-       
opomin,
-       
denarna kazen.
(4) Izrečena denarna kazen lahko znaša mesečno največ 5
% plače delavca, ki jo je prejel v mesecu pred izrečeno denarno kaznijo oziroma
bi jo prejel, če bi delal, in se lahko izreče najdalj za 3 mesece.
(5) Sklep delodajalca o izrečeni denarni kazni, zoper
katerega delavec ni zahteval arbitražnega ali sodnega varstva, je izvršilni
naslov, ki se izvrši po pravilih, ki veljajo za sodno izvršbo.
Postopek v disciplinskih zadevah
63. člen
(1) Pred izrekom disciplinske sankcije mora delodajalec
delavca pisno seznaniti z očitanimi kršitvami in mu omogočiti, da se v razumnem
roku, ki ne sme biti krajši od štirih delovnih dni, o njih izjavi, razen če
obstajajo okoliščine, zaradi katerih bi bilo od delodajalca neupravičeno
pričakovati, da delavcu to omogoči. Delodajalec je dolžan delavca v pisni
seznanitvi obvestiti, da bo na njegovo zahtevo o uvedbi disciplinskega postopka
seznanil sindikat, katerega član je delavec ob uvedbi postopka.
(2) Izjava delavca o očitanih kršitvah je lahko pisna
ali podana ustno na zapisnik.
(3) V disciplinskem postopku lahko po pooblastilu
delavca sodeluje sindikat, če delavec ni član sindikata, pa svet delavcev
oziroma delavski zaupnik.
(4) Delavec je disciplinsko odgovoren za kršitve delovne
discipline, povzročene s storitvijo ali opustitvijo.
(5) Delavec je disciplinsko odgovoren za vsako obliko
krivde: lahka ali huda malomarnost ali naklep.
(6) Odločitev delodajalca o disciplinski odgovornosti
mora biti izražena v pisni obliki in vročena delavcu v skladu s pravili
vročanja, določenimi v zakonu, ki ureja delovna razmerja.
(7) Delodajalec mora odločitev o disciplinski
odgovornosti obrazložiti. Odločitev o disciplinski odgovornosti mora vsebovati
podatke o delavcu, navedbo kršitve, ugotovitev odgovornosti za kršitev, izbiro
ukrepa in sodno varstvo zoper takšno odločitev.
(8) Delodajalec mora odločiti o disciplinski
odgovornosti delavca najkasneje v enem mesecu od dneva, ko je izvedel za
kršitev, oziroma najkasneje v treh mesecih od dneva, ko je bila kršitev
storjena.
(9) Izvršitev disciplinske sankcije zastara v 30 dneh po
vročitvi odločitve o disciplinski odgovornosti.
XIV. UVELJAVLJANJE IN VARSTVO PRAVIC DELAVCEV
Uveljavljanje in varstvo pravic delavca
64. člen
Delavec ima v primeru kršitev pravic iz delovnega razmerja in
te kolektivne pogodbe pravico uveljavljati varstvo pri delodajalcu in na
pristojnim delovnim sodiščem v skladu z zakonom, ki ureja delovna razmerja.
XV. DELO DIJAKOV IN ŠTUDENTOV
Dijaki in študenti na obvezni praksi
65. člen
(1) Delodajalec zagotavlja dijakom in študentom na
obvezni praksi:
-       
plačilo, skladno s to kolektivno pogodbo in z učno pogodbo,
-       
seznanitev z nevarnostmi, povezanimi z delom, in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo,
-       
zdravniški pregled, če je potreben za nastop dela,
-       
prehrano ali povračilo stroškov za prehrano med delom, štipendistom na
obvezni praksi pa tudi povračilo stroškov za prevoz na delo in z dela.
(2) Študentje in dijaki so pri opravljanju dela
izenačeni z drugimi delavci glede odmorov, počitkov in varstva pri delu.
(3) Delodajalec zagotavlja pripravništvo vsem svojim
kadrovskim štipendistom, če v roku 2 let od končanega šolanja izkažejo interes
za opravljanje pripravništva.
(4) Štipendist je prost vseh obveznosti do delodajalca,
v kolikor delodajalec štipendistu ne zagotovi opravljanja pripravništva v roku
dveh let po zaključku šolskih obveznosti.
XVI. IZOBRAŽEVANJE
Izobraževanje
66. člen
(1) Delavec ima pravico in dolžnost do stalnega
izobraževanja, izpopolnjevanja in usposabljanja v skladu s potrebami delovnega
procesa, z namenom ohranitve oziroma širitve sposobnosti za opravljanje dela po
pogodbi o zaposlitvi, ohranitve zaposlitve in povečanja zaposljivosti.
(2) Izobraževanje v skladu s potrebami delovnega procesa
pri delodajalcu je lahko:
-       
usposabljanje,
-       
izpopolnjevanje,
-       
izobraževanje za pridobitev višje ravni izobrazbe.
(3) Če delodajalec napoti delavca na izobraževanje,
izpopolnjevanje in usposabljanje v skladu s potrebami delovnega procesa pri
delodajalcu, nosi stroške tega izobraževanja, izpopolnjevanja in usposabljanja
delodajalec.
Izobraževanje za pridobitev višje ravni izobrazbe
67. člen
(1) Izobraževanje za pridobitev višje ravni izobrazbe v
skladu s potrebami delovnega procesa pri delodajalcu poteka izven delovnega
časa in se ne všteva v delovni čas.
(2) Delodajalec lahko, v skladu s svojimi možnostmi,
omogoči delavcu, ki se izobražuje v lastnem interesu, da obiskuje predavanja.
(3) Delodajalec lahko delavca napoti na izobraževanje za
pridobitev višje ravni izobrazbe le s privolitvijo delavca.
(4) Ostale medsebojne obveznosti v zvezi z
izobraževanjem iz tega člena določita delodajalec in delavec s pogodbo o izobraževanju.
Usposabljanje in izpopolnjevanje
68. člen
(1) Program usposabljanja in izpopolnjevanja delavcev
sprejme delodajalec.
(2) Usposabljanje in izpopolnjevanje praviloma poteka
med delovnim časom.
(3) Ko se delavec usposablja ali izpopolnjuje med delovnim
časom, ima enake pravice, kot če bi delal.
(4) Na predlog delavca delodajalec praviloma izroči
delavcu kopijo potrdila o usposobljenosti ali kopijo druge ustrezne listine.
(5) Delavcu, ki ga delodajalec napoti na usposabljanje
in izpopolnjevanje, delodajalec krije naslednje stroške:
-       
kotizacijo,
-       
prevoz,
-       
prehrano (dnevnico),
-       
bivanje.
Delavcu ne pripada povračilo tistih stroškov,
ki jih je neposredno pokril delodajalec.
XVII. DELOVNA MESTA, KI SO VKLJUČENA V ODPZ
Delovna mesta, za katera se plačuje poklicno
pokojninsko zavarovanje
69. člen
(1) V skladu z zakonom se pri delodajalcu kot delovna
mesta, za katera mora delodajalec plačevati poklicno pokojninsko zavarovanje,
določijo tista delovna mesta, na katerih zaposleni opravljajo posebno težka in
zdravju škodljiva dela, in tista delovna mesta, na katerih delavci opravljajo
dela, ki jih po določeni starosti ni moč uspešno poklicno opravljati.
(2) Reprezentativni sindikat pri delodajalcu lahko
sodeluje pri oblikovanju seznama delovnih mest iz prejšnjega odstavka. Seznam
se priloži podjetniški kolektivni pogodbi, pri čemer spremembe seznama ne
pomenijo spremembe podjetniške kolektivne pogodbe ali njenih prilog.
XVIII. DELOVANJE SINDIKATA
Obveščanje sindikata
70. člen
(1) Delodajalec zagotavlja reprezentativnemu sindikatu
pri delodajalcu informacije in podatke, ki jih ta potrebuje za primere
sodelovanja pri odločanju o kolektivnih pravicah delavcev in za primere
sodelovanja pri odločanju o individualnih pravicah delavcev, ki so določeni z
zakonom, ter o zadevah, ki jih morajo delavci poznati zaradi izpolnjevanja
pogodbenih in drugih obveznosti.
(2) Delodajalec reprezentativni sindikat pri delodajalcu
med drugim obvešča o:
-       
strategiji razvoja, pomembnejših poslovnih in razvojnih odločitvah, ki
vplivajo na ekonomski in socialni položaj delavcev,
-       
doseženih letnih in kvartalnih poslovnih rezultatih,
-       
izvajanju ukrepov za zaščito delavcev pred diskriminacijo, spolnim in
drugim nadlegovanjem na delovnem mestu,
-       
poslovnem načrtu za tekoče leto (zaposlovanje, agencijski delavci,
plače, delovni koledar …),
-       
srednjeročnih oziroma dolgoročnih poslovnih načrtih.
(3) Predloge splošnih aktov delodajalca, s katerimi
delodajalec določa organizacijo dela ali določa obveznosti, ki jih morajo
delavci poznati zaradi izpolnjevanja pogodbenih in drugih obveznosti, mora
delodajalec pred sprejemom posredovati v mnenje reprezentativnemu sindikatu pri
delodajalcu. Sindikat mora podati mnenje v roku osmih dni. Če je sindikat
posredoval mnenje v roku iz prejšnjega stavka, ga mora delodajalec pred
sprejemom splošnih aktov obravnavati in se do njega opredeliti.
(4) Obveščanje o vprašanjih iz drugega odstavka tega
člena je pisno.
(5) Dolžnosti obveščanja ni, če gre za poslovno
skrivnost, skladno z Zakonom o gospodarskih družbah. Podatki v zvezi z izvajanjem
te kolektivne pogodbe med pogodbenima strankama ne morejo biti določeni kot
poslovna skrivnost.
Materialni pogoji za delovanje sindikata
71. člen
(1) Delodajalec za delo reprezentativnega sindikata pri
delodajalcu zagotavlja naslednje pogoje:
-       
sindikalni zaupniki, ki neprofesionalno opravljajo funkcijo, imajo za
opravljanje funkcije skupno najmanj eno plačano uro letno za vsakega delavca,
vendar ne manj kot 20 ur letno, če je pri delodajalcu zaposlenih do 20
delavcev, in ne manj kot 50 ur, če je 20 ali več zaposlenih delavcev; v tako
določeno število ur se ne všteva sodelovanje sindikalnih zaupnikov v organih
sindikata dejavnosti in sindikalnih centralah (zveza, konfederacija);
-       
sindikalni zaupnik iz prejšnje alineje, ki dela polni delovni čas v
jami, ima skupaj za opravljanje funkcije dodatnih 30 min. na zaposlenega, ki
opravlja delo v jami polni delovni čas;
-       
dostop zunanjih sindikalnih predstavnikov v podjetje na podlagi
vnaprejšnjega obvestila delodajalcu.
(2) Če deluje pri delodajalcu več reprezentativnih
sindikatov, se število plačanih ur iz prvega odstavka tega člena razdeli med
sindikate v sorazmerju s številom članov.
(3) Podrobnejši in dodatni materialni pogoji za delo
reprezentativnega sindikata se določijo s podjetniško kolektivno pogodbo oziroma
z dogovorom o zagotavljanju pogojev za delo sindikata, zlasti:
-       
število varovanih sindikalnih zaupnikov, ki je odvisno od notranje
organiziranosti podjetja in delovnega procesa ter števila zaposlenih,
-       
število plačanih delovnih dni letno za usposabljanje sindikalnih
zaupnikov,
-       
ali kateri od sindikalnih zaupnikov opravlja svojo funkcijo
profesionalno,
-       
prostorski, strokovni, administrativno tehnični pogoji za njihovo
delovanje oziroma opravljanje vloge in nalog,
-       
dogovor o tehnični izvedbi obračuna in plačevanja sindikalne članarine.
Plača profesionalnega predsednika sindikata
72. člen
Predsedniku reprezentativnega sindikata, ki je organiziran
pri delodajalcu in funkcijo opravlja profesionalno, pripada plača, ki se
opredeli v podjetniški kolektivni pogodbi oziroma v dogovoru o zagotavljanju
pogojev za delo sindikata, in ne more biti nižja od plače, ki jo je prejemal
pred pričetkom opravljanja te funkcije.
Dodatek za neprofesionalnega predsednika sindikata in
sindikalne zaupnike
73. člen
Predsedniku reprezentativnega sindikata, ki je organiziran
pri delodajalcu, in varovanim sindikalnim zaupnikom reprezentativnega sindikata
pri delodajalcu, ki svojo funkcijo opravljajo neprofesionalno, za opravljanje
funkcije pripada dodatek, določen v podjetniški kolektivni pogodbi oziroma v
dogovoru o zagotavljanju pogojev za delo sindikata.
XIX. PREJEMKI IZ DELOVNEGA RAZMERJA
Splošno o prejemkih iz delovnega razmerja
74. člen
(1) Določila in zneski iz te kolektivne pogodbe so
obvezni minimalni standardi za določanje plač in drugih prejemkov delavcev.
(2) Vsi zneski v tej kolektivni pogodbi, ki se nanašajo
na plače in nadomestila plač, so v bruto zneskih.
(3) Plača, nadomestilo plače, povračilo stroškov in
drugi osebni prejemki v zvezi z delom se izplačujejo na bančni račun delavca,
ki ga delavec sporoči delodajalcu.
Plača
75. člen
Plača delavca je sestavljena iz:
-       
osnovne plače,
-       
dodatkov,
-       
dela plače za delovno uspešnost in
-       
plačila za poslovno uspešnost, kadar je tako dogovorjeno pri
delodajalcu.
Najnižja osnovna plača
76. člen
(1) Najnižja osnovna plača za posamezni tarifni razred
za polni delovni čas je najnižja vrednost osnovne plače za delovna mesta, ki so
uvrščena v posamezen tarifni razred.
(2) Zneski najnižjih osnovnih plač so določeni v tarifni
prilogi te kolektivne pogodbe.
Osnovna plača delavca
77. člen
(1) Osnovna plača za delo na delovnem mestu po pogodbi o
zaposlitvi se določi v skladu s to kolektivno pogodbo.
(2) Višina osnovne plače delavca se določi, upoštevaje
zahtevnost dela, za katerega je delavec sklenil pogodbo o zaposlitvi in je
plačilo za polni delovni čas.
(3) Osnovna plača delavca je enaka ali višja od najnižje
osnovne plače za posamezen tarifni razred po tarifni prilogi k tej kolektivni
pogodbi, v katero je razvrščeno delovno mesto, za katero je delavec sklenil
pogodbo o zaposlitvi.
(4) Način izračuna osnovne plače delavca delodajalec
opredeli v splošnem aktu delodajalca v dogovoru z reprezentativnim sindikatom.
(5) Kadar je višina dodatkov določena v odstotku, je
osnova za izračun dodatkov delavčeva osnovna plača, razen če je v tej
kolektivni pogodbi za posamezen dodatek določena druga osnova.
Delovna uspešnost
78. člen
(1) Kriteriji in merila za merjenje delovnih rezultatov
se opredelijo v podjetniški kolektivni pogodbi in morajo biti delavcu znani
pred začetkom opravljanja dela.
(2) Kriteriji, ki se upoštevajo za merjenje delovnih
rezultatov, so zlasti gospodarnost, kvaliteta in obseg opravljanja dela.
(3) Del plače za delovno uspešnost se lahko ugotavlja za
posameznega delavca za opravljeno delo, za katero je sklenili pogodbo o
zaposlitvi, lahko pa tudi kombinirano za posameznega delavca in za delovno
skupino oziroma organizacijsko enoto, v kateri delavec dela, ali za podjetje
kot celoto.
(4) Delavec ima pravico do vpogleda v oceno svoje
delovne uspešnosti in lahko zahteva pisno obrazložitev ocene.
Napredovanje na delovnem mestu
79. člen
(1) Osnovni kriteriji za napredovanje na delovnem mestu
so lahko poleg delovne uspešnosti tudi: izobrazba, delovne izkušnje,
pridobljena dodatna znanja in kompetence.
(2) Obseg napredovanj in obseg letnih namenskih sredstev
za napredovanje predstavlja poslovno odločitev posameznega delodajalca.
Minimalno se za te namene letno planira 5 % skupnih mesečnih sredstev za plače
vseh delavcev.
Plačilo za poslovno uspešnost
80. člen
Del plače za poslovno uspešnost se dogovori v podjetniški
kolektivni pogodbi.
Dodatki za manj ugoden delovni čas
81. člen
(1) Delavcem za delo v delovnem času, ki je manj ugoden,
pripadajo dodatki:
-       
v odstotku od osnovne plače delavca, kar se opredeli v podjetniški
kolektivni pogodbi ali splošnem aktu delodajalca, ali
-       
v nominalnem znesku, kar se opredeli v podjetniški kolektivni pogodbi.
(2) V primeru, da so
dodatki pri delodajalcu določeni v odstotku, veljajo najmanj naslednji odstotki
od osnovne plače delavca:


1.

nočno delo

40 %


2.

za čas popoldanske izmene, kadar se delo opravlja v
  najmanj dveh izmenah

10 %


3.

za delo v turnusu

5 %


4.

delo v nedeljo

50 %


5.

delo na praznike in dela proste dneve po zakonu ter na dan
  rudarjev

50 %


6.

nadurno delo

50 %


7.

pripravljenost na domu:

 


 

– ob delavnikih

20 %


 

– ob prostih
  sobotah, nedeljah, na praznike in dela proste dneve po zakonu in na dan
  rudarjev

30 %


8.

dodatek za deljen delovni čas

15 %


9.

dodatek za začasno prerazporeditev delovnega čas na soboto

20 %


(3) Upoštevaje pravila o efektivnem delovnem času,
zapisana v tej kolektivni pogodbi, pripada delavcem, ki delajo poln delovni čas
v jami, dodatek za pripravo na delo v znesku 1,47 € bruto na opravljeno dnino.
(4) Dodatek za pripravo na delo iz prejšnjega odstavka
se usklajuje enako, kot se usklajuje najnižja osnovna plača po tej kolektivni
pogodbi.
(5) Dodatki se med seboj ne izključujejo, razen dodatkov
za delo na dan praznika ali dela proste dni po zakonu in dodatka za delo v
nedeljo.
(6) Dodatki se obračunajo za čas, ko je delavec delal v
pogojih, zaradi katerih mu dodatek pripada.
Dodatki zaradi vplivov okolja
82. člen
(1) Za posebne pogoje dela, ki izhajajo iz posebnih
obremenitev pri delu, neugodnih vplivov okolja in nevarnosti pri delu, ki niso
vsebovani v zahtevnosti dela, delavcem pripadajo dodatki, ki jih delodajalec
lahko določi:
-       
v odstotku od osnovne plače, kar se opredeli v podjetniški kolektivni
pogodbi ali splošnem aktu delodajalca, ali
-       
v nominalnem znesku, kar se opredeli v podjetniški kolektivni pogodbi.
(2) Dodatki iz prejšnjega odstavka, ki niso opredeljeni
v tej kolektivni pogodbi, se lahko opredelijo v podjetniški kolektivni pogodbi
ali splošnem aktu delodajalca.
Jamski dodatek
83. člen
(1) Za dela in naloge, ki jih delavci izvajajo pod
zemljo in so zaradi tega izpostavljeni posebnim nevarnostim (požar, voda,
eksplozija ipd.), pripada delavcem jamski dodatek za vsako uro dela v takih
razmerah.
(2) Višina jamskega dodatka se določi v višini 20 %
povprečne urne bruto plače na delavca v Republiki Sloveniji v preteklem letu.
Znesek se usklajuje enkrat letno v mesecu marcu na osnovi uradno objavljenih
podatkov o povprečni plači v Republiki Sloveniji v preteklem letu.
(3) Do jamskega dodatka so upravičeni tudi pripravniki,
učenci ter študentje na praksi ali počitniškem delu za vsako uro dela pod
zemljo.
Dodatek za delovno dobo
84. člen
(1) Delavcem, ki so zaposleni pri delodajalcu ob
uveljavitvi te kolektivne pogodbe, se od uveljavitve te kolektivne pogodbe
dalje dodatek za delovno dobo obračunava v višini 0,6 % od osnovne plače za
vsako izpolnjeno leto delovne dobe pri zadnjem delodajalcu po uveljavitvi te
KP.
(2) Delavcem, ki se zaposlijo po uveljavitvi te
kolektivne pogodbe, pripada za vsako leto delovne dobe pri zadnjem delodajalcu
dodatek za delovno dobo v višini 0,6 % od osnovne plače.
(3) Uvede se prehodno obdobje za že zaposlene delavce,
ki se jim je do uveljavitve te kolektivne pogodbe za izračun dodatka za delovno
dobo upoštevala oddelana delovna doba, povečana za beneficirano dobo in ODPZ
(skupna pokojninska doba). Tem delavcem pripada zatečen odstotek dodatka za
delovno dobo, ki se od uveljavitve kolektivne pogodbe dalje povečuje skladno s
prvim odstavkom tega člena.
(4) Odstotek dodatka za delovno dobo po vseh odstavkih
tega člena se usklajuje do izpolnitve prvega pogoja za upokojitev.
Drugi dodatki
85. člen
(1) Dodatki se določijo tudi za delo v manj ugodnem
delovnem času ter za delo v pogojih, ki izhajajo iz posebnih obremenitev pri
delu, neugodnih vplivov okolja in nevarnosti pri delu, če ti niso vsebovani že
v osnovni plači.
(2) Dodatki se obračunavajo le za čas, ko je delavec
delal v pogojih, zaradi katerih mu dodatek pripada.
(3) Pogoji in način uveljavitve dodatka za nadomeščanje
odsotnega delavca ter uveljavitev mentorskega in inštruktorskega dodatka se
podrobneje opredeli v podjetniški kolektivni pogodbi in splošnem aktu
delodajalca.
XX. NADOMESTILA
Nadomestilo plače – splošno
86. člen
(1) Delodajalec je dolžan izplačati nadomestilo plače v
primerih odsotnosti z dela zaradi izrabe letnega dopusta, plačane odsotnosti
zaradi osebnih okoliščin (izredni dopust), izobraževanja z zakonom določenih
praznikov in dela prostih dni ter dneva rudarjev.
(2) Delavcu pripada nadomestilo plače v višini njegove
povprečne mesečne plače za polni delovni čas iz zadnjih treh mesecev oziroma iz
obdobja dela v zadnjih treh mesecih pred začetkom odsotnosti. Če delavec v
obdobju zaposlitve v zadnjih treh mesecih ni delal in je za ves čas prejemal
nadomestilo plače, je osnova za nadomestilo enaka osnovi za nadomestilo plače v
zadnjih treh mesecih pred začetkom odsotnosti. Če delavec v celotnem obdobju
zadnjih treh mesecev ni prejel niti ene mesečne plače, mu pripada nadomestilo
plače v višini osnovne plače, določene v pogodbi o zaposlitvi. Višina nadomestila
plače ne sme presegati višine plače, ki bi jo delavec prejel, če bi delal.
Nadomestilo za čas bolezni oziroma poškodb pri delu in
za čas medicinske rehabilitacije
87. člen
(1) V primeru odsotnosti z dela delavca zaradi bolezni
ali poškodbe, ki ni povezana z delom, znaša višina nadomestila plače delavcu,
ki bremeni delodajalca, 80 % plače delavca v preteklem mesecu za polni delovni
čas.
(2) V primeru odsotnosti z dela delavca zaradi poklicne
bolezni, poškodbe pri delu, presaditve živega tkiva in organov v korist druge
osebe, posledic dajanja krvi ter izolacije, ki jo odredi zdravnik, znaša višina
nadomestila plače delavcu, ki bremeni delodajalca, 100 % plače delavca v
preteklem mesecu za polni delovni čas.
Začasna nezmožnost zagotavljanja dela iz poslovnega
razloga
88. člen
(1) Če delodajalec začasno, vendar najdlje za čas šestih
mesecev v posameznem koledarskem letu, ne more zagotavljati dela delavcem,
lahko z namenom ohranitve zaposlitve pisno napoti delavca na čakanje na delo
doma. Pisna napotitev se lahko pošlje delavcu tudi po elektronski pošti na
elektronski naslov delavca, ki ga zagotavlja in uporabo nalaga delodajalec.
(2) V primeru čakanja na delo ima delavec pravico do
nadomestila plače v višini 80 % osnove, ki jo predstavlja njegova povprečna
mesečna plača za polni delovni čas zadnjih treh mesecev, oziroma iz obdobja
dela v zadnjih treh mesecih pred začetkom odsotnosti in dolžnost, da se odzove
na poziv delodajalca na način in pod pogoji, kot izhaja iz pisne napotitve.
(3) V času čakanja na delo v skladu s prvim odstavkom
tega člena se je delavec glede na potrebe delovnega procesa dolžan izobraževati
v skladu z zakonom o delovnih razmerjih. V tem primeru ima delavec pravico do
povračila stroškov v zvezi z delom, kot to določa zakon, ki ureja delovna
razmerja.
Nadomestilo za izčrpanost
89. člen
(1) Delavec lahko predlaga oziroma uveljavlja pravico do
nadomestila iz naslova izčrpanosti maksimalno dve leti pred izpolnitvijo prvega
pogoja za poklicno ali starostno upokojitev.
(2) Delodajalec delavcu zaradi telesne izčrpanosti in
onemoglosti ponudi novo pogodbo o zaposlitvi zaradi spremembe delovnega mesta.
(3) Delavcu pripada nadomestilo v višini razlike med
osnovnima plačama prejšnjega in novega delovnega mesta.
(4) Pravico do nadomestila zaradi izčrpanosti delavec
uveljavlja na podlagi vloge ob pozitivnem mnenju delovne skupine, vodje
organizacijske enote, v kateri delavec dela, in strokovne službe. Končno
odločitev sprejme delodajalec.
(5) Pravica do nadomestila zaradi izčrpanosti pripada
delavcu le do izpolnitve prvega pogoja za poklicno ali starostno upokojitev.
Nadomestilo delavcem s preostalo delovno zmožnostjo
90. člen
Delodajalec zagotavlja invalidom vse pravice, določene s
predpisi, ki urejajo pokojninsko in invalidsko zavarovanje, oziroma s predpisi,
ki urejajo zaposlitveno rehabilitacijo in zaposlovanje invalidov.
Nadomestilo plače za čas stavke
91. člen
(1) Sindikat lahko organizira in vodi stavko v skladu z
zakonom.
(2) Organiziranje stavke oziroma udeležba v njej pod
pogoji, določenimi z zakonom, ne pomeni kršitve delovne obveznosti, ne sme biti
podlaga za začetek postopka za ugotavljanje disciplinske in materialne
odgovornosti delavca in ne sme imeti za posledico prenehanja delovnega razmerja
delavca. V času trajanja stavke delavcev v skladu z določbami kolektivne
pogodbe ni možno suspendirati ali jim zaradi stavke prekiniti delovno razmerje.
(3) Ko je stavka organizirana v skladu z zakonom zaradi
domnevne kršitve pravic delavcev pri delodajalcu, pripada delavcu materialno
nadomestilo najmanj v višini 80 % osnovne plače, povečane za dodatek za delovno
dobo. Nadomestilo je omejeno na največ tri delovne dni v koledarskem letu.
(4) V kolikor se ugotovi dejanska kršitev pravic
delavcev pri delodajalcu, so delavci, ne glede na določbo prejšnjega odstavka,
upravičeni do razlike med že izplačanim nadomestilom in 100 % osnovno plačo,
povečano za dodatek za delovno dobo in ostale dodatke, razen jamskega dodatka
in dodatkov za pogoje dela v trajanju do pet delovnih dni v koledarskem letu,
razen če s stavkovnim dogovorom ali kolektivno pogodbo v podjetju dogovorjeno
drugače.
(5) Nadomestilo za čas stavke pripada delavcem zgolj v
primeru, da se stavke udeleži najmanj 1/3 zaposlenih pri posameznem
delodajalcu.
XXI. POVRAČILA STROŠKOV V ZVEZI Z DELOM
Splošno
92. člen
(1) Povračila stroškov v zvezi z delom se izplačajo v
višini zgornjega zneska, ki ga določa davčna uredba.
(2) Povračila stroškov za službena potovanja v tujini se
izplačajo v višini zgornjega zneska, ki ga določa uredba za službena potovanja
v tujino.
Prevoz na delo in z dela
93. člen
(1) Delavcu pripada povračilo stroškov za prevoz na delo
in z dela za dneve prisotnosti na delu od kraja bivališča, ki ga delodajalcu
sporoči ob sklenitvi pogodbe o zaposlitvi, do kraja opravljanja dela, če je
kraj bivališča od kraja opravljanja dela oddaljen najmanj dva kilometra po
najkrajši cestni povezavi.
(2) Delavec mora delodajalcu sporočiti vsako spremembo
kraja, iz katerega prihaja na delo. Če se zaradi razlogov na strani delavca
strošek za prevoz na delo in z dela naknadno poveča, ima delavec pravico do
povračila tako povečanega stroška za prevoz na delo in z dela.
(3) Če delodajalec organizira prevoz na delo in z dela,
delavec ni upravičen do povračila stroškov za prevoz na delo in iz dela.
(4) Delavcu pripada povračilo stroškov najcenejšega
javnega prevoza v višini, kot jo določa tarifna priloga te kolektivne pogodbe,
razen če je za delodajalca ugodneje, da delavcu plača kilometrino, kot je
določena v tarifni prilogi te kolektivne pogodbe.
(5) Če je najbližje postajališče javnega prevoza ali
prevoza, ki ga organizira delodajalec, od bivališča delavca oziroma kraja
opravljanja dela oddaljeno več kot dva kilometra, delavcu za vsak polni
kilometer razdalje med bivališčem oziroma krajem opravljanja dela ter najbližjim
postajališčem pripada kilometrina v višini, ki jo določa tarifna priloga te
kolektivne pogodbe.
(6) Če možnost prevoza z javnimi prevoznimi sredstvi ne
obstaja, delavcem pripada kilometrina za vsak polni kilometer razdalje med
bivališčem delavca in krajem opravljanja dela po najkrajši cestni povezavi v
višini kot je določena v tarifni prilogi te kolektivne pogodbe.
(7) V podjetniški kolektivni pogodbi se lahko
delodajalec in reprezentativni sindikat pri delodajalcu dogovorita za drug
sistem povračil stroškov za prevoz na delo in z dela.
Prehrana med delom
94. člen
(1) Delodajalec je praviloma dolžan zagotoviti delavcu
obrok med delom za vse dneve prisotnosti na delu. Do dodatnega obroka so
upravičeni tisti delavci, ki zaradi prerazporeditve delovnega časa ali
opravljanja dela preko polnega delovnega časa delajo več kot 11 ur dnevno.
(2) Do povračila stroškov prehrane med delom so
upravičeni delavci, ki delajo poln delovni čas in delavci, ki delajo najmanj s
polovičnim delovnim časom, pripravniki, učenci in študentje na praksi in
počitniškem delu za dneve, ko so prisotni na delu in ko imajo pravico do odmora
med delom ter ne prejmejo drugih povračil (npr. dnevnice) za stroške prehrane.
(3) Delavcem, ki iz zdravstvenih razlogov uživajo dietno
prehrano, kar izkažejo z zdravniškim potrdilom specialista, mora delodajalec
zagotoviti dietno hrano ali povrniti stroške prehrane med delom v znesku,
določenem s tarifno prilogo.
(4) Konkretna višina dnevnega povračila stroška prehrane
med delom za tekoče leto je določena v veljavni letni tarifni prilogi k tej
pogodbi.
(5) Način zagotovitve pravice do prehrane in njene
ustreznosti določi delodajalec v soglasju z reprezentativnim sindikatom na
ravni podjetja.
Službena potovanja
95. člen
(1) Med povračila stroškov, ki jih imajo delavci pri
opravljanju svojih delovnih obveznosti na službenem potovanju, spadajo:
-       
dnevnice, kot povračila stroškov prehrane,
-       
povračilo stroškov za prenočišče,
-       
povračilo stroškov za prevoz.
(2) Do povračil stroškov na službenem potovanju so
upravičeni delavci, ki so na službeno potovanje napoteni z nalogom za službeno
potovanje in v višini, kot je določeno v tarifni prilogi.
(3) Delavcu se povrnejo tudi drugi stroški, ki so
nastali na službenem potovanju in so v neposredni zvezi z izvrševanjem naloge
ob pogoju, da je delavec ravnal skladno s potnim nalogom, drugimi navodili
delodajalca oziroma kot dober gospodar.
Terenski dodatek
96. člen
(1) Delavec je upravičen do terenskega dodatka za delo
na terenu. Višina terenskega dodatka je določena v tarifni prilogi.
(2) Delo na terenu je delo izven kraja, kjer je sedež
delodajalca, in hkrati izven kraja, kjer je bivališče delavca, in kadar sta na
terenu organizirana prehrana in prenočišče, če se delo tako opravlja najmanj
dva dni zaporedoma ali najmanj dve izmeni zaporedoma.
(3) Terenski dodatek se izključuje z dnevnico (povračilo
stroškov za prehrano na službeni poti) in povračilom stroškov za prenočevanje
na službeni poti.
Nadomestilo za ločeno življenje
97. člen
(1) Nadomestilo za ločeno življenje pripada delavcu, ki
je začasno razporejen ali začasno napoten na delo izven kraja svoje stalne
zaposlitve in hkrati izven kraja stalnega prebivališča svoje ožje družine ter
je tako zaradi službenih potreb ločen od svoje ožje družine. Višina nadomestila
je določena v tarifni prilogi.
(2) Ožja družina po tem členu je življenjska skupnost
staršev in otrok, določena s predpisi o zakonski zvezi in družinskih razmerjih,
pri čemer se šteje, da ta skupnost obstaja le do otrokovega dopolnjenega
osemnajstega leta starosti oziroma največ do dopolnjenega šestindvajsetega leta
starosti, če se otrok redno šola. Ne glede na prejšnji stavek je ožja družina
po tem členu tudi življenjska skupnost zakoncev oziroma zunajzakonskih
partnerjev.
XXII. DRUGI OSEBNI PREJEMKI
Nagrade dijakom in študentom na obvezni praksi
98. člen
(1) Višina nagrade dijakom in študentom na obvezni
praksi se določi v učni pogodbi.
(2) Višina nagrade dijakom in študentom, ki obvezno
prakso opravljajo v jami, se za čas dela v jami določi najmanj v višini zneskov
po davčni uredbi.
Nagrade za inovacije
99. člen
Nagrada za inovacijo se opredeli v podjetniški kolektivni
pogodbi ali splošnem aktu delodajalca.
Regres za letni dopust
100. člen
(1) Višina regresa za letni dopust se določi s tarifno
prilogo te kolektivne pogodbe in se izplača najkasneje do konca meseca junija
tekočega leta.
(2) V primeru nelikvidnosti delodajalca se regres za
letni dopust izplača najkasneje do 1. novembra tekočega leta, če se tako
dogovorita delodajalec in reprezentativni sindikat pri delodajalcu.
Nadomestilo deputata
101. člen
(1) Delavcu pripada nadomestilo deputata.
(2) Višina in roki izplačila nadomestila deputata se
določijo v tarifni prilogi.
Nagrada ob rudarskem prazniku
102. člen
(1) Delavcu pripada nagrada ob rudarskem prazniku.
(2) Višina in roki izplačila nagrade se dogovorijo v
soglasju z reprezentativnim sindikatom v splošnem aktu delodajalca in se
izplača pred 3. julijem.
Jubilejne nagrade
103. člen
(1) Delavcu pripada
jubilejna nagrada v naslednjih odstotkih od povprečne mesečne neto plače v
premogovništvu za preteklo leto:


število let dopolnjene
  delovne dobe v premogovništvu ali delodajalcu za katerega velja ta KP
  (jubilej)

vsem delavcem

delavcem, članom
  reprezentativnega sindikata, ki je podpisnik te kolektivne pogodbe, pripada
  dodatno sorazmerni del naslednjih odstotkov, skladno z drugim odstavkom tega
  člena


10 let

30 %

20 %


20 let

50 %

20 %


30 let

70 %

25 %


30 let (ODPZ)*

90 %

25 %


40 let

90 %

25 %


*Nagradi za 30 let
in 30 let ODPZ se med seboj izključujeta.
(2) Delavcu, članu reprezentativnega sindikata, ki je
podpisnik te kolektivne pogodbe, pripada sorazmerni del odstotkov iz tretjega
stolpca prvega odstavka tega člena glede na izpolnjena leta članstva v
sindikatu v primerjavi z leti izpolnjene delovne dobe v premogovništvu. Delavec
mora delodajalcu izkazati članstvo v sindikatu s predložitvijo potrdila, ki ga
izda sindikat, podpisnik te pogodbe, oziroma z drugim ustreznim dokazilom.
(3) Če je bila delavcu za posamezen jubilej pri sedanjem
delodajalcu že izplačana jubilejna nagrada za skupno delovno dobo, delavec do
jubilejne nagrade za delovno dobo za isti jubilej po prvem odstavku te KP ni
upravičen.
(4) Če je delavec prejel jubilejno nagrado za 25 let
delovne dobe po prej veljavni KP, ni upravičen do jubilejne nagrade za 30 let
delovne dobe ali 30 let (ODPZ) po prvem odstavku te KP.
(5) Jubilejna nagrada se izplača ob izplačilu prve plače
po dopolnitvi pogojev iz prvega odstavka tega člena.
Solidarnostne pomoči
104. člen
(1) V primeru smrti delavca pripada ožjim članom družine
solidarnostna pomoč v višini treh neto plač v Republiki Sloveniji za pretekle
tri mesece, v primeru smrti delavca zaradi nesreče pri delu pa solidarnostna
pomoč v višini petih neto plač v Republiki Sloveniji za pretekle tri mesece.
Ožji družinski člani so zakonec, zunajzakonski partner ali registrirani
istospolni partner ter otroci, ki jih je bil delavec dolžan preživljati po
zakonu. Otrokom smrtno ponesrečenih delavcev na delu pripada do konca šolanja
na osnovni šoli novoletna obdaritev v višini 50 % poprečne plače delavcev pri
delodajalcu oziroma povprečne plače v Republiki Sloveniji za pretekle tri
mesece, če je to ugodneje.
(2) Dodatne in druge oblike solidarnostne pomoči se
določijo v podjetniški kolektivni pogodbi oziroma v splošnem aktu delodajalca.
Solidarna pomoč delavcu v primeru bolniške odsotnosti, daljše
od 90 dni, se opredeli v kolektivni pogodbi pri delodajalcu.
XXIII. UDELEŽBA DELAVCEV PRI DOBIČKU
Splošno
105. člen
Delavci imajo pravico do udeležbe pri dobičku, skladno s
predpisi, ki urejajo poslovanje gospodarskih družb, predpisi, ki urejajo
udeležbo delavcev pri dobičku, in podjetniško kolektivno pogodbo.

Priloga
1: Tarifna priloga
Priloga
2: Katalog tipičnih delovnih mest

Kolektivna pogodba premogovništva Slovenije
(Uradni list RS, št. 32/19) vsebuje naslednje prehodne in
končne določbe:
»XXIV. PREHODNE IN KONČNE DOLOČBE
Objava kolektivne
pogodbe
106. člen
Kolektivna pogodba se objavi v Uradnem listu Republike
Slovenije.
Veljavnost kolektivne
pogodbe
107. člen
(1) Kolektivna pogodba (z izjemo tarifnega dela in
Tarifne priloge h KPPS) začne veljati prvi dan naslednjega meseca po objavi v
Uradnem listu Republike Slovenije. Tarifni del in Tarifna priloga h KPPS
stopita v veljavo v družbah, ki so zavezane tej KP dejavnosti premogovništva
potem, ko s tarifnim delom in tarifno prilogo uskladijo svojo podjetniško
kolektivno pogodbo oziroma splošne akte in ti stopijo v veljavo.
(2) Delodajalci so dolžni uskladiti podjetniške
kolektivne pogodbe oziroma splošne akte s to kolektivno pogodbo v roku, ki ga
dogovorijo socialni partnerji na podjetniški ravni.
(3) Z dnem začetka veljave te kolektivne pogodbe preneha
veljati Kolektivna pogodba premogovništva Slovenije (Uradni list RS,
št. 44/96 s spremembami in dopolnitvami) z vsemi prilogami, aneksi in
razlagami, z izjemo tarifnega dela in Tarifne priloge h KPPS vključno z aneksi
in razlagami, ki preneha veljati po izpolnitvi pogoja iz prvega odstavka tega
člena.
Katalog tipičnih
delovnih mest
108. člen
Katalog tipičnih delovnih mest je priloga te kolektivne pogodbe.«.

Aneks št. 1 h Kolektivni pogodbi
premogovništva Slovenije (Uradni list RS, št. 79/22) določa:
»1. člen
Podpisniki Kolektivne pogodbe premogovništva Slovenije
(Uradni list RS, št. 32/19 in 34/19) ugotavljajo, da na podlagi lastne pisne
izjave z dne 12. 11. 2021 Sindikat delavcev dejavnosti energetike Slovenije
(SDE Slovenije) ni več podpisnik Kolektivne pogodbe premogovništva Slovenije in
s tem tudi ni podpisnik Aneksa št. 1 k tej kolektivni pogodbi.
2. člen
(1) Zneski najnižjih mesečnih osnovnih plač za polni delovni
čas, določeni v Tarifni prilogi h Kolektivni pogodbi premogovništva Slovenije
(Uradni list RS, št. 32/19 in 34/19; v nadaljevanju Tarifna priloga), se z dnem
1. 6. 2022 zvišajo za 4,6 %.
[…]«;
ter vsebuje naslednjo končno določbo:
»3. člen
V ostalem delu se Kolektivna pogodba premogovništva Slovenije
skupaj s Tarifno prilogo ne spreminja.«.

Aneks št. 2 h Kolektivni pogodbi
premogovništva Slovenije (Uradni list RS, št. 64/23) vsebuje naslednjo končno določbo:
»2. člen
V ostalem delu se Kolektivna pogodba premogovništva Slovenije
skupaj s Tarifno prilogo ne spreminja.«.
