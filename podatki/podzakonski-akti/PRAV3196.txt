I. SPLOŠNE DOLOČBE
1. člen
Ta pravilnik predpisuje program strokovnega usposabljanja
voznikov motornih vozil, s katerimi se prevažajo nevarne snovi, in oseb, ki
sodelujejo pri pripravi za prevoz, nakladanju, prekladanju in razkladanju
nevarnih snovi (v nadaljnjem besedilu: osebe, ki sodelujejo pri prevozu
nevarnih snovi), postopek in način opravljanja izpita in evidenco o izpitih.
2. člen
Osnovnega strokovnega usposabljanja se morajo udeležiti vsi
vozniki vozil, ki prevažajo nevarne snovi.
3. člen
Specialističnega strokovnega usposabljanja za prevoz nevarnih
snovi v cisternah se morajo udeležiti vozniki vozil, ki prevažajo nevarne snovi
v pritrjenih ali snemljivih cisternah, vozniki baterij posod s skupno
prostornino nad 1.000 litrov in vozniki vozil, ki prevažajo nevarne snovi v cisternah
– kontejnerjih s posamično prostornino večjo od 3.000 litrov na prevozno enoto.
4. člen
Specialističnega strokovnega usposabljanja za prevoz
eksplozivnih snovi in predmetov se morajo udeležiti vozniki vozil, s katerimi
se prevažajo nevarne snovi razreda 1.
5. člen
Specialističnega strokovnega usposabljanja za prevoz
radioaktivnih snovi se morajo udeležiti vozniki vozil, s katerimi se prevažajo
nevarne snovi razreda 7.
6. člen
Osnovnega, specialističnega ali obnovitvenega strokovnega
usposabljanja se lahko udeležijo tudi osebe, ki sodelujejo pri prevozu nevarnih
snovi.
7. člen
Osebam, ki so se udeležile strokovnega usposabljanja in
uspešno opravile izpit, izda Ministrstvo za notranje zadeve (v nadaljnjem
besedilu: pristojni organ) certifikat o strokovni usposobljenosti (v nadaljnjem
besedilu: certifikat).
II. PROGRAM STROKOVNEGA USPOSABLJANJA
8. člen
Strokovno usposabljanje za prevoz nevarnih snovi poteka v
obliki osnovnega, specialističnih in obnovitvenih tečajev.
9. člen
Program osnovnega tečaja za prevoz nevarnih snovi je enak za
vse kandidate in obsega: 
a)    
splošne zahteve za prevoz nevarnih snovi; 
b)    
glavna tveganja (nevarnosti); 
c)    
informacije o varstvu okolja in o nadziranju poti odpadkov; 
d)    
preventivne in varnostne ukrepe glede na različne stopnje tveganja
(nevarnosti); 
e)    
ukrepanje po nesreči (prva pomoč, varnost na cesti, osnovno znanje o
uporabi zaščitnih pripomočkov itd.); 
f)     
opremljanje z listki nevarnosti in nameščanje oznak za nevarnost; 
g)    
kaj sme voznik in česa ne sme delati med prevažanjem nevarnih snovi; 
h)    
namen in metode delovanja tehničnih pripomočkov na vozilih; 
i)      
prepoved mešanega tovora v posameznem vozilu ali vsebniku; 
j)      
ukrepi med nakladanjem in razkladanjem nevarnih snovi; 
k)    
splošne informacije glede na civilne obveznosti; 
l)      
informacije o kombiniranem prevozu; 
m)   
delo in zlaganje embalaže; 
n)    
oceno prometno varnostnih razmer in nadzorstvo; 
o)    
zahteve cestno prometne zakonodaje.
10. člen
Program specialističnega tečaja za prevoz nevarnih snovi v
cisternah obsega: 
a)    
obnašanje vozil na cesti, vključno z obnašanjem tovora; 
b)    
posebne zahteve za vozila; 
c)    
splošna teoretična znanja o različnih sistemih polnjenja in praznjenja; 
d)    
posebne zahteve za uporabo teh vozil (tipsko dovoljenje, označevanje,
listki nevarnosti itd.).
11. člen
Program specialističnega tečaja za prevoz eksplozivnih snovi
in predmetov razreda 1 obsega: 
a)    
posebne nevarnosti eksplozivnih in pirotehničnih snovi in predmetov; 
b)    
posebne zahteve glede skupnega nakladanja snovi in predmetov razreda 1.
12. člen
Program specialističnega tečaja za prevoz radioaktivnih snovi
razreda 7 obsega: 
a)    
posebne nevarnosti ionizirajočega sevanja; 
b)    
posebne zahteve za embaliranje, skupno nakladanje, zlaganje in ravnanje
z radioaktivnimi snovmi; 
c)    
posebni ukrepe ob nesreči z radioaktivnimi snovmi.
13. člen
Programi obnovitvenih tečajev so enaki programom osnovnih
tečajev, s poudarkom na novostih zadnjih petih let.
14. člen
Pooblaščene organizacije za izvajanje strokovnega
usposabljanja pripravijo in vodijo seznam literature in predpisov za posamezne
programe strokovnega usposabljanja.
15. člen
Programi usposabljanja se izvajajo:
Osnovni tečaj                                                          18
učnih ur
Specialistični tečaj za prevoz v cisternah               12
učnih ur
Specialistični tečaj za prevoz
eksplozivnih snovi in predmetov razreda 1             8
učnih ur
Specialistični tečaj za prevoz radioaktivnih
snovi                                                                        8
učnih ur.
Pristojni organ lahko določi manjši obseg specialističnega
tečaja za razred 1 in 7. 
Učna ura traja 45 minut. Tečaj se izvaja največ 8 učnih ur na
dan. Pri osnovnem in specialističnem tečaju se izvajajo praktične vaje, ki
potekajo v povezavi s teoretičnim usposabljanjem in morajo obsegati vsaj prvo
pomoč, gašenje požara in ukrepe ob napaki ali nesreči.
16. člen
Programi obnovitvenega usposabljanja trajajo 1 dan, po
potrebi lahko tudi več. Tečaj se lahko izvaja največ 8 učnih ur na dan.
Obnovitveni tečaji in ustrezni izpiti se morajo zaključiti pred iztekom
veljavnosti certifikata.
III. NAČIN IN POSTOPEK OPRAVLJANJA IZPITA
17. člen
Minister za notranje zadeve imenuje predsednike in člane
izpitne komisije za opravljanje izpita o strokovni usposobljenosti oseb, ki so
se usposabljale za prevoz nevarnih snovi po programih, predpisanih s tem
pravilnikom.
18. člen
Izpitno komisijo iz prejšnjega člena tega pravilnika
sestavljata predsednik in dva člana. 
Za enega člana izpitne komisije mora biti imenovan
predstavnik Ministrstva za notranje zadeve.
19. člen
Kandidat, ki želi opravljati preizkus znanja, vloži pisno
prijavo za opravljanje preizkusa znanja pri pooblaščeni organizaciji za
izvajanje strokovnega usposabljanja. 
Prijava vsebuje podatke o kandidatu (ime in priimek, datum in
kraj rojstva, naslov stalnega prebivališča) in navedbo programa po katerem želi
opravljati izpit. 
Na izpitu mora kandidat dokazati, da ima znanje, sposobnosti
in praktične izkušnje za vožnjo vozil, s katerimi se prevažajo nevarne snovi,
ki se zahtevajo v tečaju.
20. člen
Izpit za osnovni tečaj lahko opravlja kandidat po udeležbi na
usposabljanju. 
Vsak kandidat mora biti vprašan najmanj 60 vprašanj iz
kataloga vprašanj, ki ga pripravi pristojni organ. Izpit je lahko pisni in
ustni ali samo pisni, traja pa največ 90 minut.
21. člen
Po opravljenem izpitu iz osnovnega tečaja in po udeležbi na
specialističnem tečaju za prevoz nevarnih snovi v cisternah ali prevoz
eksplozivnih snovi in predmetov ali radioaktivnih snovi se sme kandidat
udeležiti ustreznega izpita specialističnega tečaja. 
Vsak kandidat mora biti vprašan najmanj 20 vprašanj iz
kataloga vprašanj, ki ga pripravi pristojni organ. Izpit je lahko pisni in
ustni ali samo pisni, traja pa največ 45 minut.
22. člen
Po udeležbi na obnovitvenem tečaju se sme kandidat udeležiti
izpita za podaljšanje veljavnosti certifikata. 
Vsak kandidat mora biti vprašan najmanj 30 vprašanj iz
kataloga vprašanj, ki ga pripravi pristojni organ. Izpit poteka v pisni obliki
ali kombinaciji pisnega in ustnega izpita. Izpit traja največ 45 minut.
23. člen
Predsednik izpitne komisije ugotovi pred začetkom izpita
istovetnost kandidata in preveri, ali izpolnjuje pogoje za udeležbo na izpitu.
24. člen
Izpitna komisija oceni kandidatov uspeh na izpitu z oceno
“opravil” ali “ni opravil”. 
Kandidat je opravil izpit, če je odgovoril pravilno na vsaj
70% postavljenih vprašanj.
25. člen
O poteku izpita član izpitne komisije, ki ga določi
predsednik izpitne komisije, vodi zapisnik. 
Vanj se vpišejo: sestava izpitne komisije, datum opravljanja
izpita, vrsta programa, število kandidatov, ki so opravili izpit in seznam
kandidatov, ki ga niso opravili. V prilogi zapisnika so izpitne pole vseh
kandidatov. 
Zapisnik podpišejo predsednik in oba člana izpitne komisije.
26. člen
Kandidat, ki izpita ne opravi, ga lahko ponovno opravlja
najprej 30 dni po prejšnjem izpitu.
27. člen
Kandidatu, ki je opravil izpit, izda pristojni organ
certifikat o strokovni usposobljenosti, na obrazcu, ki je objavljen skupaj s
tem pravilnikom in je njegov sestavni del. 
Veljavnost certifikata je pet let od dneva opravljanja
izpita. Pristojni organ podaljša veljavnost certifikata, če se je imetnik v
letu pred iztekom veljavnosti udeležil obnovitvenega tečaja in opravil
odgovarjajoči izpit. Novo petletno obdobje veljavnosti se začne z dnem poteka
veljavnosti certifikata.
28. člen
Certifikat mora biti napisan v slovenskem jeziku in v
angleškem, francoskem ali nemškem jeziku.
IV. EVIDENCA O IZPITIH
29. člen
Pristojni organ vodi evidenco o opravljenih izpitih. 
Evidenca vsebuje: zaporedno številko, številko certifikata,
ime in priimek imetnika certifikata, datum rojstva, naslov stalnega
prebivališča, datum opravljanja izpita, datum veljavnosti certifikata in
podatke o vrsti opravljenih izpitov.
30. člen
Podatke, potrebne za vodenje evidence, pošlje pooblaščena
organizacija pristojnemu organu takoj po opravljenih izpitih.
V. KONČNI DOLOČBI
31. člen
Z dnem, ko začne veljati ta pravilnik se preneha uporabljati
pravilnik o strokovnem usposabljanju voznikov motornih vozil, s katerimi se
prevažajo nevarne snovi, in drugih oseb, ki sodelujejo pri prevozu teh snovi
(Uradni list SFRJ, št. 17/91).
32. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0212-1-525/8-97
Ljubljana, dne 10. oktobra 1997.
Minister 
za notranje zadeve 
Mirko Bandelj l. r. 
Soglašam! 
Minister 
za promet in zveze 
mag. Anton Bergauer l. r. 
Soglašam! 
Minister 
za zdravstvo 
dr. Marjan Jereb l. r.

Priloga
1: Obrazec: ADR – certifikat o strokovni usposobljenosti voznika motornih vozil
za prevoz nevarnih snovi