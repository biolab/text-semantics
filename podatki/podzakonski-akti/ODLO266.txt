1
Za kulturni spomenik se razglasi enoto dediščine:
Dvor pri Polhovem Gradcu – Cerkev sv. Petra (EŠD 130).
Enota ima zaradi izjemnih kulturnih,
umetnostno-arhitekturnih, zgodovinskih in prostorskih lastnostih izjemen pomen
za Republiko Slovenijo. Zato jo razglašamo za kulturni spomenik državnega
pomena z lastnostmi umetnostno-arhitekturnega in zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Cerkev sv. Petra v Dvoru, dominanta vasi, je bila zgrajena po
enotnem načrtu med leti 1525-48. Skoraj celostno ohranjeni poznogotski sakralni
objekt, veliko redkost za Slovenijo, odlikujejo zlasti stroga monumentalnost
zunanjščine, številne kamnoseške dekoracije na vhodnem portalu in
dvonadstropnih emporah prezbiterija, ravno prekrit triladijski dvoranski
prostor z delilnimi arkadiranimi stenami in tridelno arkadiranima baldahinskima
lopama in sočasna cerkvena oprema ter renesančna dekorativna poslikava
zakristije in baldahinskih lop. Med mlajšo opremo so številni zgodnjebaročni zlati
oltarji iz prve polovice 17. stol.; baročni veliki oltar je delo delavnice
Facijev (1739).
3
Spomenik obsega zemljišče, del
parcelne številke 2* (del stavbne parcele s Cerkvijo sv. Petra), k.o. Babna
gora. Meja spomenika je določena na digitalnem katastrskem načrtu v izvornem
merilu 1 : 2880 z dne 1. 9. 2003 in vrisana na temeljnem topografskem načrtu v
merilu 1 : 5000. Izvirnika načrtov hranita Ministrstvo za kulturo, Uprava
Republike Slovenije za kulturno dediščino, in Zavod za varstvo kulturne dediščine
Slovenije (v nadaljnjem besedilu: zavod).
Vplivno območje spomenika obsega prostor v radiju 50 metrov
od oboda sakralnega objekta, kjer bi neprimerni posegi razvrednotili zavarovano
vedutno, predvsem gabaritno izpostavljenost spomenika.
4
Za spomenik velja varstveni režim, ki določa:
-       
predhodne arheološke raziskave v primeru posegov v zemeljske plasti na
zavarovanem območju spomenika,
-       
strokovno vzdrževanje in obnavljanje vseh neokrnjenih prvin arhitekture
sakralnega objekta in njegove nepremične ter premične notranje opreme po načelu
ohranjanja njihove izvirne tlorisne zasnove, gabaritov, lege, velikosti,
oblike, sestave in barvne podobe,
-       
strokovno prenovo okrnjenih izvirnih prvin arhitekture (kritina) v
smislu rekonstrukcije avtentične zunanje podobe spomenika,
-       
prepoved spreminjanja varovanih vrednot arhitekturne zasnove zunanjost
in notranjščine objekta ter njegove obstoječe opreme z rušenjem in
odstranjevanjem kot tudi z nadzidavo, prezidavo, prizidavo in dodajanjem posameznih
prvin,
-       
prepoved spreminjanja višinskih gabaritov objektov, ki stojijo na
vplivnem območju spomenika, zaradi varovanja vedut in ohranitve dominantnosti
sakralnega objekta v naselju.
Spomenik je zavarovan z namenom, da se:
-       
ohrani njegov sakralni pomen in raba,
-       
ohrani neokrnjenost arhitekturnih, likovnih in zgodovinskih vrednot,
-       
poveča pričevalnost kulturnega spomenika,
-       
predstavi kulturnih vrednot spomenika in situ in v medijih,
-       
ter spodbudi učno-predstavitveno in znanstveno raziskovalno delo.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99).
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. Varstveni režim lahko omejuje lastninsko pravico
le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.

Odlok o razglasitvi Cerkve sv. Petra v
Dvoru pri Polhovem Gradcu za kulturni spomenik državnega pomena (Uradni list
RS, št. 81/99)
vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o razglasitvi Cerkve sv. Petra v Dvoru pri Polhovem Gradcu za
kulturni spomenik državnega pomena (Uradni list RS, št. 115/03)
vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.