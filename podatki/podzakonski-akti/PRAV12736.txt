I. SPLOŠNE DOLOČBE
1. člen
(namen in vsebina)
(se preneha uporabljati)
Ta pravilnik v skladu z Direktivo Sveta 96/29/EURATOM z dne
13. maja 1996 o določitvi temeljnih varnostnih standardov za varstvo
zdravja delavcev in prebivalstva pred nevarnostmi zaradi ionizirajočega sevanja
(UL L št. 159 z dne 29. 6. 1996, str. 1) in Direktivo Sveta z dne
4. decembra 1990 o operativni zaščiti zunanjih delavcev, ki so med svojimi
dejavnostmi na nadzorovanih območjih izpostavljeni nevarnosti ionizirajočega
sevanja (UL L št. 349 z dne 13. 12. 1990, str. 21) določa:
-       
merila za razvrstitev in označitev delovišč na nadzorovana in opazovana
območja ter pogoje dela in obveznosti delodajalca na nadzorovanih in opazovanih
območjih glede nadzora varstva pred ionizirajočimi sevanji (v nadaljnjem
besedilu: sevanja),
-       
merila za razvrstitev izpostavljenih delavcev v kategoriji A in B glede
na pričakovano izpostavljenost ionizirajočim sevanjem (v nadaljnjem besedilu:
izpostavljenost) pri normalnem delu ter glede na verjetnost in velikost
potencialne izpostavljenosti,
-       
pogoje, način izvajanja, obseg in pogostost ugotavljanja sevanja na
delovnem mestu,
-       
način vrednotenja prejetih doz tudi za primere, ko neposredne meritve
prejetih doz niso mogoče, vrsto in kakovost merilne opreme, način in obseg
poročanja o rezultatih ugotavljanja izpostavljenosti delavcev in o prejetih
dozah v primerih izvajanja intervencijskih ukrepov in v primerih dovoljenega
preseganja mejnih doz zaradi opravljanja izjemnih nalog ter način in čas hrambe
podatkov ugotavljanja izpostavljenosti delavcev, ki ga mora zagotoviti
delodajalec,
-       
obveznosti delodajalca glede posebnega varstva pred sevanji za
praktikante in študente,
-       
organizacijsko zasnovo enote varstva pred sevanji v jedrskih in sevalnih
objektih ter pogoje za kakovost opreme, obseg in vsebine njenega dela,
-       
seznam izobraževalnih programov ter program in način opravljanja
strokovnega izpita za opravljanje nalog varstva pred sevanji, način določanja
izpitnih komisij, stroške izpitov in evidence o opravljenih izpitih,
-       
obseg, vsebine ter pogoje seznanjanja, usposabljanja in preverjanja
usposobljenosti izpostavljenih delavcev, praktikantov in študentov,
-       
obveznosti imetnikov dovoljenj in zunanjih izvajalcev glede varstva pred
sevanji zunanjih delavcev ter način posredovanja in shranjevanja podatkov o
osebnih dozah izpostavljenih oseb zunanjega izvajalca v centralni evidenci
osebnih doz,
-       
obseg, vsebine ter pogoje usposabljanja s področja varstva pacientov
pred sevanji.
2. člen
(pojmi)
(se preneha uporabljati)
Izrazi, uporabljeni v tem pravilniku, pomenijo:
1.     
Administrativni ukrepi so ukrepi, ki preprečujejo, da bi oseba, ki nima
vstopa v nadzorovano območje, vanj vstopila. Administrativni ukrepi so lahko
dovolilnice za dostop ali sistem pooblastil.
2.     
Aktivni delci so prosti, naelektreni in gibljivi radioaktivni delci z
aktivnostjo, ki povzroča visoke hitrosti doz.
3.     
Dejavnosti, ki jih izvaja zunanji delavec, so katerakoli dela ali
naloge, ki jih zunanji delavec izvaja v nadzorovanem območju, za katerega je
odgovoren imetnik dovoljenja.
4.     
Delavec, ki dela pod nadzorom, je delavec, ki je izpostavljen sevanjem,
vendar ne upravlja z viri sevanja ali kako drugače vpliva na stanje vira
oziroma naprave ali objekta, v katerem dela, in ne vpliva na varnost in
izpostavljenost drugih oseb ter je glede varstva pred sevanji pod nadzorom
ustrezno usposobljenih oseb.
5.     
Delavec, ki upravlja z viri sevanja, je delavec, razen izvajalcev
radioloških posegov, ki samostojno upravlja z viri sevanja ali kako drugače
samostojno sprejema odločitve povezane s stanjem vira oziroma naprave ali
objekta v katerem dela, oziroma odločitve, s katerimi lahko pomembno vpliva na
lastno varnost in potencialno izpostavljenost oziroma varnost in potencialno
izpostavljenost drugih oseb.
6.     
Etalon je opredmetena mera, merilni instrument, referenčni material ali
merilni sistem, katerega namen je, da definira, realizira, ohranja ali
reproducira neko enoto ali eno ali več vrednosti veličine, tako da služi kot
referenca.
7.     
Imetnik dovoljenja je pravna ali fizična oseba, odgovorna za nadzorovano
ali opazovano območje, v katerem delavci izvajajo dejavnosti.
8.     
Osebe, vključene v sevalno dejavnost, so osebe, ki sodelujejo pri
izvajanju sevalne dejavnosti ali so zaradi nje izpostavljene sevanjem in morajo
zato biti usposobljene iz varstva pred sevanji. Osebe, vključene v sevalno
dejavnost, so lahko delavci v organizacijskih enotah varstva pred sevanji,
odgovorne osebe za varstvo pred sevanji, izpostavljeni delavci, delavci, ki
delajo pod nadzorom in delavci, ki upravljajo z viri sevanja.
9.     
Osebna varovalna oprema so pripomočki, ki jih delavec nosi na sebi, z
njimi rokuje ali jih kako drugače uporablja za zmanjšanje svoje
izpostavljenosti.
10.  
Pasivni dozimeter je merilnik doze, pri katerem sta detektor in merilni
del ločena. Sevanju je izpostavljen samo detektor, dozo pa ovrednotimo šele po
odčitavanju v merilnem sistemu.
11.  
Pristojni organ je upravni organ, ki izda dovoljenje za izvajanje
sevalne dejavnosti, kot določa 11. člen Zakona o varstvu pred ionizirajočimi
sevanji in jedrski varnosti (Uradni list RS, št. 102/04 – uradno prečiščeno
besedilo, 70/08 – ZVO-1B, 60/11 in 74/15; v nadaljnjem besedilu: ZVISJV).
12.  
Sevalne razmere so vse delovne razmere, ki vplivajo na izpostavljenost
na delovnih mestih:
- 
hitrost doze ter narava in vrsta sevanja, 
kjer je to primerno, pa tudi:
- 
koncentracija radionuklidov v zraku ter vrsta, fizikalna in kemična
sestava radioaktivne snovi,
- 
površinska kontaminacija ter vrsta, fizikalna in kemična sestava
radioaktivne snovi.
13.  
Sledljivost je lastnost merilnega rezultata ali vrednosti etalona, ki
omogoča navezavo na navedene reference, ponavadi nacionalne ali mednarodne
etalone, skozi neprekinjeno verigo primerjav, ki imajo opredeljeno negotovost.
14.  
Umerjanje (kalibracija) je niz operacij za ugotavljanje povezave med
vrednostmi, ki jih kaže merilni instrument ali merilni sistem, oziroma
vrednostmi, ki jih predstavlja opredmetena mera ali referenčni material, in
pripadajočimi vrednostmi, realiziranimi z etaloni, pod določenimi pogoji.
15.  
Zunanji delavec je delavec pri zunanjem izvajalcu, ki izvaja katerekoli
dejavnosti v nadzorovanem območju. Zunanji delavec je lahko pri zunanjem izvajalcu
zaposlen stalno ali začasno, lahko je praktikant ali študent, ki se uči
opravljanja posebnih opravil, ki vključujejo izpostavljenost sevanjem. Zunanji
delavec je lahko tudi samozaposlena oseba.
II. MERILA ZA RAZVRSTITEV DELOVIŠČ, POGOJI DELA IN OBVEZNOSTI
DELODAJALCA NA OPAZOVANIH IN NADZOROVANIH OBMOČJIH
3. člen
(razvrstitev območij)
(se preneha uporabljati)
(1) Območja, kjer so delavci ali druge osebe
izpostavljene sevanjem glede na pričakovane izpostavljenosti ter verjetnost in
velikost potencialne izpostavljenosti delimo na nadzorovana in opazovana
območja, kot je to določeno v 4. in 7. členu tega pravilnika.
(2) V nadzorovanih in opazovanih območjih je treba izvajati
ukrepe varstva pred sevanji glede na vrsto virov sevanja in velikost tveganja,
povezanega z njimi. Obseg ukrepov varstva pred sevanji, ugotavljanja
izpostavljenosti delavcev ter nadzorne
meritve sevanja na nadzorovanih in opazovanih območjih,
njihova vrsta in kakovost, morajo biti sorazmerni s tveganjem zaradi
izpostavljenosti pri posameznem delu.
(3) Izvajalec sevalne dejavnosti mora pisno opredeliti
svoje odgovornosti v zvezi z izvajanjem varstva pred sevanji v nadzorovanih in
opazovanih območjih ter s tem seznaniti delavce.
4. člen
(nadzorovana območja)
(se preneha uporabljati)
(1) Nadzorovana območja so tista, kjer:
-       
lahko letna efektivna doza preseže 6 mSv,
-       
lahko letna ekvivalentna doza za očesne leče preseže 15 mSv,
-       
lahko letna ekvivalentna doza za dlani, roke, podlakti ali kožo preseže
150 mSv,
-       
je povprečna hitrost doze v 8 urah večja od ali enaka 3 μSv/h,
-       
je največja hitrost doze povprečena čez 1 minuto večja od ali enaka 60
μSv/h ali
-       
obstaja nevarnost razširjanja radioaktivnih snovi, ki bi povzročile
kontaminacijo nad predpisanimi mejami.
(2) Delodajalec v sodelovanju s pooblaščenim izvedencem
varstva pred sevanji iz 27. člena ZVISJV (v nadaljnjem besedilu: pooblaščeni
izvedenec varstva pred sevanji) določi meje nadzorovanega območja in ga, kjer
je to mogoče in smiselno, fizično, sicer pa na drug ustrezen način, loči od
ostalih območij. Če gre za premični vir sevanja, razmeji nadzorovana območja na
način, ki je najprimernejši glede na dane okoliščine in čas, v katerem vir
sevanja deluje. Delodajalec vodi evidenco takih nadzorovanih območij.
Razmejitev nadzorovanih območij mora biti vključena v oceno varstva pred
sevanji iz 24. člena ZVISJV (v nadaljnjem besedilu: ocena varstva pred
sevanji).
(3) Delodajalec na robu nadzorovanega območja in na
drugih primernih vidnih mestih namesti oznake, ki opozarjajo na nadzorovano
območje in nevarnost sevanja, kjer je to primerno pa tudi na lastnosti vira
sevanja v tem območju in tveganje povezano s tem virom. Osnovni simbol, s
katerim se opozarja na nevarnost sevanja, je določen v predpisu, ki določa
pravila ravnanja in pogoje za uporabo posameznih virov sevanja ter ukrepe
sevalne varnosti, ki jih morajo izvajati uporabniki virov sevanja.
5. člen
(dostop v nadzorovana območja)
(se preneha uporabljati)
(1) Delodajalec z administrativnimi ukrepi in fizičnimi
ovirami, ključavnicami, avtomatskimi zapahi in drugimi ustreznimi sredstvi
zagotovi, da je dostop v nadzorovano območje omejen in nadzorovan.
(2) Dostop je dovoljen le osebam, ki:
-       
so seznanjene s tveganjem, ki je povezano z delom,
-       
imajo ustrezno znanje o zaščitnih ukrepih varstva pred sevanji, ki jih
je treba izvajati pri delu,
-       
so seznanjene s pisnimi navodili iz 6. člena tega pravilnika,
-       
so na podlagi zdravniškega pregleda sposobne opravljati dela in naloge,
pri katerih so izpostavljene sevanjem,
-       
so vključene v osebno dozimetrijo in
-       
uporabljajo osebno varovalno opremo, če je ta potrebna.
(3) Druge osebe lahko vstopijo v nadzorovano območje
izjemoma, če so bile seznanjene s tveganjem in le v spremstvu oseb iz
prejšnjega odstavka.
(4) Če obstaja nevarnost razširjanja radioaktivne
kontaminacije iz nadzorovanega območja, jo delodajalec z razumnimi ukrepi
prepreči. Če to sledi iz ocene varstva pred sevanji, namesti
1.     
na vstopnih mestih:
- 
zaščitno obleko in osebno varovalno opremo,
- 
merilne naprave,
- 
ustrezne shrambe za shranjevanje osebne obleke,
2.     
na izstopnih mestih:
- 
opremo za merjenje kontaminacije kože, obleke in obutve,
- 
opremo za merjenje kontaminacije predmetov in snovi oziroma aktivnosti
aktiviranih predmetov in snovi, ki se iznašajo iz nadzorovanega območja,
- 
umivalnice (tuše) za osebno dekontaminacijo,
- 
ustrezne shrambe za shranjevanje kontaminirane zaščitne obleke in
opreme.
(5) Če obstaja verjetnost, da so v nadzorovanem območju
aktivni delci, delodajalec z razumnimi ukrepi dodatno omeji območje z aktivnimi
delci in prepreči njihovo razširjanje.
6. člen
(pisni postopki in navodila)
(se preneha uporabljati)
(1) Delodajalec zagotovi pisne postopke za nadzorovanje
nadzorovanega območja.
(2) Delodajalec zagotovi pisna navodila za varno delo v
nadzorovanem območju. Obseg in vsebina navodil morata biti opredeljena v oceni
varstva pred sevanji. Navodila morajo biti izdelana glede na vrsto in lastnosti
vira sevanja ter dela s tem virom v jeziku, ki ga delavec razume. Navodila morajo
biti na razpolago na delovnem mestu.
(3) Delodajalec zagotovi, da delo poteka po navodilih iz
prejšnjega odstavka ter so z njimi seznanjeni delavci in druge osebe, ki so
lahko izpostavljene sevanjem v nadzorovanih območjih.
(4) Delodajalec redno preverja ustreznost navodil in
seznanja delavce s spremembami postopkov in administrativnih ukrepov v zvezi z
izvajanjem varstva pred sevanji.
7. člen
(opazovana območja)
(se preneha uporabljati)
(1) Opazovana območja so tista območja:
-       
kjer omejevanje dostopa z vidika varstva pred sevanji ni potrebno,
potreben pa je nadzor sevalnih razmer,
-       
kjer lahko letna efektivna doza preseže 1 mSv,
-       
je povprečna hitrost doze v 8 urah večja od 0,5 μSv/h in manjša od 3
μSv/h ali
-       
je največja hitrost doze povprečena čez 1 minuto večja od 3 μSv/h in
manjša od 60 μSv/h.
(2) Delodajalec v sodelovanju s pooblaščenim izvedencem
varstva pred sevanji določi meje opazovanega območja. Če gre za premični vir
sevanja, razmeji opazovana območja delodajalec na način, ki je najprimernejši
glede na dane okoliščine in čas, v katerem vir deluje. Razmejitev opazovanih
območij mora biti vključena v oceno varstva pred sevanji.
(3) Delodajalec, kadar je to primerno, izdela pisna
navodila za varno delo v opazovanem območju, pri čemer smiselno upošteva
določbe prejšnjega člena.
(4) Če to sledi iz ocene varstva pred sevanji,
delodajalec opazovano območje na vidnih mestih označi z oznakami, ki opozarjajo
na opazovano območje, na vrsto vira sevanja v tem območju in na tveganje
povezano z njim.
8. člen
(nadzorne meritve na nadzorovanih in opazovanih območjih, ki
jih izvaja delodajalec)
(se preneha uporabljati)
(1) Delodajalec redno nadzira sevalne razmere v
nadzorovanih in opazovanih območjih z meritvami (v nadaljnjem besedilu:
nadzorne meritve).
(2) Delodajalec v sodelovanju s pooblaščenim izvedencem
varstva pred sevanji izdela program izvajanja nadzornih meritev, ki je sestavni
del ocene varstva pred sevanji, v katerem določi:
-       
merjene količine,
-       
kraj, čas in pogostost meritev,
-       
merske metode in postopke,
-       
merilno opremo ter pogostost preverjanja opreme in umerjanja in
-       
referenčne ravni sevanja in ukrepe, ki jih je treba izvesti, če so
presežene.
(3) Delodajalec zagotovi, da ima osebje, ki izvaja
nadzorne meritve, na voljo pisna navodila za izvajanje meritev in je ustrezno
usposobljeno za izvajanje meritev.
(4) Delodajalec hrani rezultate nadzornih meritev vsaj
tri leta in z njimi seznani delavce. Kjer je to potrebno, se rezultati
lahko uporabijo za oceno individualne doze delavca. V tem primeru delodajalec
hrani rezultate v skladu s petim odstavkom 33. člena ZVISJV.
9. člen
(merilna oprema)
(se preneha uporabljati)
(1) Delodajalec za izvajanje nadzornih meritev iz
prejšnjega člena zagotovi merilno opremo ustrezne kakovosti glede na namen
uporabe, o čemer se posvetuje s pooblaščenim izvedencem varstva pred sevanji.
(2) Delodajalec zagotovi, da je merilna oprema, ki jo
uporablja za izvajanje nadzornih meritev, pred prvo uporabo umerjena na način,
ki zagotavlja sledljivost. Delodajalec preverja merilno opremo v rednih
obdobjih na način, s katerim zagotovi, da merilna oprema daje ponovljive
rezultate v okviru navedene natančnosti pri znanih in vnaprej določenih
pogojih. Po vsakem popravilu merilne opreme, sicer pa v rednih obdobjih,
določenih v programu izvajanja nadzornih meritev, delodajalec zagotovi umeritev
na način, ki zagotavlja sledljivost. Delodajalec vodi dnevnik preverjanj
merilne opreme ter hrani dokumentacijo o merilni opremi, popravilih opreme in
umerjanjih.
(3) Ustreznost merilne opreme se dokazuje z listinami o
skladnosti z mednarodnimi standardi, ki jih je kot slovenske standarde na
področju posamezne vrste merilne opreme privzel Slovenski inštitut za
standardizacijo. Listine, iz katerih je razvidna skladnost s standardi,
zagotovi dobavitelj merilne opreme. Listine o skladnosti merilne opreme z
ustreznimi standardi, izdane v tujini, veljajo, če so bile izdane v skladu z
dvostranskimi ali večstranskimi sporazumi, ki jih je sklenila ali k njim
pristopila Republika Slovenija. Če dobavitelj ne predloži listin o skladnosti
merilne opreme, ki jih je izdala pooblaščena institucija v Evropski uniji
oziroma v Evropskem gospodarskem prostoru, se skladnost s standardi preveri v
laboratoriju iz prve alineje četrtega odstavka tega člena. Laboratorij, ki
opravi preverjanje, izda o tem listino o skladnosti.
(4) Merilna oprema je umerjena na način, ki zagotavlja
sledljivost, če umerjanje izvede:
-       
laboratorij pravne osebe, ki ga je Urad Republike Slovenije za
meroslovje priznal za nosilca nacionalnega etalona na področjih, ki so predmet
tega pravilnika;
-       
laboratorij, ki ima veljavno akreditacijsko listino Slovenske
akreditacije za izvedbo umerjanj na področjih, ki so predmet tega pravilnika;
-       
drug laboratorij, katerega usposobljenost priznava Slovenska
akreditacija na podlagi večstranskih in dvostranskih sporazumov o medsebojnem
priznavanju kalibracijskih certifikatov.
10. člen
(nadzorne meritve v nadzorovanih in opazovanih območjih, ki
jih izvaja pooblaščeni izvedenec varstva pred sevanji)
(se preneha uporabljati)
(1) Sevalne razmere v nadzorovanih in opazovanih
območjih preveri pooblaščeni izvedenec varstva pred sevanji v rednih časovnih
razmikih:
-       
najmanj enkrat na šest mesecev v jedrskih, sevalnih in manj pomembnih
sevalnih objektih,
-       
najmanj dvakrat na leto pri dejavnostih, ki vključujejo izpostavljenost
radonu oziroma toronu ter njunim potomcem,
-       
najmanj enkrat na tri leta za dejavnosti, ki vključujejo zgolj vire
sevanja, za katere je dovolj vpis v register,
-       
najmanj enkrat na leto za dejavnosti, ki vključujejo ostale vire
sevanja.
(2) Pooblaščeni izvedenec varstva pred sevanji izdela
poročilo o izvedenih nadzornih meritvah, ki ga delodajalec hrani vsaj tri leta,
z njegovo vsebino pa seznani delavce. Kjer je to potrebno, se rezultati lahko
uporabijo za oceno individualne doze delavca. V tem primeru delodajalec hrani
poročila v skladu s petim odstavkom 33. člena ZVISJV.
11. člen
(obseg nadzornih meritev na nadzorovanih in opazovanih
območjih)
(se preneha uporabljati)
(1) Nadzorne meritve nadzorovanih in opazovanih območij
iz prejšnjega člena obsegajo meritve hitrosti doze, pri izpostavljenosti zaradi
odprtih virov sevanja pa se določi tudi površinska kontaminacija oziroma izmeri
koncentracija posameznih radionuklidov v zraku.
(2) Meritve hitrosti doz se izvedejo:
-       
na mestih, ki omogočajo oceno ekvivalentnih doz in efektivne doze
izpostavljenih oseb,
-       
v značilnih točkah v prostoru in v sosednjih prostorih,
-       
v koristnem snopu rentgenskih naprav in naprav z zaprtimi viri sevanja,
če je ta dosegljiv z merilnimi instrumenti in
-       
na razdalji 1 m in na drugih ustreznih razdaljah od pacienta z
brahiradioterapevtskim virom ali pacienta, ki je prejel odmerek
radiofarmacevtskega preparata.
(3) Meritve hitrosti doz se opravijo pri postavitvi in
vrednostih parametrov, ki so značilne za standardno vrsto posega, meritve ali
opravila. V radioterapiji in rentgenski diagnostiki se meritve opravijo ob
prisotnosti pacienta ali z uporabo ustreznih vodnih fantomov, fantomov iz
pleksi stekla ali drugega materiala.
(4) Površinska kontaminacija se določi z meritvami
površinske specifične aktivnosti posameznih radionuklidov na delovnih
površinah, opremi, osebni varovalni opremi, obleki in obutvi, stenah, tleh in
stropih. Meritve se izvedejo za vsako delovno operacijo posebej.
(5) Koncentracija posameznih radionuklidov v zraku se
izmeri v prostoru in na izpušnih mestih prezračevalnega sistema. Meritve se
izvedejo za vsako delovno operacijo posebej.
12. člen
(ocena osebne izpostavljenosti)
(se preneha uporabljati)
Rezultati nadzornih meritev iz prejšnjega člena se skupaj s
podatki o trajanju izpostavljenosti uporabijo za oceno izpostavljenosti skupin
delavcev in drugih oseb. Ocene izpostavljenosti se primerjajo z rezultati
nadzora osebne izpostavljenosti in morajo biti vključene v oceno varstva pred
sevanji.
13. člen
(osebna varovalna oprema)
(se preneha uporabljati)
(1) Delodajalec zagotovi:
-       
da uporabljajo delavci primerno osebno varovalno opremo, ki po potrebi
vključuje zaščitna oblačila, zaščitne predpasnike, rokavice, ščite za posamezne
organe in opremo za zaščito dihal,
-       
da je osebna varovalna oprema označena tako, da je razvidna njena
zaščitna zmogljivost, navedena v ekvivalentni debelini Pb ali drugi primerni
količini, in da so uporabniki seznanjeni z njenimi zaščitnimi zmogljivostmi in
namenom uporabe,
-       
da imajo delavci ustrezna navodila za pravilno uporabo osebne varovalne
opreme, vključno s preizkusom dobrega prileganja opreme za zaščito dihal,
-       
redno preverjanje učinkovitosti osebne varovalne opreme, vključno z
opremo za primer intervencije,
-       
da se dodelijo naloge, pri katerih je obvezna uporaba posebne osebne
varovalne opreme, samo delavcem, ki so na podlagi zdravstvenih ocen sposobni,
da prenesejo potreben dodatni napor in
-       
da se, kadar je za dano nalogo treba uporabiti osebno varovalno opremo,
upošteva vsaka morebitna dodatna izpostavljenost, do katere bi utegnilo priti
zaradi dodatnega časa ali težav, ter vsakršna dodatna nesevalna tveganja, ki bi
lahko bila vezana na izvajanje naloge ob uporabi osebne varovalne opreme.
(2) Delodajalec zagotovi, da je varovalna oprema
ustrezno vzdrževana, da so delavci ustrezno usposobljeni za njeno uporabo in da
imajo za to ustrezna navodila.
(3) Vrsta varovalne opreme in njen način uporabe morata
biti opredeljena v oceni varstva pred sevanji.
14. člen
(ukrepi varstva pred sevanji)
(se preneha uporabljati)
(1) Delodajalec zagotovi ustrezne ukrepe varstva pred
sevanji, vključno s tehničnim nadzorom in ustreznimi delovnimi pogoji, ki
zmanjšajo potrebo po administrativnih ukrepih in osebni varovalni opremi.
(2) Delodajalec stalno spremlja vse razmere v
nadzorovanih in opazovanih območjih, ki lahko vplivajo na izpostavljenost.
III. MERILA ZA RAZVRSTITEV IZPOSTAVLJENIH DELAVCEV IN
OBVEZNOSTI DELODAJALCA GLEDE NADZORA IZPOSTAVLJENOSTI
15. člen
(razvrstitev izpostavljenih delavcev)
(1) Za nadzor izpostavljenosti in zdravstveni nadzor
razlikujemo med dvema kategorijama izpostavljenih delavcev, kategorijo A in
kategorijo B, kot je to določeno v predpisu, ki določa mejne doze za
izpostavljene delavce, praktikante, študente, nosečnice, doječe ženske in
posameznike iz prebivalstva.
(2) Delodajalec v sodelovanju s pooblaščenim izvedencem
varstva pred sevanji razvrsti delavce v kategoriji A in B. Razvrstitev delavcev
mora biti navedena v oceni varstva pred sevanji.
16. člen
(nadzor osebne izpostavljenosti)
(1) Delodajalec mora zagotoviti redne meritve doz
sevanja, ki jih prejmejo posamezni izpostavljeni delavci kategorije A in B.
Delodajalec zagotovi individualno oceno doz zaradi zunanjega oziroma notranjega
obsevanja, glede na vrsto in značilnosti izpostavljenosti.
(2) Pristojni organ lahko na predlog pooblaščenega
izvedenca varstva pred sevanji v postopku izdaje dovoljenja za izvajanje
sevalne dejavnosti odredi meritve individualnih doz ter način in pogostost
ugotavljanja individualnih doz tudi za delavce, ki niso razvrščeni med
izpostavljene delavce. Pooblaščeni izvedenec varstva pred sevanji lahko poda
predlog:
-       
na podlagi rezultatov nadzornih meritev iz 10. člena tega pravilnika
-       
na podlagi rezultatov pregleda vira sevanja iz 93. člena Pravilnika o
uporabi virov sevanja in sevalni dejavnosti (Uradni list RS, št. 27/06) ali
-       
v okviru izdelave ali pregleda ocene varstva pred sevanji.
(3) Če obstaja verjetnost, da so delavci izpostavljeni
notranji kontaminaciji, delodajalec v sodelovanju s pooblaščenim izvedencem
varstva pred sevanji zagotovi individualno oceno doze zaradi notranje obsevanosti.
Program ugotavljanja notranje obsevanosti delavcev mora biti vključen v oceni
varstva pred sevanji. V programu se določijo ustrezna metoda, pogostost
ugotavljanja osebne izpostavljenosti in drugi ukrepi za ustrezno ugotavljanje
doz zaradi notranjega obsevanja.
(4) Če je zunanja obsevanost delavcev neenakomerna,
delodajalec zagotovi redne meritve ekvivalentnih doz na najbolj izpostavljene
organe. Način ugotavljanja ekvivalentnih doz zaradi zunanjega obsevanja mora
biti vključen v oceno varstva pred sevanji.
(5) Pristojni organ lahko v postopku izdaje dovoljenja
za izvajanje sevalne dejavnosti na podlagi ocene varstva pred sevanji za
posamezne skupine delavcev kategorije B odobri, da delodajalec meritve
izpostavljenosti posameznih delavcev nadomesti z nadzornimi meritvami delovnega
okolja ali z ocenami izpostavljenosti na podlagi računskih modelov.
(6) Za delavce, ki opravljajo izjemne naloge, za katere
je organ, pristojen za varstvo pred sevanji, odobril preseganje mejnih doz,
delodajalec zagotovi dodatno oceno individualne izpostavljenosti, ki se nanaša
na vsako izjemno nalogo posebej.
(7) Če delavec opravlja dela pri različnih delodajalcih,
vsak od delodajalcev ločeno zagotovi oceno individualne izpostavljenosti pri
delih, ki jih izpostavljeni delavec zanj opravlja.
(8) Ugotavljanje izpostavljenosti iz tega člena izvaja
pooblaščeni izvajalec dozimetrije iz 30. člena ZVISJV (v nadaljnjem
besedilu: pooblaščeni izvajalec dozimetrije).
(9) Če je individualna meritev doze za posameznika
neizvedljiva ali neustrezna, se za oceno individualne doze delavca uporabijo
podatki o dozah drugih delavcev, podatki o nadzornih meritvah iz 8. in 10.
člena tega pravilnika ali ocene na podlagi računskih modelov.
17. člen
(dozimetrija)
(1) Meritve individualne izpostavljenosti zaradi
zunanjega obsevanja se izvajajo s pasivnimi dozimetri. Efektivna doza se izmeri
z dozimetri, ki jih delavci nosijo tako, kot je določeno v oceni varstva pred
sevanji oziroma pripete na gornjem delu telesa v višini prsnice. Ekvivalentna
doza zaradi zunanjega obsevanja se za najbolj izpostavljene organe ugotavlja z
dozimetri na zapestnicah, prstanih, očalih in drugih mestih. Ekvivalentna doza
na kožo zaradi kontaminacije se določi z računskimi modeli na podlagi meritev
specifične površinske aktivnosti posameznih radionuklidov na koži, sluznicah in
obleki oseb.
(2) Izpostavljenost zaradi vnosa radionuklidov v telo se
glede na vrsto in naravo radionuklidov in način vnosa določi z računskimi
modeli na podlagi meritev koncentracije posameznih radionuklidov v zraku, z
meritvami celotne radioaktivnosti v telesu ali kritičnih organih oziroma z
računskimi modeli na podlagi meritev koncentracije posameznih radionuklidov v
bioloških vzorcih. V primeru površinske radioaktivne kontaminacije oseb se
določi izpostavljenost zaradi vnosa radionuklidov v telo skozi kožo, sluznice
ali odprte rane z računskimi modeli na podlagi meritev specifične površinske
aktivnosti posameznih radionuklidov na koži, sluznicah in obleki oseb.
18. člen
(pogostost nadzora osebne izpostavljenosti)
(1) Ugotavljanje izpostavljenosti posameznih
izpostavljenih delavcev zunanjemu sevanju se izvaja mesečno.
(2) Ne glede na določbe prejšnjega odstavka, lahko
pristojni organ v postopku izdaje dovoljenja za izvajanje sevalne dejavnosti na
podlagi ocene varstva pred sevanji za posamezne skupine delavcev kategorije B
odobri, da se ugotavljanje izpostavljenosti delavcev izvaja tudi v daljših
rednih obdobjih, vendar ne redkeje kot enkrat letno.
(3) Pogostost nadzora osebne izpostavljenosti zaradi
notranjega obsevanja se določi s programom iz tretjega odstavka 16. člena tega
pravilnika.
(4) Izpostavljenost delavcev v rudnikih, turističnih
jamah ali drugih okoljih s povečanimi koncentracijami radonovih ali toronovih
potomcev se določa vsaj dvakrat letno.
19. člen
(ocena osebne izpostavljenosti ob izrednem dogodku)
(1) V primeru izrednega dogodka delodajalec zagotovi
čimprejšnjo oceno efektivnih in ekvivalentnih doz vseh oseb, ki so bile
izpostavljene sevanjem.
(2) Če je prišlo do izrednega dogodka ali če obstaja
sum, da je prišlo do nenačrtovanega zunanjega obsevanja, se pasivni dozimetri
zamenjajo neposredno po dogodku, doza pa se določi nemudoma.
(3) Če obstaja sum, da je prišlo do nenačrtovane
notranje kontaminacije, je treba nemudoma določiti dozo zaradi notranjega
obsevanja na podlagi meritev celotne radioaktivnosti v telesu ali kritičnih
organih izpostavljene osebe, oziroma na podlagi meritev koncentracije
radionuklidov v bioloških vzorcih.
(4) Če je prišlo do površinske kontaminacije oseb, je
treba oceniti ekvivalentno dozo na kožo zaradi zunanjega obsevanja in morebitno
dozo zaradi vnosa radionuklidov v telo skozi kožo, sluznice ali odprte rane.
(5) Doze iz tega člena oceni pooblaščeni izvajalec
dozimetrije ali pooblaščeni izvedenec varstva pred sevanji. Delodajalec sporoči
vse njemu znane podatke in okoliščine, ki bi lahko bili pomembni za oceno doz
ob izrednem dogodku. Pooblaščeni izvajalec dozimetrije oziroma pooblaščeni
izvedenec varstva pred sevanji rezultate in podatke, ki jih je prejel od delodajalca,
nemudoma sporoči organu, pristojnemu za varstvo pred sevanji, za centralno
evidenco osebnih doz. Rezultate nemudoma sporoči tudi delodajalcu.
20. člen
(nadzor interventne osebne izpostavljenosti)
Za interventno izpostavljene delavce delodajalec zagotovi
ustrezno ugotavljanje izpostavljenosti glede na vrsto del, ki jih opravljajo,
in velikost tveganja, ki so mu izpostavljeni. Doze oceni pooblaščeni izvajalec
dozimetrije ali pooblaščeni izvedenec varstva pred sevanji. Delodajalec jima
sporoči vse njemu znane podatke in okoliščine intervencije, ki bi lahko bili
pomembni za oceno doz. Pooblaščeni izvajalec dozimetrije oziroma pooblaščeni
izvedenec varstva pred sevanji rezultate in podatke, ki jih je prejel od
delodajalca, sporoči organu, pristojnemu za varstvo pred sevanji, za centralno
evidenco osebnih doz. Rezultate sporoči tudi delodajalcu.
IV. OBVEZNOSTI DELODAJALCA GLEDE POSEBNEGA VARSTVA PRED
SEVANJI ZA PRAKTIKANTE IN ŠTUDENTE
21. člen
(varstvo izpostavljenih praktikantov in študentov)
(se preneha uporabljati)
(1) Praktikanti in študenti, ki v okviru svojega
izobraževanja vstopijo v nadzorovano območje, za katerega je odgovoren
delodajalec, in so pri tem pod nadzorom oseb, usposobljenih v skladu s tem
pravilnikom, se obravnavajo kot osebe iz tretjega odstavka 5. člena tega
pravilnika.
(2) Delodajalec razvrsti izpostavljene praktikante in
študente na enak način, kot to za izpostavljene delavce določa 15. člen tega
pravilnika. Praktikanti in študenti, stari od 16 do 18 let, ne smejo biti
razporejeni na delovna mesta, ki ustrezajo razvrstitvi delavca v kategorijo A.
(3) Izvajalec izobraževanja sam ali posredno prek
pogodbe z delodajalcem zagotovi, da se za praktikante in študente ugotavlja
izpostavljenost enako, kot je to določeno za izpostavljene delavce v 16. do 20.
členu tega pravilnika.
(4) Izvajalec izobraževanja sam ali posredno prek
pogodbe z delodajalcem zagotovi zdravstveni nadzor za praktikante in študente,
razporejene v kategorijo A ali B, enako, kot je to določeno za izpostavljene
delavce v predpisu, ki določa obseg zdravstvenega nadzora izpostavljenih
delavcev.
(5) Delodajalec zagotovi usposabljanje praktikantov in
študentov, razporejenih v kategorijo A ali B, kot je to določeno v 29. do 37.
členu tega pravilnika.
22. člen
(odgovornost glede varstva pred sevanji praktikantov in
študentov)
(se preneha uporabljati)
(1) Delodajalec zagotovi pisni program uvajanja
praktikantov in študentov v varno delo z viri sevanja na posameznih področjih.
(2) Delodajalec praktikantu ali študentu določi enega
ali več mentorjev za posamezna področja, ki skrbijo za to, da se praktikant ali
študent uvaja v varno delo z viri sevanja v skladu s programom iz prejšnjega
odstavka.
(3) Praktikantu ali študentu se ne sme dodeliti večje
odgovornosti na področjih, ki vključujejo delo z viri sevanja, kot jo ima
njegov mentor na posameznem področju.
(4) Praktikantu in študentu se ne sme dodeliti nalog in
dolžnosti odgovorne osebe za varstvo pred sevanji.
(5) Ne glede na določbe prejšnjega in tega člena,
veljajo načela varstva pred sevanji, ki se nanašajo na izpostavljene delavce,
delavce, ki delajo pod nadzorom in delavce, ki upravljajo z viri sevanja, tudi
za praktikante in študente.
V. ORGANIZACIJSKA ENOTA VARSTVA PRED SEVANJI IN ODGOVORNA
OSEBA ZA VARSTVO PRED SEVANJI
23. člen
(organizacijska enota varstva pred sevanji)
(se preneha uporabljati)
(1) Organizacijska enota varstva pred sevanji iz 34.
člena ZVISJV (v nadaljnjem besedilu: organizacijska enota varstva pred sevanji)
je odgovorna za:
-       
načrtovanje, optimizacijo in izvajanje ukrepov varstva pred sevanji;
-       
izvajanje nadzornih meritev v skladu z 8. členom tega pravilnika;
-       
izdelavo ocene varstva pred sevanji;
-       
klasifikacijo delovnih mest na nadzorovana in opazovana območja;
-       
pripravo pisnih navodil za varno delo z viri sevanja v nadzorovanih in
opazovanih območjih;
-       
razvrstitev izpostavljenih delavcev v kategoriji A in B;
-       
izdelavo pisnih programov in poročil o nadzoru sevanja;
-       
izbor ustrezne merilne in osebne varovalne opreme;
-       
vzdrževanje in redno preverjanje merilne in osebne varovalne opreme;
-       
organiziranje in izvajanje ukrepov pri izrednih dogodkih.
(2) Ne glede na določbe prejšnjega odstavka se
upravljavec jedrskega ali sevalnega objekta posvetuje z neodvisnimi
pooblaščenimi izvedenci varstva pred sevanji, kot to določa prvi odstavek 27.
člena ZVISJV.
24. člen
(neodvisnost organizacijske enote varstva pred sevanji)
(se preneha uporabljati)
Organizacijska enota varstva pred sevanji deluje ločeno od
proizvodnih in delovnih enot, upravljavec jedrskega ali sevalnega objekta pa
zagotovi njeno neodvisno delovanje, ustrezne delovne pogoje delavcev, ki v njej
delajo, in njihovo strokovno usposabljanje v skladu s tem pravilnikom.
25. člen
(vodja organizacijske enote varstva pred sevanji)
(se preneha uporabljati)
(1) Dela in naloge vodje organizacijske enote varstva
pred sevanji v jedrskih reaktorjih in v jedrskih elektrarnah lahko opravljajo
delavci, ki imajo izobrazbo fizikalne smeri druge stopnje oziroma raven
izobrazbe, ki v skladu z zakonom ustreza tej stopnji znanja, so opravili strokovni
izpit iz 32. člena tega pravilnika in imajo najmanj pet let delovnih
izkušenj pri opravljanju nalog v zvezi z varstvom pred sevanji.
(2) Dela in naloge vodje organizacijske enote varstva
pred sevanji v drugih jedrskih in sevalnih objektih lahko opravljajo delavci,
ki imajo izobrazbo naravoslovne ali tehnične smeri druge stopnje oziroma raven
izobrazbe, ki v skladu z zakonom ustreza tej stopnji znanja, so opravili
strokovni izpit iz 32. člena tega pravilnika in imajo najmanj tri leta delovnih
izkušenj pri opravljanju nalog v zvezi z varstvom pred sevanji.
26. člen
(odgovorna oseba za varstvo pred sevanji)
(se preneha uporabljati)
(1) Izvajalec sevalne dejavnosti, ki ne upravlja
jedrskega ali sevalnega objekta, imenuje odgovorno osebo za varstvo pred
sevanji, ki izpolnjuje pogoje iz prvega odstavka 29. člena tega
pravilnika.
(2) Odgovorna oseba za varstvo pred sevanji skrbi za
visoko varnostno kulturo in dobro stanje varstva pred sevanji, zlasti pa za:
-       
– načrtovanje in izvajanje ukrepov varstva pred sevanji v skladu z
ZVISJV;
-       
izdelavo pisnih navodil in postopkov iz 6. in 7. člena tega pravilnika;
-       
vključitev delavcev v sistem osebne dozimetrije in za njeno nemoteno
izvajanje;
-       
izvajanje nadzornih meritev iz 8. člena tega pravilnika;
-       
pravočasno napotitev izpostavljenih delavcev na zdravniški pregled v
skladu s predpisom, ki določa obseg zdravstvenega nadzora izpostavljenih
delavcev, ki delajo na opazovanem in nadzorovanem območju;
-       
pravočasno napotitev delavcev na obnavljanje znanja iz varstva pred
sevanji v skladu s 34. členom tega pravilnika;
-       
obveščanje delodajalca in delavcev v zvezi z vsemi zadevami s področja
varstva pred sevanji;
-       
obveščanje pooblaščenega izvedenca varstva pred sevanji o morebitnih
spremembah, ki bi lahko vplivale na stanje varstva pred sevanji.
(3) Izvajalec sevalne dejavnosti iz prvega odstavka tega
člena lahko imenuje za odgovorno osebo za varstvo pred sevanji tudi zunanjega
pogodbenega sodelavca, če iz ocene varstva pred sevanji sledi, da je tveganje
pri izvajanju te sevalne dejavnosti zelo majhno.
27. člen
(neodvisnost pooblaščenega izvedenca varstva pred sevanji)
(se preneha uporabljati)
(1) Dela in naloge pooblaščenega izvedenca varstva pred
sevanji lahko za upravljavca jedrskega ali sevalnega objekta oziroma izvajalca
sevalne dejavnosti izvaja od njega neodvisna oseba.
(2) Če si organizacijsko enoto varstva pred sevanji deli
več jedrskih ali sevalnih objektov, lahko dela in naloge pooblaščenega
izvedenca varstva pred sevanji izvaja od njih neodvisna oseba.
(3) Če izvajalec sevalne dejavnosti za odgovorno osebo
za varstvo pred sevanji imenuje zunanjega sodelavca, ta ne more zanj izvajati
del in nalog pooblaščenega izvedenca varstva pred sevanji.
28. člen
(kakovost opreme)
(se preneha uporabljati)
Glede merilne in osebne varovalne opreme, ki jo uporablja
organizacijska enota varstva pred sevanji, veljajo pogoji iz 9. oziroma 13.
člena tega pravilnika.
VI. IZOBRAZBA, USPOSABLJANJE, SEZNANJANJE IN PREVERJANJE
USPOSOBLJENOSTI IZ VARSTVA PRED SEVANJI ZA OSEBE, VKLJUČENE V SEVALNO DEJAVNOST
29. člen
(znanje iz varstva pred sevanji)
(se preneha uporabljati)
(1) Osebe, vključene v sevalno dejavnost, morajo imeti
izobrazbo, določeno v 30. členu, znanje iz varstva pred sevanji, ki ga
pridobijo z usposabljanjem iz 31. člena in opravljen izpit iz varstva pred
sevanji iz 32. člena tega pravilnika. Če to sledi iz ocene varstva pred
sevanji, morajo opraviti tudi dodatno usposabljanje, ki se nanaša na točno določen
vir sevanja. Vsebina in obseg usposabljanja morata biti navedena v oceni
varstva pred sevanji.
(2) Izpostavljeni delavci, delavci, ki delajo pod
nadzorom, in delavci, ki upravljajo z viri sevanj morajo opraviti izpit iz 32.
člena tega pravilnika v šestih mesecih po začetku dela v okviru sevalne
dejavnosti. Dokler ti delavci ne opravijo izpita, ne smejo samostojno izvajati
del in nalog v okviru sevalne dejavnosti.
(3) Delavci v organizacijskih enotah varstva pred
sevanji, morajo opraviti izpit iz 32. člena tega pravilnika v enem letu po
začetku dela v organizacijski enoti varstva pred sevanji. Dokler ti delavci ne
opravijo izpita, ne smejo samostojno izvajati del in nalog delavca
organizacijske enote varstva pred sevanji.
(4) Ne glede na določbe drugega in tretjega odstavka
tega člena izvajalec sevalne dejavnosti zagotovi, da je za izvajanje vsakega
ključnega elementa sevalne dejavnosti usposobljeno vsaj toliko delavcev, ki
izpolnjujejo pogoje iz prvega odstavka tega člena, da je zagotovljeno varno
izvajanje sevalne dejavnosti.
30. člen
(izobrazba)
(se preneha uporabljati)
(1) Delavci, ki delajo v organizacijskih enotah varstva
pred sevanji v jedrskih ali sevalnih objektih, morajo imeti vsaj visokošolsko
ali univerzitetno izobrazbo naravoslovne ali tehnične smeri prve stopnje
oziroma raven izobrazbe, ki v skladu z zakonom, ki ureja visoko šolstvo,
ustreza tej stopnji znanja.
(2) Odgovorne osebe za varstvo pred sevanji v zdravstvu
morajo imeti vsaj visokošolsko ali univerzitetno izobrazbo naravoslovne,
tehnične ali zdravstvene smeri prve stopnje oziroma raven izobrazbe, ki v
skladu z zakonom, ki ureja visoko šolstvo, ustreza tej stopnji znanja.
(3) Odgovorne osebe za varstvo pred sevanji v veterini
morajo vsaj imeti vsaj visokošolsko ali univerzitetno izobrazbo veterinarske,
naravoslovne, tehnične ali zdravstvene smeri prve stopnje oziroma raven
izobrazbe, ki v skladu z zakonom, ki ureja visoko šolstvo, ustreza tej stopnji
znanja.
(4) Odgovorne osebe za varstvo pred sevanji v
industriji, raziskovanju, znanosti in ostalih dejavnostih, kjer se izvajajo
dela z odprtimi viri sevanja razreda II in I, ali se uporabljajo visokoaktivni
zaprti viri sevanja, morajo imeti vsaj visokošolsko ali univerzitetno izobrazbo
naravoslovne, tehnične, zdravstvene ali veterinarske smeri prve stopnje oziroma
raven izobrazbe, ki v skladu z zakonom, ki ureja visoko šolstvo, ustreza tej
stopnji znanja.
(5) Odgovorne osebe za varstvo pred sevanji v industrijski
radiografiji morajo imeti vsaj visokošolsko ali univerzitetno izobrazbo
naravoslovne ali tehnične smeri prve stopnje oziroma raven izobrazbe, ki v
skladu z zakonom, ki ureja visoko šolstvo, ustreza tej stopnji znanja.
(6) Odgovorne osebe za varstvo pred sevanji v ostalih
dejavnostih morajo imeti vsaj srednjo strokovno izobrazbo.
(7) Delavci, ki izvajajo posege z viri sevanja v
veterini, morajo imeti vsaj srednjo strokovno izobrazbo veterinarske,
radiološke ali zdravstvene smeri.
(8) Delavci, ki izvajajo industrijsko radiografijo ali
uporabljajo visokoaktivne zaprte vire sevanja, morajo imeti vsaj srednjo
strokovno izobrazbo naravoslovne ali tehnične smeri.
(9) Delavci v drugih dejavnostih morajo imeti vsaj
osnovnošolsko izobrazbo.
31. člen
(usposabljanje)
(se preneha uporabljati)
(1) Usposabljanje oseb, vključenih v sevalno dejavnost,
izvajajo pooblaščeni izvedenci varstva pred sevanji iz 27. člena ZVISJV,
ki so pravna oseba in so pridobili pooblastilo za izvajanje usposabljanj iz
varstva pred sevanji.
(2) Glede specifičnih vsebin varstva pred sevanji v
jedrskem ali sevalnem objektu izvajalec usposabljanja pripravi in izvaja
usposabljanje v sodelovanju z upravljavcem objekta.
(3) Če izvajanje sevalne dejavnosti vključuje uporabo
visokoaktivnih zaprtih virov sevanja, usposabljanje vsebuje specifične vsebine,
ki se nanašajo na varno ravnanje s temi viri sevanja.
(4) Ne glede na določbe prvega odstavka tega člena,
lahko usposabljanje delavcev, ki delajo pod nadzorom, izvajajo upravljavci
jedrskih in sevalnih objektov sami, vendar v sodelovanju s pooblaščenimi
izvedenci iz prvega odstavka tega člena.
(5) Pristojni organ lahko na predlog pooblaščenega
izvedenca varstva pred sevanji v postopku izdaje dovoljenja za izvajanje
sevalne dejavnosti odredi tudi usposabljanje za delavce, ki niso razvrščeni med
izpostavljene delavce, vendar upravljajo z viri sevanja. Pooblaščeni izvedenec
varstva pred sevanji lahko poda predlog:
-       
na podlagi rezultatov nadzornih meritev iz 10. člena tega pravilnika
– na podlagi rezultatov pregleda vira sevanja iz 93. člena Pravilnika o
uporabi virov sevanja in sevalni dejavnosti, ali
-       
v okviru izdelave ali pregleda ocene varstva pred sevanji.
(6) Program usposabljanja pripravi izvajalec
usposabljanja, oziroma če gre za usposabljanje glede specifičnih vsebin varstva
pred sevanji v jedrskem ali sevalnem objektu, izvajalec usposabljanja v
sodelovanju z upravljavcem objekta. Program usposabljanja mora biti v skladu
andragoškimi smernicami in z okvirnim seznamom programov usposabljanj iz
varstva pred sevanji iz Priloge 1, ki je sestavni del tega pravilnika. V
programu usposabljanja morajo biti opredeljene vsebine in obseg usposabljanja,
specifične vsebine in obseg usposabljanja glede varstva pred sevanji v jedrskem
ali sevalnem objektu ter specifične vsebine in obseg usposabljanja glede
uporabe visokoaktivnih zaprtih virov sevanja. Ustrezen sklop usposabljanja iz
Priloge 1 tega pravilnika mora biti naveden v oceni varstva pred sevanji.
(7) Program usposabljanja potrdi organ, pristojen za
varstvo pred sevanji.
32. člen
(izpit)
(se preneha uporabljati)
(1) Delavci, ki delajo v organizacijskih enotah varstva
pred sevanji, zaključijo usposabljanje iz prejšnjega člena s strokovnim
izpitom, ki obsega pisni in ustni del. Za uspešno opravljen pisni izpit je
treba doseči vsaj 80 % vseh točk. Pisni del izpita pripravi izvajalec usposabljanja,
rezultate pa pregleda komisija, ki ima dva člana, od katerih je vsaj en
pooblaščeni izvedenec varstva pred sevanji, in jo imenuje izvajalec
usposabljanja. Pred komisijo iz tega odstavka se opravlja tudi ustni del
izpita.
(2) Odgovorne osebe za varstvo pred sevanji,
izpostavljeni delavci, delavci, ki delajo pod nadzorom, in delavci, ki
upravljajo z viri sevanj, zaključijo usposabljanje iz prejšnjega člena s pisnim
izpitom, ki ga pripravi izvajalec usposabljanja. Za uspešno opravljen izpit je
treba doseči vsaj 70 % vseh točk, rezultate pa pregleda pooblaščeni izvedenec
varstva pred sevanji.
33. člen
(usposabljanje v tujini)
(se preneha uporabljati)
Če so osebe, vključene v sevalno dejavnost, opravile
usposabljanje iz varstva pred sevanji v tujini, lahko pristojni organ pri
izdaji dovoljenja za izvajanje sevalne dejavnosti iz 11. člena ZVISJV tako
usposabljanje upošteva kot enakovredno usposabljanju iz 31. člena tega pravilnika,
če presodi, da zagotavlja ustrezno raven znanja. Odgovorne osebe za varstvo
pred sevanji, ki so se usposabljale v tujini, morajo dodatno opraviti
usposabljanje iz poznavanja slovenske zakonodaje pri izvajalcu usposabljanja iz
prvega odstavka 31. člena tega pravilnika.
34. člen
(obnavljanje znanja)
(se preneha uporabljati)
(1) Osebe, vključene v sevalno dejavnost, morajo vsakih
pet let izkazati svoje znanje iz varstva pred sevanji s ponovim opravljanjem
pisnega izpita iz 32. člena tega pravilnika. Enako velja za tiste, ki so
usposabljanje opravili v tujini (2) Če ima fizična oseba veljavno
pooblastilo izvedenca varstva pred sevanji, ji na področju, opredeljenem v
pooblastilu, ni treba ponovno izkazati znanja z opravljanjem izpita iz 32.
člena tega pravilnika.
35. člen
(potrdilo o izpitu in evidenca izpitov)
(se preneha uporabljati)
(1) Izvajalec usposabljanja izda potrdilo o opravljenem
izpitu iz 32. člena, iz katerega so razvidni osebni podatki, (ime, priimek,
datum in kraj rojstva ter izobrazba), podatki o delovnem mestu (delodajalec,
delovno mesto, vrsta objekta, če je to primerno) in podatki o usposabljanju
(sklop usposabljanja iz Priloge 1 tega pravilnika, obseg in trajanje
usposabljanja, področje usposabljanja, datum izpita, datum veljavnosti
potrdila).
(2) Izvajalec usposabljanja vodi evidenco o opravljenih
izpitih in podatke o opravljenih izpitih enkrat letno v elektronski obliki, ki
je določena v Prilogi 2, ki je sestavni del tega pravilnika, sporoča organu,
pristojnemu za varstvo pred sevanji.
(3) Organ, pristojen za varstvo pred sevanji, vodi
evidenco o opravljenih strokovnih izpitih na način, ki omogoča dostop do
podatkov organu, pristojnemu za jedrsko varnost.
36. člen
(stroški usposabljanja in izpita)
(se preneha uporabljati)
Vse stroške usposabljanja oseb, vključenih v sevalno
dejavnost, in stroške izpita iz 32. člena tega pravilnika krije delodajalec.
37. člen
(dodatno usposabljanje)
(se preneha uporabljati)
(1) Upravljavec jedrskega objekta redno izvaja
usposabljanje delavcev, ki delajo v organizacijskih enotah varstva pred sevanji
iz dodatnih praktičnih vsebin in obratovalnih izkušenj, ki se nanašajo na
varstvo pred sevanji v jedrskem objektu (v nadaljnjem besedilu: dodatno
usposabljanje).
(2) Dodatno usposabljanje upravljavec jedrskega objekta
lahko izvaja samostojno.
(3) Upravljavec jedrskega objekta pripravi okvirni načrt
dodatnega usposabljanja za vsako leto.
(4) Upravljavec jedrskega objekta vsaj petnajst delovnih
dni pred nameravano izvedbo dodatnega usposabljanja o tem obvesti organ,
pristojen za varstvo pred sevanji, in organ, pristojen za jedrsko varnost ter
navede vsebine in obseg dodatnega usposabljanja.
(5) Upravljavec jedrskega objekta dokumentira vsebine in
obseg dodatnega usposabljanja ter vodi evidence o opravljenih dodatnih
usposabljanjih.
VII. USPOSABLJANJE IZVAJALCEV RADIOLOŠKIH POSEGOV
38. člen
(znanje iz varstva pacientov pri radioloških posegih)
(se preneha uporabljati)
Izvajalci radioloških posegov opravijo usposabljanje iz
varstva pacientov pri radioloških posegih (v nadaljnjem besedilu: usposabljanje
izvajalcev radioloških posegov) iz 39. člena tega pravilnika in izpit iz
40. člena tega pravilnika.
39. člen
(usposabljanje)
(se preneha uporabljati)
(1) Usposabljanje izvajalcev radioloških posegov izvajajo
pravne osebe, ki imajo pooblastilo izvedenca varstva pred sevanji s področja
varstva pacientov pri radioloških posegih v sodelovanju z pooblaščenim
izvedencem medicinske fizike.
(2) Program usposabljanja pripravi izvajalec
usposabljanja.
Program usposabljanja mora biti v skladu z okvirnim seznamom
programov usposabljanj iz Priloge 1 tega pravilnika. V programu usposabljanja
morajo biti opredeljene vsebine in obseg usposabljanja. Ustrezen sklop
usposabljanja iz Priloge 1 tega pravilnika mora biti naveden v programu
radioloških posegov.
(3) Program usposabljanja potrdi organ, pristojen za
varstvo pred sevanji.
40. člen
(izpit)
(se preneha uporabljati)
(1) Izvajalci radioloških posegov zaključijo
usposabljanje iz prejšnjega člena s pisnim izpitom, ki ga pripravi izvajalec
usposabljanja.
(2) Za uspešno opravljen izpit je treba doseči vsaj 70 %
vseh točk, rezultate pa pregleda pooblaščeni izvedenec medicinske fizike.
41. člen
(obnavljanje znanja)
(se preneha uporabljati)
Izvajalci radioloških posegov morajo vsakih pet let ponovno
opraviti usposabljanje iz 39. člena in izpit iz 40. člena tega pravilnika.
42. člen
(potrdilo in evidenca o opravljenih izpitih)
(se preneha uporabljati)
(1) Izvajalec usposabljanja izda potrdilo o opravljenem
izpitu, iz katerega so razvidni osebni podatki, (ime, priimek, datum in kraj
rojstva ter izobrazba), podatki o vrsti radioloških posegov in podatki o
usposabljanju (sklop usposabljanja iz Priloge 1 tega pravilnika, obseg in
trajanje usposabljanja, področje usposabljanja, datum izpita, datum veljavnosti
potrdila).
(2) Izvajalec usposabljanja vodi evidenco o opravljenih
izpitih in podatke o opravljenih izpitih enkrat letno v elektronski obliki, ki
je predpisana v Prilogi 2 tega pravilnika, sporoči organu, pristojnemu za varstvo
pred sevanji.
VIII. OBVEZNOSTI UPRAVLJAVCEV OBJEKTOV IN ZUNANJIH IZVAJALCEV
GLEDE VARSTVA IZPOSTAVLJENIH DELAVCEV ZUNANJEGA IZVAJALCA PRED SEVANJI
43. člen
(obveznosti imetnika dovoljenja)
(se preneha uporabljati)
(1) Imetnik dovoljenja preveri, če so izpolnjene zahteve
iz prvega odstavka 37. člena ZVISJV na podlagi podatkov, ki jih mora v skladu s
tretjim odstavkom 37. člena ZVISJV posredovati zunanji izvajalec.
(2) Imetnik dovoljenja preveri, ali je bil zunanji
delavec zdravstveno pregledan in spoznan za zmožnega opravljati naloge, ki so
mu dodeljene.
(3) Imetnik dovoljenja stori vse potrebno, da se glede
na naravo dela, ki ga opravljajo, za zunanje delavce ustrezno ugotavlja
izpostavljenost v skladu z določbami 16. do 20. člena tega pravilnika.
(4) Imetnik dovoljenja za zunanje delavce zagotovi:
-       
dodatno usposabljanje glede specifičnih nalog, pogojev dela in varstva
pred sevanji, ki se nanašajo na nadzorovano oziroma opazovano območje, v
katerem delajo, poleg usposabljanja iz varstva pred sevanji, določenega v tem
pravilniku,
-       
ustrezno osebno varovalno opremo v skladu s 13. členom tega
pravilnika,
-       
da se načrtuje ter optimizira izpostavljenost,
-       
da so delavci razporejeni v kategorijo A ali B glede na načrtovano
izpostavljenost in
-       
da niso presežene predpisane mejne doze.
44. člen
(prenehal veljati)
45. člen
(zunanji delavci)
(se preneha uporabljati)
(1) Nadzor izpostavljenosti zunanjih delavcev, ki ga
zagotovi zunanji izvajalec, izvaja pooblaščeni izvajalec dozimetrije.
Pooblaščeni izvajalec dozimetrije je odgovoren za shranjevanje podatkov o
prejeti dozi izpostavljenih delavcev zunanjega izvajalca in za sporočanje
podatkov o prejeti dozi izpostavljenih zunanjih delavcev v centralno evidenco
osebnih doz. Pooblaščeni izvajalec dozimetrije sporoča podatke o prejeti dozi
izpostavljenih zunanjih delavcev na način, v obliki in rokih, ki so določeni v
predpisu, ki določa način vodenja evidenc o osebnih dozah zaradi
izpostavljenosti sevanjem.
(2) Osebni podatki iz tretjega odstavka 37. člena
ZVISJV, ki jih mora zunanji izvajalec posredovati imetniku dovoljenja,
vsebujejo ime in priimek delavca, EMŠO in kraj rojstva ali rojstni datum, kraj
rojstva in spol.
46. člen
(naši delavci v tujini)
(se preneha uporabljati)
(1) Delavec, zaposlen pri pravni ali fizični osebi s
sedežem v Republiki Sloveniji, ki bo opravljal dela in naloge, pri katerih bo
izpostavljen sevanjem kot zunanji delavec v drugi državi, dokazuje svojo
izpostavljenost v preteklem obdobju in kumulativno dozo s potrdilom o
izpostavljenosti sevanjem, ki ga izda organ, pristojen za varstvo pred sevanji.
Potrdilo se izda in označi za vsakega delavca posebej.
(2) Potrdilo iz prejšnjega odstavka se izda na podlagi
vloge, ki vsebuje osebne podatke (ime in priimek delavca, EMŠO in kraj rojstva
ali rojstni datum, kraj rojstva in spol), ime in sedež tujega izvajalca sevalne
dejavnosti, za katerega bo delavec izvajal dela ter vrsto in obseg dela.
(3) Delavec pri pravni ali fizični osebi s sedežem v
Republiki Sloveniji, ki opravlja dela in naloge, pri katerih je izpostavljen
sevanjem kot zunanji delavec v drugi državi, po opravljenem delu sporoči dozo
sevanja, ki jo je pri tem prejel, v centralno evidenco osebnih doz.

Priloga
1: Okvirni seznam programov usposabljanja iz varstva pred sevanji
Priloga
2: Podatki o opravljenih izpitih

Pravilnik o obveznostih izvajalca sevalne
dejavnosti in imetnika vira ionizirajočih sevanj (Uradni list RS, št. 3/17) vsebuje naslednje prehodne in
končne določbe:
»IX. PREHODNE IN KONČNE DOLOČBE
47. člen
(prehodne določbe)
(1) Ne glede na določbe tega pravilnika se šteje, da:
-       
osebe, ki so bile imenovane za odgovorne osebe za varstvo pred sevanji
kot zunanji sodelavci pred uveljavitvijo tega pravilnika, izpolnjujejo pogoje
iz tretjega odstavka 26. člena tega pravilnika;
-       
delavci, ki so na dan uveljavitve Zakona o spremembah in dopolnitvah
Zakona o varstvu pred ionizirajočimi sevanji in jedrski varnosti (Uradni list
RS, št. 74/15) opravljali dela v organizacijskih enotah varstva pred sevanji in
so izpolnjevali pogoje, ki so bili določeni s Pravilnikom o obveznostih
izvajalca sevalne dejavnosti in imetnika vira ionizirajočih sevanj (Uradni list
RS, št. 13/04), izpolnjujejo pogoje iz prvega odstavka 30. člena tega pravilnika;
-       
osebe, ki so bile imenovane za odgovorne osebe za varstvo pred sevanji
pred uveljavitvijo Zakona o spremembah in dopolnitvah Zakona o varstvu pred
ionizirajočimi sevanji in jedrski varnosti (Uradni list RS, št. 74/15) in so
izpolnjevale pogoje glede izobrazbe odgovornih oseb, izpolnjujejo pogoje iz 30.
člena tega pravilnika;
-       
delavci, ki so na dan uveljavitve tega pravilnika več kot tri leta
opravljali dela na delovnem mestu izpostavljenega delavca in so izpolnjevali
pogoje, ki so bili določeni s Pravilnikom o obveznostih izvajalca sevalne
dejavnosti in imetnika vira ionizirajočih sevanj (Uradni list RS, št. 13/04),
izpolnjujejo pogoje iz 30. člena tega pravilnika;
-       
programi usposabljanja, ki so bili potrjeni na podlagi četrtega odstavka
30. člena Pravilnika o obveznostih izvajalca sevalne dejavnosti in imetnika
vira ionizirajočih sevanj (Uradni list RS, št. 13/04), veljajo do datuma, ki je
naveden na potrdilu programa usposabljanja.
(2) Roki iz 34. oziroma 41. člena tega pravilnika se za
osebe, ki so opravile usposabljanje pred uveljavitvijo tega pravilnika, štejejo
od dne opravljenega izpita iz varstva pred sevanji.
48. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obveznostih izvajalca sevalne dejavnosti in imetnika vira ionizirajočih
sevanj (Uradni list RS, št. 13/04).
49. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Uredba o sevalnih dejavnostih (Uradni list RS,
št. 8/17) določa:
»21. člen
(prenehanje veljavnosti)
Z dnem uveljavitve te uredbe prenehata veljati Uredba o
sevalnih dejavnostih (Uradni list RS, št. 48/04 in 9/06) ter 44. člen
Pravilnika o obveznostih izvajalca sevalne dejavnosti in imetnika vira
ionizirajočih sevanj (Uradni list RS, št. 3/17).«;
ter vsebuje naslednjo končno določbo:
»22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Zakon o varstvu pred ionizirajočimi sevanji in
jedrski varnosti – ZVISJV-1 (Uradni list RS, št. 76/17) določa:
»188. člen
(prenehanje veljavnosti)
[…]
(2) Z dnem uveljavitve tega zakona prenehajo veljati ti
predpisi, ki pa se uporabljajo do uveljavitve novih podzakonskih predpisov,
izdanih na podlagi tega zakona:
14.  
Pravilnik o obveznostih izvajalca sevalne dejavnosti in imetnika vira
ionizirajočih sevanj (Uradni list RS, št. 3/17 in 8/17).«;
ter vsebuje naslednjo končno določbo:
»189. člen
(začetek veljavnosti in odložitev začetka uporabe
posameznih določb zakona)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Določbe četrtega odstavka 26. člena tega zakona se
začnejo uporabljati leto dni po uveljavitvi predpisa iz osmega odstavka 26.
člena tega zakona.
(3) Določbe 33., 64. in 70. člena tega zakona se začnejo
uporabljati 1. januarja 2020.
(4) Določbe 95. in 96. člena tega zakona se začnejo uporabljati
z dnem začetka uporabe določb Zakona o urejanju prostora (Uradni list RS, št.
61/17, ZUREP-2).
(5) Do začetka uporabe določb iz prejšnjega odstavka se
uporabljajo določbe 64., 64.a, 65.a in 65.b člena Zakona o varstvu pred sevanji
in jedrski varnosti (Uradni list RS, št. 102/04 – uradno prečiščeno besedilo,
70/08 – ZVO-1B, 60/11 in 74/15).
(6) Določbe 97. do 100. člena tega zakona se začnejo
uporabljati z dnem začetka uporabe določb Gradbenega zakona (Uradni list RS,
št. 61/17, GZ).
(7) Do začetka uporabe določb iz prejšnjega odstavka se
uporabljajo določbe 68. do 70.a člena Zakona o varstvu pred sevanji in jedrski
varnosti (Uradni list RS, št. 102/04 – uradno prečiščeno besedilo, 70/08 –
ZVO-1B, 60/11 in 74/15).
(8) Do začetka uporabe določb iz šestega odstavka tega člena
se sklici na mnenja iz 97. ali 98. člena tega zakona, kot so določena v prvem
in četrtem odstavku 101. člena tega zakona, tretjem odstavku 103. člena tega
zakona, prvem in šestem odstavku 107. člena tega zakona in tretjem odstavku 109.
člena tega zakona, štejejo kot soglasja iz 68. in 69. člena Zakona o varstvu
pred sevanji in jedrski varnosti (Uradni list RS, št. 102/04 – uradno
prečiščeno besedilo, 70/08 – ZVO-1B, 60/11 in 74/15).«.

Pravilnik o obveznostih izvajalca sevalne
dejavnosti in imetnika vira ionizirajočih sevanj (Uradni list RS, št. 43/18) spreminja 47. člen pravilnika
tako, da se glasi:
»47. člen
(prehodne določbe)
(se preneha uporabljati)
(1) Ne glede na določbe tega pravilnika se šteje, da:
-       
osebe, ki so bile imenovane za odgovorne osebe za varstvo pred sevanji
kot zunanji sodelavci pred uveljavitvijo tega pravilnika, izpolnjujejo pogoje
iz tretjega odstavka 26. člena tega pravilnika;
-       
delavci, ki so na dan uveljavitve Zakona o spremembah in dopolnitvah
Zakona o varstvu pred ionizirajočimi sevanji in jedrski varnosti (Uradni list
RS, št. 74/15) opravljali dela v organizacijskih enotah varstva pred sevanji in
so izpolnjevali pogoje, ki so bili določeni s Pravilnikom o obveznostih
izvajalca sevalne dejavnosti in imetnika vira ionizirajočih sevanj (Uradni list
RS, št. 13/04), izpolnjujejo pogoje iz prvega odstavka 30. člena tega
pravilnika;
-       
osebe, ki so bile imenovane za odgovorne osebe za varstvo pred sevanji
pred uveljavitvijo Zakona o spremembah in dopolnitvah Zakona o varstvu pred
ionizirajočimi sevanji in jedrski varnosti (Uradni list RS, št. 74/15) in so
izpolnjevale pogoje glede izobrazbe odgovornih oseb, izpolnjujejo pogoje iz 30.
člena tega pravilnika;
-       
delavci, ki so na dan uveljavitve tega pravilnika več kot tri leta
opravljali dela na delovnem mestu izpostavljenega delavca in so izpolnjevali
pogoje, ki so bili določeni s Pravilnikom o obveznostih izvajalca sevalne
dejavnosti in imetnika vira ionizirajočih sevanj (Uradni list RS, št. 13/04),
izpolnjujejo pogoje iz 30. člena tega pravilnika;
-       
programi usposabljanja, ki so bili potrjeni na podlagi četrtega odstavka
30. člena Pravilnika o obveznostih izvajalca sevalne dejavnosti in imetnika
vira ionizirajočih sevanj (Uradni list RS, št. 13/04), veljajo do datuma, ki je
naveden na potrdilu programa usposabljanja.
(2) Roki iz 34. oziroma 41. člena tega pravilnika se za
osebe, ki so opravile usposabljanje pred uveljavitvijo tega pravilnika, štejejo
od dne opravljenega izpita iz varstva pred sevanji.«;
spreminja 48. člen pravilnika tako, da se
glasi:
»48. člen
(prenehanje veljavnosti)
(se preneha uporabljati)
Z dnem uveljavitve tega pravilnika preneha veljati Pravilnik
o obveznostih izvajalca sevalne dejavnosti in imetnika vira ionizirajočih sevanj
(Uradni list RS, št. 13/04).«;
spreminja 49. člen pravilnika tako, da se
glasi:
»49. člen
(začetek veljavnosti)
(se preneha uporabljati)
Ta pravilnik začne veljati petnajsti dan po objavi v Uradnem
listu Republike Slovenije.«;
tako, da določa:
»25. člen
(prenehanje veljavnosti)
Z dnem uveljavitve tega pravilnika se prenehajo uporabljati
1. in 2. člen ter 21. do 49. člen Pravilnika o obveznostih izvajalca sevalne
dejavnosti in imetnika vira ionizirajočih sevanj (Uradni list RS, št. 3/17 in
76/17 – ZVISJV-1).«;
ter vsebuje naslednjo končno določbo:
»26. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o ukrepih varstva pred sevanji na
nadzorovanih in opazovanih območjih (Uradni list RS, št. 47/18) določa:
»15. člen
(prenehanje veljavnosti)
Z dnem uveljavitve tega pravilnika se prenehajo uporabljati
3. do 14. člen Pravilnika o obveznostih izvajalca sevalne dejavnosti in
imetnika vira ionizirajočih sevanj (Uradni list RS, št. 3/17, 8/17 in 76/17 –
ZVISJV-1).«;
ter vsebuje naslednjo končno določbo:
»16. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.