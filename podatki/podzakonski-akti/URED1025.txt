1. TEMELJNE DOLOČBE
1. člen
S to uredbo se določa postopek, v katerem revizijski organ v
skladu z 48. in 49. členom zakona o lastninskem preoblikovanju podjetij (Uradni
list RS, št. 55/92 in 7/93 – v nadaljnjem besedilu: zakon) opravi finančni,
računovodski in pravni pregled ter preverjanje zakonitosti in pravilnosti
poslovanja podjetij.
Naloge iz 48. in 49. člena zakona opravi revizijski organ v
skladu s to uredbo, ne glede na kontrolni postopek, opredeljen v zakonu o
Službi družbenega knjigovodstva (Uradni list SFRJ, št. 70/83, 16/83, 72/86,
74/87, 37/88, 61/88, 10/89, 87/89, 79/90 in Uradni list RS, št. 48/90).
Pooblaščeni delavec Službe družbenega knjigovodstva je pri
opravljanju z zakonom določenih nalog dolžan ravnati v skladu z določbami 6.,
131., 132. in 133. člena zakona o Službi družbenega knjigovodstva (Uradni list
SFRJ, št. 70/83, 16/83, 72/86, 74/87, 37/88, 61/88, 10/89, 87/89, 79/90 in
Uradni list RS, št. 48/90).
2. člen
Posamezni, v tej uredbi uporabljeni izrazi, imajo naslednji
pomen:
-       
lastninsko preoblikovanje je statusno preoblikovanje, reorganizacija,
brezplačno prenašanje družbenega kapitala ali ustanavljanje in vlaganje v nova
podjetja ali prenašanje posameznih poslovnih funkcij na druga podjetja;
-       
finančni pregled je pregled, v katerem pooblaščeni delavec Službe
družbenega knjigovodstva preveri pravilnost in zakonitost finančnih tokov na
podlagi lastninskega preoblikovanja in oceni (izračuna) oškodovanje družbene
lastnine;
-       
računovodski pregled je pregled, v katerem pooblaščeni delavec preveri
pravilnost in zakonitost evidentiranja poslovnih dogodkov lastninskega
preoblikovanja;
-       
pravni pregled je pregled, v katerem pooblaščeni delavec ugotovi pravno
podlago lastninskega preoblikovanja in oceni zakonitost ugotovljene pravne
podlage.
2. POSTOPEK REVIZIJE
3. člen
Postopek revizije začne Služba družbenega knjigovodstva na
podlagi zahteve pristojnih organov iz drugega odstavka 49. člena zakona, ki so
jo ti v zakonitem roku posredovali Službi družbenega knjigovodstva, ali po
uradni dolžnosti.
Revizijski postopek začne Služba družbenega knjigovodstva s
sklepom, ki ga vroči osebam iz četrtega odstavka 49. člena zakona.
Revizijski postopek opravi delavec Službe družbenega
knjigovodstva na podlagi pooblastila direktorja podružnice Službe družbenega
knjigovodstva v Republiki Sloveniji, pri kateri ima pravna oseba odprt žiro
račun (v nadaljnjem besedilu: pooblaščeni delavec SDK).
Pri izboru podjetij, pri katerih se začne revizijski
postopek, bo Služba družbenega knjigovodstva dala prednost podjetjem, ki: 
-       
imajo vložen program lastninskega preoblikovanja, 
-       
so kapitalsko najbolj intenzivna, 
-       
so kapitalsko povezana z drugimi pravnimi osebami doma oziroma v tujini,
-       
imajo v strukturi osnovnega kapitala delniški kapital oziroma trajne
vloge domačih ali tujih fizičnih oziroma pravnih oseb.
4. člen
Podjetje mora zagotoviti pooblaščenemu delavcu pogoje, ki so
potrebni za opravljanje revizije.
Odgovorna oseba podjetja je dolžna Službi družbenega
knjigovodstva na njegovo zahtevo takoj, najkasneje pa v osmih dneh, predložiti
poročilo s prikazom postopkov lastninskega preoblikovanja ter vso dokumentacijo
v zvezi s tem preoblikovanjem. Obvezni sestavni del tega poročila je Obrazec I
- Prikaz terjatev do tujine (v nadaljnjem besedilu: Obrazec I) iz tretjega
odstavka 35. člena uredbe o metodologiji za izdelavo otvoritvene bilance stanja
(Uradni list RS, št. 24/93 in 62/93). V primeru dvoma glede pravilnosti stanja
terjatev, navedenega v Obrazcu I, lahko pooblaščeni delavec Službe družbenega
knjigovodstva zahteva mnenje vladne koordinacijske komisije za spremljanje
zakonov s področja poslovanja s tujino. Če podjetje ne zagotovi poročila
oziroma dokumentacije, mora pooblaščeni delavec podati ovadbo za gospodarski
prestopek iz osme alinee prvega odstavka 43. člena zakona in o tem obvestiti
družbenega pravobranilca samoupravljanja in organ, ki je vložil zahtevo za
postopek revizije.
V revizijskem postopku pooblaščeni delavec SDK. pridobi in
preveri vso dokumentacijo, ki se nanaša na lastninsko preoblikovanje, izvedeno
od 1. januarja 1990 do uveljavitve zakona. V okviru revizijskega postopka lahko
SDK za potrebe tega postopka preveri poslovanje katerekoli druge pravne osebe.
5. člen
O ugotovitvah v postopku revizije pooblaščeni delavec SDK
sestavi revizijsko poročilo in ga takoj, najkasneje pa v osmih dneh, posreduje
podjetju, Agenciji Republike Slovenije za prestrukturiranje in privatizacijo,
pristojnemu družbenemu pravobranilcu samoupravljanja, pristojnemu javnemu
tožilcu oziroma pristojnemu organu za notranje zadeve ter organu, ki je vložil
zahtevo za postopek revizije. S pristojnim družbenim pravobranilcem
samoupravljanja je mišljen družbeni pravobranilec samoupravljanja v občini, v
kateri ima podjetje sedež, če v tej občini družbenega pravobranilca
samoupravljanja ni, pa družbeni pravobranilec samoupravljanja Republike
Slovenije.
Če je sestavni del revizijskega pregleda tudi revizijski pregled
pravne osebe s sedežem v tujini, s katero je podjetje s sedežem v Republiki
Sloveniji kapitalsko povezano, lahko sestavi Služba družbenega knjigovodstva
delno revizijsko poročilo na podlagi ugotovitev revizijskega pregleda v
podjetju s sedežem v Republiki Sloveniji, v katerem tudi navede, da postavke
računovodskih izkazov, ki se nanašajo na poslovanje navedenega podjetja s
povezanimi pravnimi osebami v tujini niso sestavni del tega delnega poročila
temveč bodo vsebovane v posebnem poročilu.
Na morebitne pripombe na poročilo Služba družbenega
knjigovodstva vlagatelju pripombe ni dolžna odgovoriti, temveč jih posreduje
družbenemu pravobranilcu samoupravljanja. Služba družbenega knjigovodstva je
dolžna na zahtevo družbenega pravobranilca samoupravljanja le-temu podati
pojasnila v zvezi s poročilom.
6. člen
Pred pričetkom pregleda pooblaščeni delavec SDK opravi
razgovor z odgovornimi osebami podjetja in zahteva poročilo iz petega odstavka
49. člena zakona, ki mu ga mora odgovorna oseba predložiti najkasneje v osmih
dneh. Poročilo mora biti sestavljeno na način in s podatki, ki jih določi
pooblaščeni delavec SDK.
7. člen
Pooblaščeni delavec SDK v pravnem pregledu opravi zlasti
naslednje:
-       
pregleda vse sklepe o vpisu pravne osebe v sodni register od 1. januarja
1990 dalje;
-       
preveri, če je bil organ, ki je odločal o posameznih pravnih poslih in
dejanjih v zvezi z lastninskim preoblikovanjem, izvoljen oziroma imenovan po
predpisanem postopku in če ima pristojnosti za takšno odločanje;
-       
pregleda splošne akte in sklepe organa upravljanja pravne osebe;
-       
preveri, ali so splošne akte in sklepe sprejeli za to pristojni organi;
-       
preveri, ali so splošne akte in sklepe podpisale pristojne odgovorne
osebe;
-       
preveri usklajenost splošnih aktov in sklepov organa upravljanja s
predpisi, veljavnimi v času sprejema le-teh;
-       
preveri, ali so vpisi v sodni register v skladu z akti, ki so podlaga za
vpis v sodni register;
-       
pregleda in ugotovi vrste izdanih vrednostnih papirjev;
-       
preveri, ali so bila dejanja, opredeljena v pravnih aktih in s sklepi
tudi dejansko opravljena in na način, kot je v teh aktih oziroma sklepih
določen;
-       
ugotovi pravno podlago za lastninsko preoblikovanje, kot jo je
opredelila pravna oseba in preveri njeno zakonitost.
8. člen
V finančnem pregledu pooblaščeni delavec SDK preveri zlasti
potek postopkov lastninskega preoblikovanja podjetij glede na njihovo vrsto in
način, v skladu z določbami tega člena.
Pri prodaji ali dokapitalizaciji s posojilom:
-       
ugotovi zneske posojil in analizira posojilne pogoje;
-       
ugotovi in analizira prodajne pogoje.
Pri odkupu in dokapitalizaciji s sredstvi udeležbe v dobičku:
-       
ugotovi način in razmerje delitve dobička;
-       
ugotovi, ali je bil na družbeni kapital razporejen nižji delež dobička,
kot je delež družbenega kapitala v celotnih trajnih virih podjetja;
-       
ugotovi kako je bil vrednoten družbeni kapital ob dokapitalizaciji (knjigovodska
vrednost, revalorizirana knjigovodska vrednost, cenitev cenilca z licenco).
Pri odkupih in dokapitalizacijah s sredstvi pavšalno
izplačanih potnih stroškov, dnevnic in drugih pavšalnih izplačil ugotovi zneske
pavšalnih izplačil, ki so jih delavci porabili oziroma namenili za odkup
lastniških deležev oziroma delnic.
Pri izdajanju zadolžnic za neizplačane plače, nagrade in
druge bonitete:
-       
ugotovi, ali je podjetje izdajalo zadolžnice v bruto ali neto znesku;
-       
ugotovi, ali je podjetje obračunajo in plačalo davke in prispevke od
plač skupaj z morebitnimi zamudnimi obrestmi;
-       
ugotovi, ali je izdaja zadolžnic povzročila izgubo oziroma povečanje v
letnem obračunu podjetja;
-       
ugotovi, ali so bile zadolžnice izdane v višini, ki ne presega določil
kolektivne pogodbe.
Pri prenosu poslovnih funkcij in ustanavljanju zasebnih ter
mešanih podjetij:
-       
ugotovi, ali je prišlo do prenosa poslovnih funkcij na eno ali več
podjetij, ki so pod lastniško kontrolo ali v delni ali popolni lasti
zaposlenih, njihovih družinskih članov ali drugih pravnih ali fizičnih oseb in
ugotovi njihovo dejavnost in ali je prišlo do prenosa konkurenčnih dejavnosti;
-       
ugotovi, ali je prišlo do ustanovitve podjetij v zasebni ali mešani
lastnini, katerega ustanovitelji ali soustanovitelji so delavec ali delavci
podjetja ali njihovi družinski člani.
Pri izdajanju prednostnih delnic za družbeni kapital:
-       
ugotovi, ali je podjetje brez zakonske podlage družbeni kapital preneslo
na delniški kapital ali trajne vloge;
-       
ugotovi, ali je prišlo do upravljalskih in drugih, predvsem delitvenih
razmerij, ki ne ustrezajo sorazmernemu delu vloženega kapitala.
Pri brezplačnem prenosu družbenega kapitala:
-       
ugotovi, ali je prišlo do brezplačnega prenosa družbenega kapitala;
-       
ugotovi, ali so brezplačni prenosi omogočili dajanje posojil, na podlagi
katerih je prišlo do oškodovanja družbenega kapitala.
Pri prodaji podjetja ali dela podjetja ugotovi ceno in
prodajne pogoje in v zvezi s prodajno ceno:
-       
ugotovi, na kakšen način je bila cena določena (na podlagi cenitve
cenilca z licenco, javne licitacije, pogajanja s kupcem, knjižna vrednost,
ipd.);
-       
preveri, ali je bila prodajna cena nižja od knjigovodske vrednosti;. 
-       
preveri, ali je bila prodaja opravljena preko Sklada Republike Slovenije
za razvoj in kupnina plačana na način in v rokih, kot je določeno v pogodbi.
V zvezi s prodajnimi pogoji ugotovi:
-       
rok plačila,
-       
način plačila (gotovinsko plačilo, plačilo na obroke, plačilo s
posojilom).
9. člen
V računovodskem pregledu pooblaščeni delavec SDK preveri,
zlasti:
-       
ali so vsa knjiženja opravljena na podlagi verodostojnih knjigovodskih
listin;
-       
ali so vsa knjiženja opravljena v skladu s predpisi;
-       
ali je v knjigah evidentiran celoten postopek preoblikovanja, na način,
kot je to opredeljeno v splošnem aktu, sklepu oziroma v sodnem registru;
-       
ustreznost prenosov revalorizacijskih rezerv, ostalih razerv in
neposlovnih sredstev na družbeni in zasebni kapital (glede na strukturo
lastništva).
10. člen
Po končanih postopkih pravnega, finančnega in računovodskega
pregleda pooblaščeni delavec SDK sestavi revizijsko poročilo.
Revizijsko poročilo obsega:
-       
ugotovitve pravnega, finančnega in računovodskega pregleda;
-       
strokovno oceno pooblaščenega delavca o tem, ali je v postopku
lastninjenja prišlo do oškodovanja družbene lastnine;
-       
zaradi katerih pravnih poslov in dejanj je do oškodovanja prišlo, in
mnenje, kateri predpisi so bili pri tem kršeni;
-       
strokovno oceno o višini oškodovanja.
Služba družbenega
knjigovodstva revizijskemu poročilu priloži pravne akte, v zvezi s
katerimi je po njeni oceni prišlo do oškodovanja družbene lastnine.

Uredba o načinu izvedbe postopkov revizije
(Uradni list RS, št. 9/93) vsebuje naslednjo končno določbo:
»11. člen
Ta uredba začne veljati osmi dan po objavi v Uradnem listu
Republike Slovenije.«.

Uredba o spremembah in dopolnitvah uredbe o
načinu izvedbe postopkov revizije (Uradni list RS, št. 62/93) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah uredbe o
načinu izvedbe postopkov revizije (Uradni list RS, št. 43/94) vsebuje naslednjo končno določbo:
»3. člen
Ta uredba začne veljati naslednji dan po objavi v Uradnem
listu Republike Slovenije.«.