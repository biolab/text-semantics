1. člen
(1) Ta uredba podrobneje ureja izvedbo pravnega
nasledstva Družbe za upravljanje terjatev bank, d. d. (v nadaljnjem
besedilu: DUTB).
(2) Pravno nasledstvo DUTB se izvede kot poenostavljena
pripojitev DUTB kot prevzete družbe k Slovenskemu državnemu holdingu,
d. d. (v nadaljnjem besedilu: SDH) kot prevzemni družbi v skladu z
določbami Zakona o gospodarskih družbah (Uradni list RS, št. 65/09 –
uradno prečiščeno besedilo, 33/11, 91/11, 32/12, 57/12, 44/13 – odl. US, 82/13,
55/15, 15/17, 22/19 – ZPosS, 158/20 – ZlntPK-C in 18/21; v nadaljnjem besedilu:
ZGD-1). SDH s pripojitvijo DUTB pridobi celotno premoženje DUTB ter vse pravice
in obveznosti DUTB.
2. člen
Za izvedbo pripojitve po tej uredbi se izvedejo naslednji
ukrepi:
-       
izvedba prilagojenega skrbnega pravnega pregleda in pregleda drugih
področij poslovanja DUTB, v obsegu, kot ga predhodno opredeli SDH;
-       
izdelava organizacijsko kadrovske strukture pripojitve DUTB s strani
SDH;
-       
sklenitev pogodbe o pripojitvi DUTB kot prevzete družbe k SDH kot
prevzemni družbi;
-       
izdelava revidiranega zaključnega poročila DUTB na dan, ki bo dan
obračuna pripojitve;
-       
poročili nadzornih organov DUTB in SDH o pripojitvi;
-       
odločanje Vlade Republike Slovenije kot skupščine DUTB in SDH o soglasju
k pripojitvi;
-       
vpis pripojitve DUTB k SDH v sodni register;
-       
drugi potrebni ukrepi.
3. člen
(1) DUTB do 15. novembra 2022 pripravi revidirano
zaključno poročilo na dan 30. junij 2022, ki bo obračunski dan pripojitve.
(2) Od datuma obračuna pripojitve naprej se dejanja DUTB
štejejo za opravljena za račun SDH. DUTB in SDH lahko z ločenim dogovorom
uredita način predhodnega potrjevanja določenih aktivnosti in poslov DUTB s
strani SDH do izvedbe in vpisa pripojitve v sodni register.
4. člen
(1) Vladi Republike Slovenije se kot skupščini obeh
družb pred odločanjem o podaji soglasja k pogodbi o pripojitvi omogoči
seznanitev s:
1.     
pogodbo o pripojitvi;
2.     
letnimi poročili obeh družb, ki sta udeleženi pri pripojitvi, za zadnja
tri poslovna leta;
3.     
revidiranim zaključnim poročilom DUTB v skladu s prvim odstavkom
68. člena ZGD-1;
4.     
polletnim poročilom SDH za prvo polletje 2022 ter
5.     
poročilom upravnega odbora DUTB in poročilom nadzornega sveta SDH o
pregledu pripojitve.
(2) Gradivo iz prejšnjega odstavka DUTB in SDH
predložita ministrstvu, pristojnemu za finance, najpozneje do 30. novembra
2022.
(3) Pogodba o pripojitvi začne veljati z dnem podaje
soglasja k pogodbi o pripojitvi s strani Vlade Republike Slovenije kot
skupščine obeh družb.
KONČNA DOLOČBA
5. člen
Ta uredba začne veljati naslednji dan po objavi v Uradnem
listu Republike Slovenije.
Št. 00704-354/2022
Ljubljana, dne 27. oktobra 2022
EVA 2022-1611-0110
Vlada Republike Slovenije
dr. Robert Golob
predsednik