1. člen
(splošna določba)
S to uredbo se določajo prekrški zaradi
kršitev Uredbe (EU) št. 260/2012 Evropskega parlamenta in Sveta z dne
14. marca 2012 o uvajanju tehničnih in poslovnih zahtev za kreditne
prenose in direktne bremenitve v eurih in o spremembi Uredbe (ES) št. 924/2009
(UL L št. 94 z dne 30. 3. 2012, str. 22; v nadaljnjem besedilu: Uredba
260/2012/EU), pristojni organ za nadzor nad izvajanjem Uredbe 260/2012/EU in
odločanje o prekrških po tej uredbi ter organ, pristojen za postopek mirnega
reševanja sporov v zvezi z določbami Uredbe 260/2012/EU.
2. člen
(postopek mirnega reševanja sporov)
Za postopek mirnega reševanja sporov med
potrošniki in ponudniki plačilnih storitev v zvezi s pravicami in obveznostmi,
ki izhajajo iz določb Uredbe 260/2012/EU, se smiselno uporablja 218. člen
Zakona o plačilnih storitvah in sistemih (Uradni list RS, št. 58/09, 34/10,
9/11 in 32/12).
3. člen
(nadzor)
Pristojni organ za nadzor nad izvajanjem
Uredbe 260/2012/EU in odločanje o prekrških po tej uredbi je Banka Slovenije.
4. člen
(hujše kršitve ponudnika plačilnih
storitev)
(1) Z globo 25.000 eurov se za
prekršek kaznuje pravna oseba, samostojni podjetnik posameznik ali posameznik,
ki samostojno opravlja dejavnost, če kot:
1.     
ponudnik plačilnih storitev prejemnika plačila, ki je dostopen za
nacionalne kreditne prenose v okviru plačilne sheme, ni dostopen v skladu s
pravili vseevropske plačilne sheme za kreditne prenose, sprožene s strani
plačnika preko ponudnika plačilnih storitev iz katere koli države članice (prvi
odstavek 3. člena Uredbe 260/2012/EU);
2.     
ponudnik plačilnih storitev plačnika, ki je dostopen za nacionalne
direktne bremenitve v okviru plačilne sheme, ni dostopen v skladu s pravili
vseevropske plačilne sheme za direktne bremenitve, sprožene s strani prejemnika
plačila preko ponudnika plačilnih storitev iz katere koli države članice (drugi
odstavek v povezavi s tretjim odstavkom 3. člena Uredbe 260/2012/EU);
3.     
ponudnik plačilnih storitev uporablja plačilne sheme, ki ne izpolnjujejo
pogojev iz prvega odstavka 4. člena Uredbe 260/2012/EU.
(2) Z globo 400 eurov se za prekršek
iz prejšnjega odstavka kaznuje odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, ki je ponudnik plačilnih storitev.
5. člen
(lažje kršitve ponudnika plačilnih
storitev)
(1) Z globo 5.000 eurov se za prekršek
kaznuje pravna oseba, samostojni podjetnik posameznik ali posameznik, ki
samostojno opravlja dejavnost, če kot:
1.     
ponudnik plačilnih storitev izvaja transakcije s kreditnim prenosom v
nasprotju z zahtevami iz 5. člena Uredbe 260/2012/EU;
2.     
ponudnik plačilnih storitev izvaja transakcije z direktno bremenitvijo v
nasprotju z zahtevami iz 5. člena Uredbe 260/2012/EU;
3.     
ponudnik plačilnih storitev zahteva od uporabnika plačilnih storitev, da
navede kodo BIC plačnika ali prejemnika plačila po datumih, določenih v sedmem
odstavku 5. člena Uredbe 260/2012/EU;
4.     
ponudnik plačilnih storitev zaračunava večstranske pristojbine za
izmenjavo ali kakšno drugo dogovorjeno nadomestilo z enakim namenom ali
učinkom, za transakcije z direktno bremenitvijo (prvi odstavek 8. člena Uredbe
260/2012/EU);
5.     
ponudnik plačilnih storitev za R-transakcije uporablja večstransko
pristojbino za izmenjavo, čeprav niso izpolnjeni pogoji iz drugega odstavka 8.
člena Uredbe 260/2012/EU.
(2) Z globo 200 eurov se za prekršek
iz prejšnjega odstavka kaznuje odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, ki je ponudnik plačilnih storitev.
6. člen
(druge kršitve Uredbe 260/2012/EU)
(1) Z globo 25.000 eurov se za
prekršek kaznuje upravitelj ali v primeru, da ni uradnega upravitelja, sodelujoči
v sistemu za plačila na drobno, ki je pravna oseba, samostojni podjetnik
posameznik ali posameznik, ki samostojno opravlja dejavnost, če ne zagotovi, da
je njihov plačilni sistem tehnično interoperabilen z drugimi sistemi za plačila
na drobno znotraj Evropske unije (v nadaljnjem besedilu: Unija), s pomočjo
uporabe standardov, razvitih s strani mednarodnih in evropskih organov, ali ki
sprejmejo poslovna pravila, ki omejujejo interoperabilnost z drugimi sistemi za
plačila na drobno znotraj Unije (drugi odstavek 4. člena Uredbe 260/2012/EU.
(2) Z globo 400 eurov se za prekršek
iz prejšnjega odstavka kaznuje odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, ki je upravitelj ali sodelujoči v sistemu za
plačila na drobno.
7. člen
(kršitve plačnika in prejemnika plačila)
(1) Z globo 2.500 eurov se za prekršek
kaznuje plačnik, ki je pravna oseba in želi izvršiti kreditni prenos prejemniku
plačila, ki ima odprt plačilni račun v Uniji, če v nasprotju s prvim odstavkom
9. člena Uredbe 260/2012/EU navede državo članico, v kateri se naj bi ta
plačilni račun nahajal, če je račun dostopen v skladu s 3. členom Uredbe
260/2012/EU.
(2) Z globo 1.000 eurov se za prekršek
iz prejšnjega odstavka kaznuje plačnik, ki je samostojni podjetnik posameznik
ali posameznik, ki samostojno opravlja dejavnost.
(3) Z globo 100 eurov se za prekršek
iz prvega odstavka tega člena kaznuje odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost.
(4) Z globo 2.500 eurov se za prekršek
kaznuje prejemnik plačila, ki je pravna oseba in sprejema kreditni prenos ali
uporabi direktno bremenitev za unovčenje sredstev od plačnika, ki ima odprt
račun v Uniji, če v nasprotju z drugim odstavkom 9. člena Uredbe 260/2012/EU
navede, v kateri državi članici naj bi se ta plačilni račun nahajal, če je ta
plačilni račun dostopen v skladu s 3. členom Uredbe 260/2012/EU.
(5) Z globo 1.000 eurov se za prekršek
iz četrtega odstavka tega člena kaznuje prejemnik plačila, ki je samostojni
podjetnik posameznik ali posameznik, ki samostojno opravlja dejavnost.
(6) Z globo 100 eurov se za prekršek
iz četrtega odstavka tega člena kaznuje odgovorna oseba pravne osebe, odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
8. člen
(začetek veljavnosti)
(1) Ta uredba začne veljati petnajsti
dan po objavi v Uradnem listu Republike Slovenije.
(2) Ne glede na prvi odstavek tega
člena se 3. točka prvega odstavka 4. člena ter 1. in 2. točka prvega odstavka
5. člena te uredbe začnejo uporabljati 1. februarja 2014.
Št. 00712-79/2012
Ljubljana, dne 3. januarja 2013
EVA 2012-1611-0167
Vlada Republike Slovenije
Janez Janša l.r.
Predsednik