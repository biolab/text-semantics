I. SPLOŠNE DOLOČBE
1. člen
(vsebina)
Ta pravilnik določa postopek in način obveščanja ter obrazec
obvestila v primeru zadržanja pošiljk rastlin, rastlinskih proizvodov in
nadzorovanih predmetov ali izoliranih škodljivih organizmov, ki se uvažajo v
Evropsko unijo in ki predstavljajo nevarnost za vnos in širjenje škodljivih
organizmov v skladu z Direktivo Komisije 94/3/ES z dne 21. januarja 1994 o
postopku za obveščanje o zadržanju pošiljke ali škodljivega organizma,
ki predstavlja neposredno fitosanitarno nevarnost, iz tretjih držav (UL L št. 32
z dne 5. 2. 1994, str. 37).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
škodljivi organizmi so:
-  
škodljivi organizmi s Seznamov I in II,
določenih s predpisi, ki urejajo postopke za preprečevanje vnosa, širjenja in
zatiranje škodljivih organizmov rastlin, rastlinskih proizvodov in nadzorovanih
predmetov,
-  
škodljivi organizmi, ki niso navedeni na
Seznamih I in II iz prejšnje alinee in predstavljajo nevarnost za zdravstveno
varstvo rastlin na ozemlju Republike Slovenije;
2.    
zadržanje je vsak ukrep, ki se je ali se
namerava izvesti v skladu z Direktivo Sveta 2000/29/ES (UL L 169, 10. 7. 2000)
z vsemi spremembami, glede pošiljke rastlin, rastlinskih proizvodov in
nadzorovanih predmetov (v nadaljnjem besedilu: pošiljka) ali izoliranega
škodljivega organizma, ki se uvaža iz tretje države in ne izpolnjuje
predpisanih fitosanitarnih zahtev;
3.    
obvestilo o zadržanju je obvestilo, ki ga izda
državna organizacija za varstvo rastlin ali pristojni organ, ki deluje v njenem
imenu, v primeru zadržanja pošiljke ali izoliranega škodljivega organizma, ki
se uvaža.
II. ZADRŽANJE
3. člen
(zadržanje)
V primeru, da pošiljka ali izolirani
škodljivi organizem, ki se uvaža, ne izpolnjuje predpisanih fitosanitarnih
zahtev, fitosanitarni inšpektor zadrži pošiljko in odredi enega ali več ukrepov
za celotno pošiljko ali le za del pošiljke v skladu s predpisi, ki urejajo
postopke za preprečevanje vnosa, širjenja in zatiranje škodljivih organizmov
rastlin, rastlinskih proizvodov in nadzorovanih predmetov.
V primeru uvedbe karantene se za datum
zadržanja pošiljke šteje datum potrditve navzočnosti škodljivega organizma.
V primeru suma na navzočnost nevarnega
škodljivega organizma iz druge alinee 1. točke 2. člena tega pravilnika Uprava
Republike Slovenije za varno hrano, veterinarstvo in varstvo rastlin (v nadaljnjem besedilu: uprava) poskrbi za izdelavo ocene tveganja
škodljivega organizma. Na podlagi te ocene direktor uprave določi potrebne
ukrepe.
III. POSTOPEK IN NAČIN OBVEŠČANJA V OKVIRU REPUBLIKE
SLOVENIJE
4. člen
(postopek obveščanja)
Če fitosanitarni inšpektor ob uvozu
pošiljke ali izoliranega škodljivega organizma, ki se uvaža, odredi prepoved
uvoza in vrnitev pošiljatelju ali odredi laboratorijsko testiranje in uvede
karanteno, o tem preko informacijskega sistema nemudoma obvesti upravo. V
drugih primerih pa fitosanitarni inšpektor obvešča najpozneje v roku dveh
delovnih dni.
5. člen
(črtan)
IV. POSTOPEK IN NAČIN MEDNARODNEGA OBVEŠČANJA TER VODENJE
EVIDENC
6. člen
(obvestilo o zadržanju)
Uprava izda obvestilo o zadržanju pošiljke ali izoliranega
škodljivega organizma, ki se uvaža, na obrazcu iz Priloge 1, ki je sestavni del
tega pravilnika. Obrazec se natisne in izpolni v angleškem jeziku.
Če se za zadržano pošiljko ali izolirani škodljivi organizem
odredi prepoved uvoza in vrnitev pošiljatelju, se obrazec iz prejšnjega
odstavka posreduje nemudoma, v ostalih primerih pa najpozneje v roku dveh
delovnih dni od datuma zadržanja, razen v primeru manjkajočega, nepravilno
izpolnjenega ali nepravočasno izdanega fitosanitarnega spričevala, ko se
obrazec lahko posreduje tudi pozneje.
7. člen
(obveščanje države izvoznice)
Uprava obvestilo o zadržanju iz prejšnjega
člena posreduje državni organizaciji za varstvo rastlin države izvoznice v
rokih iz drugega odstavka prejšnjega člena.
8. člen
(obveščanje EU in EPPO)
Uprava obvestilo o zadržanju iz 6. člena
tega pravilnika posreduje: 
-      
pristojnim organom za zdravstveno varstvo
rastlin držav članic Evropske unije, 
-      
Evropski komisiji (v nadaljnjem besedilu:
komisija), 
-      
Evropski in mediteranski organizaciji za
varstvo rastlin (v nadaljnjem besedilu: EPPO). 
Pri obveščanju držav članic Evropske unije
in komisije se obvestilo o zadržanju posreduje v rokih iz drugega odstavka 6.
člena tega pravilnika.
9. člen
(obveščanje s strani drugih držav)
Uprava obvestilo o zadržanju, ki ga prejme
od katerekoli države, od Komisije ali držav članic Evropske unije takoj
posreduje fitosanitarnim inšpektorjem na območnih uradnih vstopnih mest.
10. člen
(način obveščanja)
Posredovanje obvestila o zadržanju iz 6.,
7., 8. in 9. člena tega pravilnika se opravi po elektronski ali drugi hitri
pošti. Za obveščanje med državami članicami
Evropske unije in komisijo se po možnosti uporablja omrežje, ki ga vzpostavi
komisija.
Ne glede na določbe prve in tretje alinee prvega odstavka 8.
člena tega pravilnika ter v okviru možnosti omrežja lahko uprava zaprosi
komisijo za nadaljnje obveščanje ostalih držav članic Evropske unije ter EPPO.
Če komisija obvešča EPPO, posreduje ustrezno izpolnjeno obvestilo o zadržanju,
v katerem se ne izpolni 1., 2., 3., 15 c. do g. in 17. točke.
11. člen
(vodenje evidence)
Uprava vodi evidenco o izdanih obvestilih o
zadržanju iz 6. člena tega pravilnika in o prejetih obvestilih o zadržanju iz
9. člena tega pravilnika.

Priloga 1: Obvestilo o zadržanju pošiljke ali
izoliranega škodljivega organizma, ki se uvaža

Pravilnik o obveščanju glede zadržanja pošiljk
rastlin, rastlinskih proizvodov in nadzorovanih predmetov ali izoliranih
škodljivih organizmov iz uvoza, ki predstavljajo nevarnost za vnos in širjenje
škodljivih organizmov (Uradni list RS, št. 13/02)
vsebuje naslednje prehodne in končne določbe:
»V. PREHODNE IN KONČNE DOLOČBE
12. člen
(obveščanje med
Republiko Slovenijo in Evropsko unijo)
Določbe 8. in 9. člena tega pravilnika, ki
se nanašajo na medsebojno obveščanje med Republiko Slovenijo in Evropsko unijo,
se pričnejo uporabljati z dnem pristopa Republike Slovenije k Evropski uniji.
13. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o obveščanju glede zadržanja pošiljk rastlin, rastlinskih proizvodov
in nadzorovanih predmetov ali izoliranih škodljivih organizmov iz uvoza, ki
predstavljajo nevarnost za vnos in širjenje škodljivih organizmov (Uradni list
RS, št. 40/04) vsebuje naslednjo končno določbo:
»7. člen
Ta pravilnik začne veljati 1. maja 2004.«.

Pravilnik o spremembah in dopolnitvah
Pravilnika o obveščanju glede zadržanja pošiljk rastlin, rastlinskih proizvodov
in nadzorovanih predmetov ali izoliranih škodljivih organizmov iz uvoza, ki
predstavljajo nevarnost za vnos in širjenje škodljivih organizmov (Uradni list
RS, št. 85/13) vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.