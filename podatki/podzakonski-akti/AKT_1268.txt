1. člen
(predmet ureditve)
Ta splošni akt ureja način, na katerega Agencija za
komunikacijska omrežja in storitve Republike Slovenije (v nadaljnjem besedilu:
agencija) obravnava pritožbe iz 14.a člena Zakona o avdiovizualnih medijskih
storitvah (Uradni list RS, št. 87/11, 84/15 in 204/21; v nadaljnjem
besedilu: ZAvMS), ki jih prejme v zvezi z dostopnostjo avdiovizualnih medijskih
storitev.
2. člen
(pomen izrazov)
(1) Izrazi v tem splošnem aktu imajo naslednji pomen:
1.     
Dostopnost avdiovizualnih medijskih storitev (v nadaljnjem besedilu:
dostopnost) pomeni ukrepe ponudnikov avdiovizualnih medijskih storitev, s
katerimi zagotavljajo dostopnost svojih avdiovizualnih medijskih storitev v
invalidom prilagojenih tehnikah glede na različne oblike invalidnosti
uporabnikov, zlasti tistim osebam, ki imajo okvaro vida ali sluha. Dostopnost
se zagotavlja z ukrepi kot so prevajanje v znakovni jezik, podnaslavljanje za
gluhe in naglušne, govorjeni podnapisi, zvočni opisi, zvočni podnapisi (brani s
sintezo govora) in z drugimi ustreznimi ukrepi.
2.     
Kontaktna točka je spletna kontaktna točka agencije, namenjena
zagotavljanju informacij in prejemanju pritožb v zvezi z dostopnostjo
avdiovizualnih medijskih storitev.
3.     
Ponudnik pomeni ponudnika avdiovizualne medijske storitve, kot je
določen v ZAvMS.
4.     
Pritožba je ustna ali pisna izjava pritožnika o nestrinjanju z ravnanjem
ponudnika avdiovizualne medijske storitve v zvezi z dostopnostjo do svojih
storitev za invalide.
5.     
Pritožnik je oseba, ki vloži pritožbo v zvezi z dostopnostjo
avdiovizualnih medijskih storitev na podlagi petega odstavka 14.a člena ZAvMS.
6.     
Uporabnik pomeni uporabnika avdiovizualne medijske storitve, kot je
določena v 1. točki prvega odstavka 3. člena ZAvMS.
(2) Ostali izrazi, uporabljeni v tem splošnem aktu,
imajo enak pomen, kot je določen v ZAvMS.
3. člen
(temeljna načela)
(1) Agencija pri obravnavi prejetih pritožb upošteva
načelo varstva ranljivih družbenih skupin iz 14.b člena ZAvMS.
(2) Postopek obravnave pritožbe se opravi čim hitreje in
brez nepotrebnih stroškov za pritožnika, ponudnika avdiovizualne medijske
storitve in agencijo.
(3) Vse pritožbe, prejete v skladu s tem splošnim aktom,
agencija ustrezno evidentira in hrani.
4. člen
(splošno glede obravnave pritožb)
(1) Agencija prejete pritožbe glede dostopnosti
obravnava na načine, določene v tem splošnem aktu.
(2) Pritožnik lahko pri agenciji vloži pritožbo zlasti,
kadar meni, da ponudnik ne izboljšuje dostopnosti avdiovizualne medijske
storitve za invalide oziroma v kolikor javna sporočila in obvestila ter nujne
informacije ob naravnih nesrečah, ki so objavljena preko avdiovizualne medijske
storitve, niso posredovana v invalidom prilagojeni tehniki, ter v drugih
primerih v zvezi z dostopnostjo avdiovizualnih medijskih storitev.
(3) Pritožbe se praviloma obravnavajo v vrstnem redu
njihovega prejema (kronološkem zaporedju).
(4) Agencija je dolžna varovati tajnost vira pritožbe
ves čas, tudi po končani obravnavi pritožbe.
5. člen
(inšpekcijski postopek)
Pritožbo v zvezi z dostopnostjo, ki se nanaša na domnevno kršitev
določb ZAvMS, agencija obravnava na podlagi 39. člena ZAvMS in v skladu z
določbami zakona, ki ureja inšpekcijski nadzor.
6. člen
(pojasnila pritožnikom in obveščanje javnosti)
(1) V kolikor agencija presodi, da ni podlage za uvedbo
postopka inšpekcijskega nadzora v zvezi s prejeto pritožbo glede dostopnosti,
agencija pritožbo obravnava na način, ki je določen v tem členu.
(2) Če pritožba ne vsebuje dovolj podatkov za obravnavo,
agencija pritožnika pozove k posredovanju dodatnih podatkov. Ti podatki so
zlasti ime avdiovizualne medijske storitve, vsebina, na katero se pritožba
nanaša, čas, ko je bila vsebina predvajana oziroma dostopna, ter navedba
razloga za vložitev pritožbe.
(3) Agencija lahko v zvezi z vsebino pritožbe ponudnika
pozove k posredovanju izjave oziroma pojasnila. Za vročanje poziva ponudniku se
smiselno uporabljajo določbe zakona, ki ureja splošni upravni postopek.
(4) Agencija opravi pregled avdiovizualne medijske
storitve oziroma vsebine, na katero se pritožba nanaša, če presodi, da je to
potrebno za obravnavo pritožbe po tem členu. Pri tem uporabi lastne posnetke in
podatke ali posnetke in podatke pridobi od ponudnika na podlagi 41. člena
ZAvMS.
(5) Po prejemu odgovora ponudnika ter po pregledu
posnetkov in podatkov iz prejšnjega odstavka poda agencija pritožniku pojasnilo
na pritožbo v zvezi z dostopnostjo iz 14.a člen ZAvMS. Pojasnilo nima
pravne narave upravnega akta.
(6) V kolikor agencija pri obravnavi pritožbe presodi,
da gre za vsebino, ki je pomembna za javnost, lahko agencija pripravlja
poročila ali daje splošna priporočila ali informacije, ki jih objavi na spletni
strani (kontaktni točki) z namenom osveščanja ponudnikov in spodbujanja
dostopnosti ter z namenom informiranja uporabnikov o izvajanju dostopnosti.
7. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-7/2022/8
Ljubljana, dne 10. maja 2022
EVA 2022-3340-0019
Mag. Tanja Muha
direktorica