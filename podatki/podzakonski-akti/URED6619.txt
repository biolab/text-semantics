I. UVODNE DOLOČBE
1. člen
(predmet urejanja)
Ta uredba podrobneje opredeljuje ustvarjalce arhivskega
gradiva, zajem, pretvorbo in hrambo dokumentarnega in arhivskega gradiva v
digitalni obliki ter izvajanje spremljevalnih storitev, urejanje, vrednotenje
in uničenje dokumentarnega gradiva ter odbiranje arhivskega gradiva, izročanje
arhivskega gradiva, hrambo in materialno varstvo dokumentarnega in arhivskega
gradiva ter arhivske depoje, varstvo filmskega arhivskega gradiva, varstvo
zasebnega arhivskega gradiva, strokovno obdelavo arhivskega gradiva, evidence,
uporabo arhivskega gradiva, registracijo ponudnikov opreme in storitev,
certificiranje opreme in storitev, registre elektronske hrambe ter delo
arhivske komisije, Sveta direktorjev in Arhivskega sveta.
2. člen
(pomen izrazov)
(1) Izrazi, uporabljeni v tej uredbi, pomenijo:
-       
informacijski sistem je informacijski sistem za upravljanje
dokumentarnega in arhivskega gradiva v elektronski ali fizični obliki,
zajemanje gradiva v digitalno obliko ali pretvorbo iz ene v drugo digitalno
obliko, hrambo in uporabo,
-       
imetnik je pravna ali fizična oseba oziroma skupina oseb, ki hrani
arhivsko gradivo in ni nujno ustvarjalec tega gradiva,
-       
istovrstne osebe so osebe, ki opravljajo istovrstno dejavnost oziroma
jih povezuje vsebina ali področje njihovega dela,
-       
izvirnik je vsak primaren oziroma izviren zapis ne glede na pisno osnovo
in način zapisa,
-       
minister je minister, pristojen za arhive,
-       
ministrstvo je ministrstvo, pristojno za arhive,
-       
metapodatki so podatki o drugih podatkih, ki opisujejo vsebino,
strukturo in okoliščine nastanka dokumentarnega in arhivskega gradiva, njegovo
upravljanje in uporabo,
-       
popisna enota je vsebinsko zaključena enota ureditve arhivskega gradiva,
ki je bila oblikovana pri ustvarjalcu arhivskega gradiva ali pozneje v arhivu v
kontekstu popisovanja,
-       
reprodukcije so vse oblike kopij dokumentarnega in arhivskega gradiva,
ki delno ali v celoti povzemajo vsebino zapisa, iz katerega je bila kopija
narejena (na primer fotokopije, natisi, prenosi, mikrofilmski posnetki,
fotografije, diapozitivi, digitalizirani posnetki, tonski in vizualni
posnetki),
-       
tehnična enota je oprema za arhivsko gradivo (na primer arhivske škatle,
filmske škatle in druga oprema) iz kemično obstojnih materialov, ki mora
ustrezati velikosti in obliki gradiva, oziroma sprejemni informacijski paket za
arhivsko in dokumentarno gradivo v digitalni obliki,
-       
ustvarjalec je pravna oseba, njena organizacijska enota ali fizična
oseba oziroma skupina oseb, pri kateri nastaja dokumentarno gradivo, iz
katerega se odbira arhivsko gradivo, ki se v skladu z zakonom izroča pristojnim
arhivom,
-       
zakon je Zakon o varstvu dokumentarnega in arhivskega gradiva ter
arhivih (Uradni list RS, št. 30/06 in 51/14).
(2) Drugi izrazi, uporabljeni v tej uredbi, imajo enak pomen,
kot ga imajo v zakonu.
II. USTVARJALCI ARHIVSKEGA GRADIVA
3. člen
(register ustvarjalcev)
(1) Pristojni arhivi vodijo register ustvarjalcev arhivskega
gradiva, ki ga upravlja državni arhiv. Vpis in spremembe v registru
ustvarjalcev izvede upravljavec na predlog pristojnega arhiva.
(2) Ustvarjalce, za katere pristojni arhiv na podlagi zakona
ugotovi svojo pristojnost, se v register vpiše in izbriše s sklepom, razen
ustvarjalcev, ki so neposredni in posredni proračunski uporabniki ter politične
stranke, ki so v register neposredno vpisani oziroma izbrisani na podlagi
podatkov iz uradnih evidenc, ki jih predpisuje zakon.
(3) Register se vodi v elektronski obliki.
4. člen
(vpis podatkov v register ustvarjalcev)
(1) Za vpis v register pristojni arhivi posredujejo naslednje
podatke:
-       
naziv in naslov sedeža ustvarjalca,
-       
matično številko ustvarjalca,
-       
klasifikacijo ustvarjalca iz standardne klasifikacije dejavnosti,
-       
pristojni arhiv in pristojne arhiviste,
-       
naziv, naslov sedeža in matično številko imetnika, če to ni ista oseba
kot ustvarjalec,
-       
datum in evidenčno oznako veljavnih pisnih strokovnih navodil o
odbiranju arhivskega gradiva iz dokumentarnega gradiva.
(2) Poleg elementov iz prejšnjega odstavka se vpisuje še:
1.     
pri pravnih osebah javnega prava in zasebnega prava ter fizičnih osebah,
ki so nosilci javnih pooblastil ali izvajalci javnih služb:
- 
datum začetka, vsebina in obdobje veljavnosti podeljenega javnega
pooblastila oziroma datum začetka, vrsta in obdobje izvajanja javne službe,
- 
številka in datum sklepa o vpisu v register;
2.     
pri političnih strankah:
- 
datum vstopa in izstopa stranke v Državni zbor Republike Slovenije;
3.     
pri pravnih osebah, ki so pridobile status delovanja v javnem interesu:
- 
datum pridobitve statusa delovanja v javnem interesu,
- 
področje, za katerega so pridobile status,
- 
obdobje, za katerega je status podeljen,
- 
številka in datum sklepa o vpisu v register.
(3) Podatki se pošljejo na predpisanem obrazcu, ki je
objavljen na spletni strani državnega arhiva, in so javno dostopni.
5. člen
(dosjeji ustvarjalcev)
(1) Pristojni arhivi v okviru registra iz prejšnjega člena
vodijo dosjeje ustvarjalcev arhivskega gradiva, za katere so pristojni.
(2) Dosjeji vsebujejo:
-       
seznam dokumentov v dosjeju,
-       
podatke o nazivih, notranji organizaciji, pristojnostih in delovanju,
-       
podatke o imetniku gradiva, če ni ustvarjalec,
-       
podatke o osebah, odgovornih za izvajanje obveznosti iz sedmega odstavka
39. člena zakona,
-       
kopije izdanih pisnih strokovnih navodil in dodatnih pisnih navodil za
odbiranje arhivskega gradiva ter strokovno tehničnih navodil,
-       
osebno ime arhivista oziroma arhivistov, ki so pristojni za arhivsko
gradivo ustvarjalca.
(3) Poleg podatkov iz prejšnjega odstavka so v dosjejih lahko
tudi drugi podatki, pomembni za strokovno obravnavo, na primer:
-       
dokumentacija o statusnih spremembah ustvarjalca ali spremembah pri
poslovanju,
-       
podatki o hranjenju, materialnem varstvu in urejenosti dokumentarnega
gradiva,
-       
podatki o upravljanju z dokumenti (pisarniškem poslovanju), vrstah
evidenc in načinih razvrščanja,
-       
podatki o odbranem arhivskem gradivu, ki še ni bilo izročeno arhivu,
-       
zapisniki o opravljenem strokovnem nadzoru in zaznamke o pojasnilih.
(4) Poleg zahtev iz drugega odstavka dosjeji vsebujejo še:
1.     
pri političnih strankah:
- 
statute stranke,
- 
osebno ime zastopnika stranke;
2.     
pri osebah zasebnega prava, ki so na podlagi zakona pridobile status
delovanja v javnem interesu:
- 
sklep o vpisu v register ustvarjalcev;
3.     
pri pravnih osebah zasebnega prava ter fizičnih osebah, ki so nosilci
javnih pooblastil ali izvajalci javnih služb:
- 
sklep o vpisu v register ustvarjalcev;
4.     
pri pravnih osebah zasebnega prava in fizičnih osebah, katerih
dokumentarno gradivo je bilo z odločbo razglašeno kot arhivsko gradivo:
- 
odločbo o razglasitvi;
5.     
pri javnopravnih osebah, ki so pridobile dovoljenje za lastno varstvo
arhivskega gradiva:
- 
odločbo pristojnega ministra za lastno varstvo arhivskega gradiva,
- 
podatke o strokovni usposobljenosti osebe, ki je odgovorna za arhivsko
gradivo.
III. PRIPRAVA IN ORGANIZACIJA ZAJEMA IN HRAMBE DOKUMENTARNEGA
IN ARHIVSKEGA GRADIVA V DIGITALNI OBLIKI TER IZVAJANJE SPREMLJEVALNIH STORITEV
3.1. Priprava in organizacija zajema, hrambe in spremljevalnih
storitev
6. člen
(faze priprave na zajem, hrambo in spremljevalne storitve)
(1) Vsaka oseba iz prvega odstavka 17. člena zakona mora v
zvezi z varstvom dokumentarnega in arhivskega gradiva v digitalni obliki:
-       
določiti obseg poslovanja, ki bo urejen z notranjimi pravili,
-       
popisati vrste in vire dokumentarnega in arhivskega gradiva v digitalni
obliki,
-       
pripraviti oceno tveganj in ukrepe za njihovo upravljanje,
-       
izvesti oceno veljavnega informacijskega sistema in informacijske
varnosti,
-       
določiti zahteve za zajem, hrambo in spremljevalne storitve (pravne,
poslovne, tehnološke),
-       
pripraviti načrt za zajem, hrambo in spremljevalne storitve ter
vzpostavitev oziroma prenovo informacijskega sistema.
(2) Vse faze iz prejšnjega odstavka morajo biti ustrezno
dokumentirane.
(3) Način in obseg izvedbe posameznih faz priprave na zajem,
hrambo in spremljevalne storitve sta opredeljena s pravilnikom, ki ureja enotne
tehnološke zahteve.
3.2. Notranja pravila
7. člen
(priprava in sprejetje notranjih pravil)
(1) Notranja pravila iz zakona so − glede na to, kdo jih je
pripravil in čigavo je gradivo, katerega upravljanje urejajo − lahko notranja
pravila za lastno poslovanje, notranja pravila za izvajanje storitev ali
vzorčna notranja pravila.
(2) Oseba iz 17. člena zakona na podlagi ugotovitev iz faze
priprave na zajem in hrambo oziroma spremljevalne storitve pripravi in sprejme
notranja pravila ali prevzame vzorčna notranja pravila.
(3) Če oseba prevzame vzorčna notranja pravila, jih mora
prevzeti v celoti. V prevzetih notranjih pravilih oseba skladno z navodili
pripravljavca vzorčnih notranjih pravil prilagodi samo tiste določbe ali dele
določb, ki se nanašajo na njen status, notranjo organizacijo ali druge notranje
lastnosti. Take spremembe ne smejo v ničemer vplivati na kakovost varstva
dokumentarnega in arhivskega gradiva.
(4) O prevzemu potrjenih vzorčnih notranjih pravil mora oseba
obvestiti državni arhiv ter sporočiti naslednje podatke: naziv osebe, ki je
prevzela notranja pravila, njen sedež oziroma naslov, matično številko pravne
osebe, poštni naslov, elektronski naslov, ime lastnika vzorčnih notranjih
pravil, številko in datum odločbe potrditve vzorčnih notranjih pravil.
(5) Osebe lahko pripravijo in vložijo v potrditev državnemu
arhivu vzorčna notranja pravila, ki jih istovrstne osebe prevzamejo skladno s
prejšnjim odstavkom.
(6) Način prevzema vzorčnih notranjih pravil je podrobneje
opredeljen s pravilnikom, ki ureja enotne tehnološke zahteve.
8. člen
(vsebina notranjih pravil)
(1) Notranja pravila morajo vsebovati najmanj:
1.     
določbe o notranji organizaciji ter usposobljenosti in odgovornostih
osebja za vse aktivnosti, urejene z notranjimi pravili;
2.     
določbe o upravljanju dokumentarnega gradiva, kar obsega najmanj:
a)   
določbe o vrstah dokumentarnega gradiva in njegovih lastnostih,
b)   
določbe o razvrščanju oziroma organizaciji dokumentarnega gradiva,
c)   
določbe o evidentiranju dokumentarnega gradiva,
d)   
določbe o izločanju in uničevanju dokumentarnega gradiva, ki mu je
pretekel rok hrambe;
3.     
določbe o zajemu in hrambi dokumentarnega gradiva, kar obsega najmanj:
a)   
določbe o načinu izvajanja zajema in hrambe,
b)   
določbe o kontrolnih aktivnostih,
c)   
določbe o dokumentiranju izvajanja zajema in hrambe;
4.     
določbe o spremljevalnih storitvah:
a)   
določbe o obsegu in načinu izvajanja spremljevalnih storitev,
b)   
določbe o kontrolnih aktivnostih,
c)   
določbe o dokumentiranju izvajanja spremljevalnih storitev;
5.     
določbe o infrastrukturi informacijskega sistema in njegovem
upravljanju, ki obsegajo osnovne tehnične in postopkovne lastnosti ter podatke
o ravni varnosti in zanesljivosti infrastrukture, kar obsega najmanj:
a)   
določbe o oceni in upravljanju tveganj,
b)   
določbe o prostorih in lokacijah,
c)   
določbe o fizičnem in tehničnem varovanju prostorov in infrastrukture v
teh prostorih,
d)   
določbe o razvrstitvi informacijskih virov in njihovem upravljanju,
e)   
določbe o preizkušanju ustreznosti infrastrukture ali njenih delov,
f)    
določbe o varnostnih nastavitvah ter uporabi
informacijsko-komunikacijskih sredstev in opreme,
g)   
določbe o notranjem nadzoru delovanja informacijskega sistema,
h)   
določbe o ukrepih ob nepredvidenih dogodkih in okrevalnem načrtu,
i)     
določbe o upravljanju sprememb;
6.     
določbe o periodičnem spreminjanju in dopolnjevanju notranjih pravil ter
njihovi veljavnosti;
7.     
določbe o notranji in morebitni zunanji presoji izvajanja notranjih
pravil.
(2) Kadar notranja pravila obravnavajo arhivsko gradivo,
morajo vsebovati še najmanj:
a)    
določbe o sodelovanju s pristojnim arhivom,
b)    
določbe o odbiranju arhivskega gradiva iz dokumentarnega gradiva,
c)    
določbe o izročanju arhivskega gradiva pristojnim arhivom.
(3) Osebe, ki poslujejo v skladu s predpisi o upravnem
poslovanju oziroma predpisi o poslovanju pravosodnega organa, se glede določb
prvega in drugega odstavka tega člena lahko v notranjih pravilih sklicujejo na
interne predpise.
(4) Vzorčna notranja pravila morajo biti sestavljena tako, da
jih osebe lahko prevzamejo v celoti in nedvoumno glede vseh dejavnosti, katerih
izvajanje načrtujejo, ter morajo poleg določb iz prvega in drugega odstavka
tega člena vključevati še navodilo za prevzem, ki vsebuje najmanj:
a)    
opis postopka izvedbe predhodne priprave,
b)    
opis postopka prevzema vzorčnih notranjih pravil,
c)    
določitve dovoljenega obsega prilagoditve določb ali delov določb, ki se
nanašajo na status, notranjo organizacijo ali druge notranje lastnosti osebe,
ki prevzema vzorčna notranja pravila (personalizacija),
d)    
opozorilo, da mora oseba, ki prevzema vzorčna notranja pravila, o
prevzemu obvestiti državni arhiv.
(5) Podrobna opredelitev vsebine notranjih pravil glede na
njihov namen in področje urejanja je sestavni del pravilnika, ki ureja enotne
tehnološke zahteve.
9. člen
(potrjevanje notranjih pravil in vpis v register)
(1) Zahteva za potrditev notranjih pravil se vloži pri
državnem arhivu na predpisanem obrazcu.
(2) Državni arhiv v postopku potrjevanja preverja skladnost
notranjih pravil z določbami zakona in na njegovi podlagi izdanih podzakonskih
predpisov.
(3) Ne glede na določbo prejšnjega odstavka skladnosti
notranjih pravil ni obvezno preverjati v tistem delu, za katerega osebi
pristojni organ ali neodvisna organizacija izda potrdilo o skladnosti, ki je
opredeljeno v pravilniku o enotnih tehnoloških zahtevah.
(4) Če državni arhiv ugotovi, da so predložena notranja
pravila v skladu z določbami zakona in na njegovi podlagi izdanimi
podzakonskimi predpisi, jih potrdi in vpiše v register potrjenih notranjih
pravil.
(5) Na podlagi obvestila o prevzemu notranjih pravil iz 7.
člena te uredbe prevzeta notranja pravila državni arhiv vpiše v register.
(6) Če državni arhiv v postopku preverjanja ugotovi, da
predložena notranja pravila niso skladna z zakonom, to uredbo ali pravilnikom o
enotnih tehnoloških zahtevah, predloženih notranjih pravil ne potrdi in vpis v
register potrjenih notranjih pravil zavrne. Če ugotovi, da se pomanjkljivosti
lahko odpravijo, o tem pisno obvesti vlagatelja zahtevka za potrditev notranjih
pravil in določi rok za odpravo teh pomanjkljivosti.
(7) Vsebina zahteve za potrditev notranjih pravil in nabor
pripadajoče dokumentacije sta predpisana s pravilnikom, ki ureja enotne
tehnološke zahteve.
10. člen
(spremljanje izvajanja notranjih pravil)
(1) Spremljanje izvajanja notranjih pravil iz 21. člena
zakona se opravi glede na določbe zakona, na njegovi podlagi izdane podzakonske
predpise, potrjena notranja pravila in ugotovitev iz faze priprav na zajem in
hrambo.
(2) Spremljanje izvajanja notranjih pravil se izvaja v obliki
notranjega preverjanja z notranjimi presojevalci, ki preverijo izvajanje
notranjih pravil ter delovanje informacijskega sistema za zajem, hrambo in
spremljevalne storitve v zvezi z dokumentarnim in arhivskim gradivom v
digitalni obliki.
(3) Notranji presojevalci morajo biti strokovno usposobljeni
s področij pisarniškega poslovanja, arhivistike, informacijske infrastrukture
in varnosti.
(4) Spremljanje izvajanja notranjih pravil se izvaja na
podlagi predhodnega načrta presoje, ki vsebuje tudi merila za presojo
posameznih določb aktov in dokumentov iz prvega odstavka tega člena.
(5) Načrt iz prejšnjega odstavka mora vsebovati najmanj obseg
preverjanja izvajanja določb aktov in dokumentov iz prvega odstavka tega člena
ter način izvedbe preverjanja. Načrt prve presoje mora predvideti preverjanje
izvajanja celotnih notranjih pravil. Preverjanje se izvaja najmanj vsaki dve
leti. Kadar notranja pravila obravnavajo arhivsko gradivo, se preverjanje
izvajanja notranjih pravil opravi najmanj enkrat na leto. Za spremljanje
izvajanja notranjih pravil za izvajanje storitve, ki jo certificira državni
arhiv, se šteje postopek certificiranja storitve.
(6) Po končanem preverjanju se pripravi poročilo, ki vsebuje
ugotovitve o izpolnjevanju ali odstopanju od določb aktov in dokumentov iz
prvega odstavka tega člena in predlagane ukrepe za odpravo ugotovljenih
odstopanj ter roke za izvedbo ukrepov. V prilogi k poročilu se ustrezno
dokumentirajo podatki, na podlagi katerih so bile oblikovane ugotovitve v
poročilu.
(7) Kadar so v poročilu predlagani ukrepi za odpravo
odstopanj, poslovodni organ lastnika notranjih pravil zagotovi izvedbo ukrepov
v predlaganih rokih ter vnovično preverjanje izvajanja notranjih pravil v delu,
na katerega se nanašajo ukrepi.
(8) Način izkazovanja strokovne usposobljenosti notranjih
presojevalcev je določen s pravilnikom o enotnih tehnoloških zahtevah.
11. člen
(noveliranje notranjih pravil)
(1) Pomanjkljivost notranjih pravil se ugotavlja na podlagi
spremljanja izvajanja notranjih pravil iz 21. člena zakona in 10. člena te
uredbe.
(2) Osebe, ki imajo od državnega arhiva potrjena notranja
pravila, morajo spremenjena notranja pravila obvezno poslati v vnovično
potrditev, kadar:
-       
spremembe neposredno vplivajo na dostopnost, uporabnost, celovitost,
avtentičnost ali trajnost zajetega ali hranjenega dokumentarnega in arhivskega
gradiva v digitalni obliki,
-       
spremembe razširjajo obseg notranjih pravil.
(3) Zahteva za potrditev spremenjenih notranjih pravil mora
imeti poleg dokumentacije, določene s pravilnikom o enotnih tehnoloških
zahtevah, priložen tudi seznam izvedenih sprememb.
IV. ZAJEM IN PRETVORBA DOKUMENTARNEGA IN ARHIVSKEGA GRADIVA
12. člen
(zajem izvirnega dokumentarnega gradiva v digitalni obliki)
(1) Za zajem izvirnega dokumentarnega gradiva v digitalni
obliki se šteje uvoz ali ustvarjanje novih enot gradiva v digitalni obliki,
vključno z metapodatki v informacijski sistem.
(2) Postopek zajema iz prejšnjega odstavka mora vključevati
najmanj:
1.     
evidentiranje vseh enot dokumentarnega gradiva ne glede na obliko
zapisa, način nastanka in druge tehnološke značilnosti;
2.     
razvrščanje zajetega dokumentarnega gradiva;
3.     
pravilen zajem vsebine dokumentarnega gradiva, ki obsega:
- 
vse ključne vsebinske podatke ali ustvari vse potrebne metapodatke,
vključno s podatki, ki zagotavljajo celovitost (neokrnjenost vsebine),
avtentičnost (dokazljiva povezanost zajetega dokumentarnega gradiva z vsebino
izvirnega dokumentarnega gradiva oziroma njegovim izvorom) in uporabnost
dokumentarnega gradiva (omogočanje popolne interpretacije podatkov kot smiselne
informacije) ter omogoči strogo nadzorovano in dokumentirano dodajanje teh
podatkov,
- 
dodane podatke, ki so posebej in jasno ločeni, shranjeni in drugače
označeni od izvirnih podatkov (dodatni vsebinski in tehnični metapodatki), ter
vse pomembne opombe in podatke o postopku zajema in o izvirnem dokumentarnem
gradivu;
4.     
samodejno oziroma ročno kontrolo pravilnosti zajema vsebinskih podatkov
in metapodatkov z namenom odprave napak oziroma odstopanj;
5.     
hrambo zadostnega obsega dokumentacije, s katero se dokazuje, da
uporabljena orodja, metode in postopki zagotavljajo zanesljiv zajem.
(3) Za pravilno izvajanje postopka iz prejšnjega odstavka
mora biti imenovana odgovorna oseba.
(4) Postopek zajema iz prvega odstavka tega člena je določen
s pravilnikom o enotnih tehnoloških zahtevah.
13. člen
(pretvorba in zajem dokumentarnega in arhivskega gradiva,
izvirno nastalega v fizični ali analogni obliki)
(1) Vsaka oblika digitalizacije šteje za pretvorbo in zajem
dokumentarnega in arhivskega gradiva, izvirno nastalega v fizični ali
elektronski analogni obliki.
(2) Postopek digitalizacije iz prejšnjega odstavka mora
vključevati najmanj:
1.     
evidentiranje vseh enot dokumentarnega in arhivskega gradiva ne glede na
obliko ali nosilec zapisa, način nastanka in druge tehnološke značilnosti;
2.     
pravilno pretvorbo in zajem vsebine dokumentarnega in arhivskega gradiva
v digitalno obliko, ki:
- 
obsega vse ključne vsebinske podatke,
- 
zajema ali ustvari vse potrebne metapodatke, vključno s podatki, ki
zagotavljajo celovitost (neokrnjenost vsebine), avtentičnost (dokazljiva
povezanost reprodukcij z vsebino izvirnega dokumentarnega in arhivskega gradiva
oziroma njegovim izvorom) in uporabnost dokumentarnega in arhivskega gradiva
(omogočanje popolne interpretacije podatkov kot smiselne informacije z
možnostjo identifikacije enot gradiva) ter omogoči strogo nadzorovano in
dokumentirano dodajanje teh podatkov,
- 
obsega dodane podatke, ki so posebej in jasno ločeni, shranjeni in
drugače označeni od izvirnih podatkov (dodatni vsebinski in tehnični
metapodatki), ter vse pomembne opombe in podatke o postopku zajema in o
izvirnikih;
3.     
samodejno oziroma ročno kontrolo pravilne izvedbe digitalizacije z
namenom odprave napak oziroma odstopanj;
4.     
evidentiranje digitaliziranega dokumentarnega in arhivskega gradiva;
5.     
hrambo zadostnega obsega dokumentacije, s katero se dokazuje, da
uporabljena orodja, metode in postopki digitalizacije zagotavljajo zanesljiv
zajem v digitalno obliko.
(3) Za pravilno izvajanje postopka iz prejšnjega odstavka
mora biti imenovana odgovorna oseba.
(4) Postopek digitalizacije iz prvega odstavka tega člena je
določen s pravilnikom o enotnih tehnoloških zahtevah.
14. člen
(pretvorba dokumentarnega in arhivskega gradiva na
mikrofilm)
(1) Kot pretvorba na mikrofilm šteje vsaka pretvorba
dokumentarnega in arhivskega gradiva iz fizične ali digitalne oblike na
mikrofilm.
(2) Za potrebe dolgoročne hrambe mora postopek pretvorbe na
mikrofilm vključevati najmanj:
1.     
evidentiranje vseh pretvorjenih enot dokumentarnega in arhivskega
gradiva ne glede na izvirno obliko ali nosilec zapisa, način nastanka in druge
tehnološke značilnosti;
2.     
pravilen zajem vsebine na mikrofilm, ki:
- 
zajame vse ključne vsebinske podatke,
- 
posebej in jasno ločeno od izvirnih podatkov shrani in označi dodane
podatke ter vse pomembne opombe in podatke o postopku pretvorbe na mikrofilm in
o izvirniku;
3.     
samodejno oziroma ročno kontrolo pravilne izvedbe pretvorbe na mikrofilm
z namenom odprave napak oziroma odstopanj;
4.     
hrambo zadostnega obsega dokumentacije, s katero se dokazuje, da
uporabljena orodja, metode in postopki pretvorbe na mikrofilm zagotavljajo
ohranjanje celovitosti in avtentičnosti vsebine pretvorjenega dokumentarnega in
arhivskega gradiva.
(3) Za pravilno izvajanje postopka iz prejšnjega odstavka
mora biti imenovana odgovorna oseba.
(4) Pogoji pretvorbe na mikrofilm so določeni s pravilnikom o
enotnih tehnoloških zahtevah.
15. člen
(druge pretvorbe)
(1) Za druge pretvorbe in za pretvorbe specifičnega gradiva s
posameznih področij (na primer javne evidence, slikovno gradivo, prostorski
podatki itd.) se smiselno uporabljajo določbe členov tega poglavja.
(2) Pretvorba uradnih evidenc se obvezno izvede, kadar:
-       
se konča vodenje evidence,
-       
se spremeni način vodenja evidenc,
-       
se pripravi evidenca za predajo pristojnemu arhivu ali
-       
to pristojni arhiv zahteva v strokovno-tehničnih navodilih.
V. UREJANJE, VREDNOTENJE IN UNIČENJE DOKUMENTARNEGA GRADIVA
TER ODBIRANJE ARHIVSKEGA GRADIVA
5.1. Urejanje in vrednotenje
16. člen
(urejenost dokumentarnega gradiva)
Dokumentarno gradivo je urejeno, če so posamezni ali združeni
dokumenti (spis, zadeva, dosje) razvrščeni v skladu z načinom upravljanja
dokumentov oziroma pisarniškega poslovanja ustvarjalca.
17. člen
(vrednotenje dokumentarnega gradiva)
Državni arhiv, ki skrbi za enotno strokovno izvajanje javne
arhivske dejavnosti, pripravi seznam dokumentarnega gradiva, ki je lahko
ovrednoteno kot arhivsko gradivo, in ga objavi na spletni strani.
18. člen
(posredovanje podatkov pristojnemu arhivu)
(1) Ustvarjalec mora seznaniti arhiv s svojo organizacijsko
strukturo, pristojnostmi oziroma nalogami, predmetom poslovanja, načinom
upravljanja z dokumenti oziroma pisarniškim poslovanjem, funkcijami in
dejavnostjo ter evidencami o dokumentarnem gradivu.
(2) Ustvarjalec mora dati arhivu podatke, potrebne za
vrednotenje njegovega dokumentarnega gradiva.
(3) Ustvarjalec mora ob spremembah pristojnosti ali
poslovanja, ki vplivajo na način upravljanja z dokumentarnim gradivom ter ob
izročitvi dokumentarnega gradiva drugi osebi to sporočiti pristojnemu arhivu
najpozneje v 30 dneh.
19. člen
(komisija za sprejem pisnega strokovnega navodila za
odbiranje arhivskega gradiva)
(1) Komisija za sprejem pisnega navodila za odbiranje
arhivskega gradiva na podlagi podatkov o ustvarjalcu in sistemu poslovanja ter
na podlagi klasifikacijskega načrta oziroma seznama dokumentarnega gradiva
sprejme pisno strokovno navodilo, ki ga izda pristojni arhiv.
(2) Pri javnopravnih osebah, ki delujejo na celotnem državnem
ozemlju in njihove organizacijske enote spadajo v pristojnost več arhivov, se
lahko pripravi enotno skupno pisno strokovno navodilo.
(3) Komisijo za pripravo enotnih skupnih strokovnih pisnih
navodil imenuje državni arhiv ob soglasju regionalnih arhivov. Komisija mora ta
navodila obvezno uskladiti z medarhivsko delovno skupino, ki pokriva to
področje. Usklajeno enotno skupno pisno strokovno navodilo izda državni arhiv.
20. člen
(pisno strokovno navodilo arhiva)
(1) Pisno strokovno navodilo mora vsebovati najmanj naslednje
elemente:
-       
naziv osebe, za katero se izdaja pisno strokovno navodilo,
-       
opredelitev in navedbo arhivskega gradiva z obrazložitvijo,
-       
imena in priimke ter podpise članov komisije za sprejem pisnega
strokovnega navodila.
(2) Dodatno strokovno navodilo opredeli:
-       
arhivsko gradivo, ki ni bilo zajeto v prvotnem pisnem strokovnem
navodilu, in
-       
druge napotke ustvarjalcu ali imetniku dokumentarnega in arhivskega
gradiva.
21. člen
(dodatno strokovno-tehnično navodilo arhiva)
(1) Dodatno strokovno-tehnično navodilo za arhivsko gradivo v
digitalni obliki iz 40. člena zakona vsebuje za vsako vrsto arhivskega gradiva:
-       
obseg arhivskega gradiva s spremljajočo dokumentacijo,
-       
postopek priprave arhivskega gradiva za izročitev,
-       
vsebinsko in tehnično urejenost arhivskega gradiva,
-       
oblike in nosilce zapisov,
-       
postopek in način izročitve arhivskega gradiva.
(2) Podrobnejša vsebina dodatnih strokovno-tehničnih navodil
je določena v pravilniku o enotnih tehnoloških zahtevah.
5.2. Odbiranje arhivskega gradiva
22. člen
(odbiranje arhivskega gradiva)
(1) Arhivsko gradivo se odbira vsakih pet let, razen kadar
pristojni arhiv s pisnimi strokovnimi navodili opredeli drugače.
(2) Ustvarjalec oziroma imetnik mora pred začetkom odbiranja
arhivskega gradiva o tem pisno obvestiti arhiv.
(3) Ustvarjalec oziroma imetnik mora upoštevati pisna
strokovna navodila za odbiranje iz 34. in 40. člena zakona.
(4) Ustvarjalec oziroma imetnik popiše odbrano arhivsko
gradivo v skladu s 23. členom te uredbe, ga vzdržuje v urejenem stanju in
tehnično opremljenega do izročitve arhivu.
23. člen
(prevzemni popis arhivskega gradiva)
Arhivsko gradivo je za potrebe izročanja popisano, ko
ustvarjalec oziroma imetnik po odbiranju arhivskega gradiva iz dokumentarnega
gradiva izdela popis arhivskega gradiva najmanj na nivoju združenih dokumentov,
ki vsebujejo:
1.     
osnovne podatke:
- 
ime ustvarjalca arhivskega gradiva,
- 
čas nastanka arhivskega gradiva,
- 
obseg izročenega arhivskega gradiva, izražen v tekočih metrih ali
bajtih, in količino arhivskega gradiva, izraženo s številom tehničnih enot,
- 
osebno ime osebe, ki je izdelala popis arhivskega gradiva,
- 
datum izdelave popisa arhivskega gradiva;
2.     
elemente prevzemnega popisa:
- 
oznako tehnične enote,
- 
oznako popisne enote,
- 
klasifikacijsko oznako popisne enote (če obstaja),
- 
naslov popisne enote,
- 
čas nastanka popisne enote,
- 
roke nedostopnosti.
24. člen
(tehnična opremljenost arhivskega gradiva)
(1) Arhivsko gradivo, ki se izroča v fizični obliki, je
tehnično opremljeno, ko so posamezni ali združeni dokumenti vloženi, na primer
v papirnate ovoje ali mape, ti pa vloženi v tehnično enoto, ki jo opredeli
pristojni arhiv v skladu s 40. členom zakona.
(2) Arhivsko gradivo, ki se izroča v fizični obliki, ne sme
biti speto s kovinskimi sponkami in drugimi kovinskimi predmeti in ne sme biti
v plastičnem ovoju.
(3) Tehnične enote morajo biti opremljene z napisi, ki
vsebujejo najmanj:
-       
ime ustvarjalca arhivskega gradiva, po potrebi tudi naziv notranje
organizacijske enote, ali oznako, ki jo določi arhiv,
-       
zaporedno številko tehnične enote.
(4) Napisi na tehničnih enotah lahko, skladno z navodili
pristojnega arhiva, vsebujejo tudi druge podatke.
(5) Podrobnejša pravila za tehnično urejenost arhivskega
gradiva v digitalni obliki se določijo z dodatnimi strokovno-tehničnimi
navodili pristojnega arhiva iz 40. člena zakona.
5.3. Uničenje dokumentarnega gradiva
25. člen
(uničenje dokumentarnega gradiva)
Ustvarjalec oziroma imetnik lahko po izdanem pisnem
strokovnem navodilu pristojnega arhiva začne postopke izločanja in uničenja
dokumentarnega gradiva iz 13., 13.a oziroma 14. člena zakona.
26. člen
(delo komisije pri uničenju dokumentarnega gradiva)
(1) Komisijo, ki sodeluje pri postopkih izločanja in uničenja
dokumentarnega gradiva, ki mu je potekel rok hrambe skladno s 13.a členom
zakona oziroma je bilo mikrofilmano ali zajeto in pretvorjeno v digitalno
obliko za dolgoročno hrambo skladno s 13. oziroma 14. členom zakona, imenuje
predstojnik ustvarjalca oziroma imetnika ali oseba, ki jo pooblasti
predstojnik.
(2) Pred postopkom uničenja mora komisija sestaviti zapisnik,
ki vsebuje najmanj:
-       
naziv in naslov ustvarjalca oziroma imetnika,
-       
osebno ime zaposlene osebe ustvarjalca oziroma imetnika, ki je odgovoren
za izvajanje obveznosti po 39. členu zakona,
-       
imena in priimke članov komisije,
-       
datum uničenja dokumentarnega gradiva.
(3) Komisija k zapisniku iz prejšnjega odstavka kot prilogo
doda popis dokumentarnega gradiva za uničenje, ki vsebuje najmanj:
-       
naziv in naslov ustvarjalca,
-       
čas nastanka dokumentarnega gradiva,
-       
podatke o vsebini,
-       
podatke iz evidence o dokumentarnem gradivu ustvarjalca,
-       
potrdilo o uničenju dokumentacije, v primeru, da uničenje za organ
opravi zunanji izvajalec.
5.4. Zunanji izvajalci storitev za arhivsko gradivo v fizični
obliki
27. člen
(zunanji izvajalci storitev)
Kadar ustvarjalec oziroma imetnik za opravljanje storitev
urejanja, odbiranja, popisovanja in zagotavljanja varnih prostorov v skladu s
to uredbo za arhivsko gradivo v fizični obliki pred izročitvijo v pristojni
arhiv izbere zunanjega izvajalca, mora izvajalec izpolnjevati enake pogoje
glede strokovne usposobljenosti in materialnega varstva kot ustvarjalec.
VI. IZROČANJE ARHIVSKEGA GRADIVA
28. člen
(izročitev arhivskega gradiva)
Rok za izročitev javnega arhivskega gradiva iz pisnega
strokovnega navodila pristojnemu arhivu se začne s prenosom dokumentarnega
gradiva v stalno zbirko ustvarjalca, skladno s predpisi s področja poslovanja.
29. člen
(zapisnik o izročitvi in prevzemu arhivskega gradiva)
(1) Pristojni arhiv sestavi zapisnik o izročitvi in prevzemu
arhivskega gradiva arhivu na obrazcu, ki je objavljen na spletni strani
državnega arhiva.
(2) Zapisnik iz prejšnjega odstavka vsebuje:
-       
naziv in naslov ustvarjalca oziroma imetnika, ki izroča arhivsko
gradivo, ter osebno ime odgovorne osebe,
-       
naziv in naslov arhiva, ki prevzema arhivsko gradivo, ter osebno ime
odgovorne osebe,
-       
imena in priimke ter podpise pristojnih uslužbencev za izročitev in prevzem
arhivskega gradiva,
-       
kraj in datum izročitve,
-       
ime ustvarjalca arhivskega gradiva,
-       
oznako fonda/zbirke ali arhivskega gradiva, kadar se izročajo posamezni
dokumenti,
-       
čas nastanka arhivskega gradiva,
-       
obseg izročenega arhivskega gradiva, izražen v tekočih metrih oziroma
bajtih, in količino arhivskega gradiva, izraženo s številom tehničnih enot ali
številom dokumentov, kadar se izročajo posamezni dokumenti,
-       
ugotovitve o ohranjenosti arhivskega gradiva in pojasnila izročitelja o
tem,
-       
podatke o dostopnosti arhivskega gradiva,
-       
podatke o obstoju in imetnikih pravic intelektualne lastnine na
arhivskem gradivu,
-       
izjavo imetnikov o prenosu pravic iz prejšnje alineje in pogojih za
objavo arhivskega gradiva na svetovnem spletu,
-       
seznam arhivskega gradiva, ki je izjemoma ostalo pri izročitelju, z
navedbo razloga za to in roka, do katerega bo izročeno.
(3) Prevzemni popis arhivskega gradiva iz 23. člena te uredbe
je priloga k zapisniku iz prvega odstavka tega člena.
30. člen
(stroški odbiranja, izročanja, tehnične opreme, prevoza in
dostave)
(1) Ustvarjalec oziroma imetnik krije stroške v zvezi z
odbiranjem, tehnično opremo in izročanjem arhivskega gradiva arhivu, vključno s
prevozom oziroma dostavo arhivu in nujnimi restavratorskimi posegi.
(2) Če namesto ustvarjalca oziroma imetnika nujne
restavratorske posege opravi pristojni arhiv, od ustvarjalca oziroma imetnika
zahteva finančno nadomestilo, določeno v pravilniku, ki ureja nadomestila
stroškov v arhivih.
VII. HRAMBA, MATERIALNO VARSTVO IN ARHIVSKI DEPOJI
7.1. Splošne določbe
31. člen
(obseg materialnega varstva)
Materialno varstvo obsega:
-       
določitev pogojev za ustreznost prostorov in opreme za hrambo
dokumentarnega in arhivskega gradiva,
-       
določitev potrebnih ukrepov za zavarovanje dokumentarnega in arhivskega
gradiva pred tatvino, vlomom, obrabo, prahom, ognjem, vodo, neustrezno
temperaturo in vlago, svetlobo in škodljivimi sevanji ter drugimi škodljivimi
biološkimi, kemičnimi in fizikalnimi vplivi.
7.2. Arhivski depoji
32. člen
(arhivski depoji)
(1) Arhivski depoji se uporabljajo samo za hrambo
dokumentarnega in arhivskega gradiva.
(2) Arhivski depoji morajo biti:
1.     
ločeni od drugih prostorov;
2.     
varni pred vdorom vode, vlago, požarom, potresom, nepooblaščenim
vstopom, strelo ter ustrezno ločeni od plinskih, vodovodnih in kanalizacijskih
napeljav, kurišč, dimovodov, glavnih vodov centralne kurjave, električnih
napeljav, ki niso namenjene delovanju depojev, ter podobnih nevarnih napeljav
in sistemov;
3.     
grajeni tako, da zagotavljajo stabilne in ustrezne mikroklimatske pogoje
za hrambo dokumentarnega in arhivskega gradiva;
4.     
ustrezno hidro- in toplotno izolirani;
5.     
opremljeni z ustrezno električno napeljavo s centralnim izklopom
električnega toka v vseh depojih;
6.     
opremljeni s svetili, ki ne oddajajo škodljivih sevanj.
(3) V arhivskih depojih in njihovi neposredni bližini se ne
smejo hraniti gorljive, vnetljive in druge nevarne snovi.
(4) Arhivski depoji morajo imeti:
1.     
funkcionalno, mehansko, kemijsko in biološko stabilno opremo;
2.     
ustrezne gasilne aparate in sisteme;
3.     
naprave za merjenje oziroma uravnavanje stopnje vlažnosti in
temperature;
4.     
naprave za javljanje požara, nepooblaščenega vstopa in izliva vode;
5.     
zaščito pred škodljivimi sevanji;
6.     
ustrezno tehnično opremo za vse zvrsti in formate dokumentarnega in
arhivskega gradiva;
7.     
naprave za neprekinjeno električno napajanje, za hrambo dokumentarnega
in arhivskega gradiva v digitalni obliki.
(5) Oprema arhivskih depojev mora omogočati:
1.     
racionalno namestitev dokumentarnega in arhivskega gradiva;
2.     
zavarovanje pred poškodbami;
3.     
lahko dostopnost do dokumentarnega in arhivskega gradiva;
4.     
kroženje zraka;
5.     
preprosto čiščenje.
33. člen
(hramba dokumentarnega in arhivskega gradiva v arhivskih
depojih)
(1) Dokumentarno in arhivsko gradivo se hrani v arhivskih
depojih z ustreznimi mikroklimatskimi pogoji. Ustrezne mikroklimatske razmere
za posamezne vrste arhivskega gradiva so v prilogi 1, ki je kot priloga
sestavni del te uredbe.
(2) Dokumentarno in arhivsko gradivo, ki obsega manj kot 30
tekočih metrov, se lahko izjemoma hrani zunaj arhivskih depojev v zaklenjenih
omarah na mestu, varnem pred požarom in izlivom vode, s smiselno uporabo zahtev
iz 32. člena te uredbe.
34. člen
(ukrepi za zavarovanje dokumentarnega in arhivskega gradiva
v arhivskih depojih)
(1) Ukrepi za zavarovanje gradiva iz druge alineje 31. člena
te uredbe obsegajo:
1.     
vzdrževanje arhivskih depojev in arhivske opreme v snažnem stanju;
2.     
mesečno pregledovanje depojev ter dokumentarnega in arhivskega gradiva
ter odpravljanje okoliščin, ki bi lahko povzročile poškodbe dokumentarnega in
arhivskega gradiva;
3.     
zagotavljanje ustrezne temperature in vlage v arhivskih depojih;
4.     
obvezno merjenje temperature in vlage ter vodenje evidence o temperaturi
in zračni vlagi v vsakem arhivskem depoju posebej;
5.     
prezračevanje arhivskih depojev;
6.     
obvezno stalno detekcijo in vzdrževanje naprav za preprečevanje požara
in gašenje;
7.     
izklapljanje razsvetljave, kadar ni nikogar v depojih;
8.     
preprečitev nepooblaščenega dostopa v depoje.
(2) Pri obdelavi in uporabi dokumentarnega in arhivskega
gradiva se ne uporablja odprti ogenj niti kakršnekoli snovi ali naprave, ki bi
utegnile to gradivo poškodovati ali kako drugače uničiti.
(3) Pred prenosom v arhivski depo je treba dokumentarno in
arhivsko gradivo razkužiti, osušiti, razprašiti.
7.3. Hramba in materialno varstvo dokumentarnega in arhivskega
v fizični obliki
35. člen
(papir, embalaža)
Za arhivsko gradivo se uporabljajo trajnejše vrste papirja in
zaščitna embalaža, njihove značilnosti pa opredeli državni arhiv in jih objavi
na spletni strani.
36. člen
(priprava za trajno hrambo)
(1) Dokumentarno gradivo, ki ima rok hrambe trajno ali
najmanj 75 let, in arhivsko gradivo se pripravita tako, da se:
1.     
poravnata oziroma zložita v format, primeren za hrambo v arhivskem
depoju;
2.     
vložita v ustrezne tehnične enote, ki ne smejo biti nepredušno zaprte,
preprečevati pa morajo vdor prahu, te pa se zlagajo na police;
3.     
polagata v predalnike in le izjemoma obešata (velja za velike formate);
4.     
ob urejanju odstranijo kovinski predmeti in folije (umetne snovi), ki
nimajo dokumentarne vrednosti, vendar tako, da ostanejo vidne prvotne celote
združenih dokumentov;
5.     
postavita vodoravno na police, in sicer vezano največ tri enote druga
nad drugo in nevezano največ do 5 cm (velja za gradivo, večje od formata A3).
(2) Kadar ustvarjalec ne more ravnati tako, kot je določeno v
prejšnjem odstavku, ta o tem obvesti pristojni arhiv, ki mora čim prej izdati
navodilo o tem, kako delati ravnati s takšnim gradivom.
37. člen
(hramba, urejanje ter uporaba dokumentarnega in arhivskega
gradiva)
Pri hrambi, urejanju in uporabi je treba z dokumentarnim in
arhivskim gradivom ravnati previdno, tako da se ne poškoduje ali uniči in se
ohrani njegova izvirna pričevalnost. Dokumentarnega in arhivskega gradiva se ne
sme pregibati, obrezovati, po njem se ne sme pisati, risati, lepiti, drgniti,
radirati ali z njega kakorkoli odstranjevati zapise.
38. člen
(prenos in prevoz arhivskega gradiva)
Arhivsko gradivo se prenaša in prevaža na način in z opremo,
ki zagotavlja zaščito arhivskega gradiva pred poškodbami.
39. člen
(poškodovano arhivsko gradivo)
Na poškodovanem arhivskem gradivu je treba v najkrajšem času
opraviti nujne konservatorske in restavratorske posege.
40. člen
(materialno varstvo arhivskega gradiva pri uporabi za
razstavne namene)
Pri uporabi arhivskega gradiva v razstavne namene se ravna v
skladu s prilogo 1 te uredbe.
7.4. Hramba in materialno varstvo dokumentarnega in arhivskega
gradiva v digitalni obliki
7.4.1. Strojna in programska oprema
41. člen
(pogoji, ki jih morata izpolnjevati strojna in programska
oprema)
(1) Ponudniki storitev zajema in hrambe ter spremljevalnih
storitev, ki izvajajo storitve za javnopravne osebe, morajo za zajem in hrambo
arhivskega gradiva v digitalni obliki ter spremljevalne storitve uporabljati
pri državnem arhivu certificirano strojno in programsko opremo.
(2) Javnopravne osebe po zakonu morajo za zajem in hrambo
arhivskega gradiva v digitalni obliki ter spremljevalne storitve naročati pri
državnem arhivu certificirano strojno in programsko opremo. V primeru lastnega
razvoja pri javnopravnih osebah se certifikacija programske opreme opravi
najpozneje, preden se jo začne uporabljati.
(3) Katera strojna in programska oprema iz prejšnjih
odstavkov mora biti certificirana in pogoji za pridobitev certifikata, ki ga
izda državni arhiv, se podrobneje določi s pravilnikom o enotnih tehnoloških
zahtevah.
7.4.2. Oblika in nosilec zapisa
42. člen
(oblika zapisa za dolgoročno hrambo)
Za obliko zapisa za dolgoročno hrambo se šteje taka oblika,
ki izpolnjuje naslednje pogoje:
1.     
zagotavlja ohranitev vsebine dokumentarnega in arhivskega gradiva tako,
da pomeni urejeno celoto vseh potrebnih podatkov in povezav med njimi;
2.     
je široko priznana in uveljavljena oziroma uporabljana ter je njena
uporaba podprta z na trgu dostopno in uveljavljeno strojno in programsko
opremo;
3.     
je neposredno uporabna za reprodukcijo vsebine ali jo je mogoče
preprosto pretvoriti v obliko, ki je neposredno uporabna;
4.     
je sposobna samodejno zaznavati in poročati o nepredvidenih dogodkih pri
pretvorbi;
5.     
je neodvisna od specifične programske ali strojne opreme oziroma okolja;
6.     
specifikacija oblike zapisa je stabilna in se pogosto ne spreminja, nove
različice morajo biti združljive s starejšimi različicami;
7.     
temelji na mednarodnem, državnem ali splošno priznanem in praviloma
odprtem standardu, če obstaja in ni varovan s pravicami intelektualne lastnine,
ter
8.     
izpolnjuje druge zahteve iz zakona in te uredbe.
43. člen
(nosilec zapisa za dolgoročno hrambo)
Za nosilec zapisa za dolgoročno hrambo se šteje tak
elektronski nosilec zapisa, ki za obdobje hranjenja na tem nosilcu izpolnjuje
naslednje pogoje:
1.     
omogoča ohranitev zapisa podatkov, tudi ko ni priključen na napajalno
omrežje;
2.     
je široko priznan in uveljavljen oziroma uporabljan ter je njegova
uporaba podprta z na trgu uveljavljeno strojno opremo;
3.     
zapis na takem nosilcu temelji na mednarodnem, državnem ali splošno
priznanem in praviloma odprtem standardu, če obstaja;
4.     
znani so pogoji uporabe, rok obstojnosti zapisa ter način zagotavljanja
trajnosti zapisa (na primer periodično preverjanje, prepisovanje) in
5.     
omogoča več prepisov s sedanjih na prihodnje nosilce zapisa.
7.4.3. Hramba
44. člen
(splošni pogoji hrambe)
(1) Pogoji hrambe za javnopravne osebe in ponudnike storitev
zajema in hrambe ter spremljevalnih storitev, ki izvajajo storitve za
javnopravne osebe, so:
-       
v primeru dolgoročne hrambe mora biti dokumentarno in arhivsko gradivo
hranjeno v obliki zapisa iz 42. člena ter na nosilcih iz 43. člena te uredbe,
-       
poleg varnega shranjevanja na primarni lokaciji morajo zagotoviti tudi
varno shranjevanje najmanj dveh kopij dokumentarnega in arhivskega gradiva na
dveh geografsko oddaljenih lokacijah, tako da se prepreči izguba ali
nepooblaščen dostop do tega gradiva,
-       
v primeru hrambe dokumentarnega in arhivskega gradiva v računalniškem
oblaku lahko hranijo to gradivo samo v zasebnem oblaku, kjer je fizična lokacija
hrambe tega gradiva znana v vseh fazah hrambe ter obdelave dokumentarnega in
arhivskega gradiva in ne sme biti zunaj meja Republike Slovenije.
(2) Druge osebe morajo poleg varnega shranjevanja na primarni
lokaciji zagotoviti tudi varno shranjevanje najmanj ene kopije dokumentarnega
in arhivskega gradiva na geografsko oddaljeni lokaciji.
45. člen
(dodatne zahteve za ponudnika storitve hrambe)
(1) Ponudnik storitve hrambe mora zagotavljati ustrezno
fizično varovanje svoje strojne opreme in nadzor nad fizičnim dostopom do
svojega informacijskega sistema za hrambo.
(2) Informacijsko-komunikacijska infrastruktura ponudnika
storitve hrambe, ki je povezana v drugo informacijsko-telekomunikacijsko
omrežje, mora biti varovana z zanesljivimi varnostnimi mehanizmi (sistem za
preprečevanje in odkrivanje vdorov, požarna pregrada in podobno), ki preprečujejo
nedovoljene dostope prek tega omrežja in omejujejo dostop samo po protokolih,
nujno potrebnih za hrambo podatkov, vsi drugi protokoli pa morajo biti
onemogočeni. Če je sistem zasnovan tako, da obstaja komunikacija prek drugega
omrežja do ponudnikovega sistema za hrambo, mora biti omogočeno, da na zahtevo
naročnika poteka po varni (na primer šifrirani) poti.
(3) Informacijski sistem ponudnika storitve hrambe mora biti
sestavljen zgolj iz strojne in programske opreme, ki je potrebna za hrambo, ter
mora imeti vgrajene zadostne varnostne mehanizme, ki preprečujejo zlorabo s
strani zaposlenih in omogočajo jasno ločitev nalog na področja.
(4) Podatki ponudnika storitve hrambe, ki vplivajo na
zanesljivost in varnost delovanja ponudnika, ne smejo nenadzorovano zapustiti
sistema, saj to lahko ogrozi delovanje v skladu z zakonom, to uredbo,
pravilnikom o enotnih tehnoloških zahtevah in notranjimi pravili ponudnika. Po
poteku uporabe morajo biti nosilci podatkov odstranjeni in podatki na njih
varno zbrisani. V primeru zahteve naročnika mora ponudnik storitve hrambe po
poteku uporabe nosilce zanesljivo uničiti.
(5) Ponudnik storitve hrambe mora opravljati dokumentirane
varnostne preglede svoje infrastrukture vsak delovni dan. Če zagotavlja svoje
storitve 24 ur na dan 365 dni na leto, pa vsak dan. Ponudnik storitve hrambe
mora evidentirati vse svoje ugotovitve in posege.
(6) Ponudnik storitve hrambe mora imeti izdelan postopek
ravnanja z dostopnimi pravicami do svojega informacijskega sistema za hrambo
ter dokumentarnega in arhivskega gradiva v tem sistemu.
(7) Ponudnik storitve hrambe mora voditi evidenco o postopkih
in posegih v infrastrukturo, ki vplivajo na zanesljivost njegovega opravljanja
storitve hrambe. Rok hrambe evidenc je najmanj pet let.
7.4.4. Posebni pogoji v zvezi s hrambo arhivskega gradiva
46. člen
(dodatne zahteve za hrambo arhivskega gradiva)
Kadar se hramba arhivskega gradiva v digitalni obliki izvaja
zunaj pristojnega arhiva, je treba o vseh spremembah, ki vplivajo na hrambo
tega gradiva, ter o rezultatih opravljenih revizij nemudoma obvestiti pristojni
arhiv. Kadar so te spremembe načrtovane, je treba pristojni arhiv obvestiti
najmanj deset delovnih dni pred izvedbo sprememb.
47. člen
(posebni pogoji za uradne evidence in druge zbirke podatkov
ustvarjalcev)
(1) Zajem in hramba podatkov v uradnih evidencah ali drugih
zbirkah podatkov ustvarjalcev, ki so določene kot arhivsko gradivo s pisnim
strokovnim navodilom (v nadaljnjem besedilu: zbirka podatkov), mora poleg
zahtev iz 12., 13., 44. in 46. člena te uredbe zagotavljati:
-       
dokumentirane vire podatkov iz teh zbirk tako, da bo mogoče zagotoviti
njihovo uporabo tudi zunaj okolja, v katerem so nastale,
-       
dokumentiranost vzpostavitve in upravljanja zbirke podatkov,
-       
dokumentiran nadzor nad dostopnimi pravicami do zbirk podatkov,
-       
sledenje spremembam v zbirkah podatkov in hrambo zgodovine sprememb
podatkov.
(2) Upravljavec zbirke podatkov mora o vseh spremembah
podatkovnega modela zbirke podatkov najpozneje v enem mesecu po uveljavitvi
spremembe obvestiti pristojni arhiv.
48. člen
(posebni pogoji za storitve v zvezi z arhivskim gradivom)
(1) Storitve zajema, hrambe in spremljevalne storitve v zvezi
z arhivskim gradivom v digitalni obliki za ustvarjalce in za pristojne arhive
lahko opravlja samo ponudnik, katerega storitev zajema in hrambe oziroma
spremljevalna storitev je certificirana pri državnem arhivu v skladu s 85.
členom zakona.
(2) V postopku javnega naročanja storitev zajema, hrambe in
spremljevalnih storitev v zvezi z arhivskim gradivom so lahko izbrani le tisti
ponudniki, katerih oprema, storitev oziroma spremljevalna storitev je
certificirana pri državnem arhivu v skladu s prejšnjim odstavkom.
7.4.5. Opravljanje storitev zajema, hrambe in spremljevalne
storitve
49. člen
(splošni pogoji za opravljanje storitev)
(1) Ponudnik storitev zajema, hrambe in spremljevalnih
storitev mora izpolnjevati naslednje splošne pogoje:
1.     
registriran mora biti pri pristojnem sodišču ali drugem organu;
2.     
zoper ponudnika ne sme biti uveden ali podan predlog za začetek postopka
prisilne poravnave, stečajni ali likvidacijski postopek, drug postopek,
katerega posledica ali namen je prenehanje ponudnikovega poslovanja;
3.     
poslovanja ponudnika ne sme voditi izredna uprava oziroma ne sme biti
uveden noben drug postopek, podoben navedenim postopkom, skladno s predpisi
države, v kateri ima sedež;
4.     
ekonomsko-finančno mora biti sposoben (nima tekočih dospelih
neporavnanih obveznosti);
5.     
ponudniku v zadnjih petih letih na katerikoli način ne sme biti dokazana
huda strokovna napaka na področju, ki je povezano s storitvami zajema, hrambe
in spremljevalnimi storitvami.
(2) Ponudnik storitev zajema, hrambe in spremljevalnih
storitev mora zaposlovati najmanj tri osebe z najmanj srednješolsko izobrazbo s
področja tehniške, organizacijske, informacijske oziroma sorodne naravoslovne
smeri.
(3) Ponudnik storitev zajema, hrambe in spremljevalnih
storitev mora zaposlovati osebo, ki ima izobrazbo s pravnega področja,
pridobljeno po študijskem programu druge stopnje, oziroma izobrazbo, ki ustreza
ravni izobrazbe, pridobljene po študijskih programih druge stopnje, v skladu z
zakonom, ki ureja slovensko ogrodje klasifikacij (8. raven), ali imeti
sklenjeno ustrezno svetovalno pogodbo z njo.
(4) Osebe iz drugega odstavka tega člena morajo imeti
opravljen preizkus strokovne usposobljenosti, kot to določa osmi odstavek 39.
člena zakona.
VIII. FILMSKO ARHIVSKO GRADIVO
50. člen
(oblika izročitve filmskega traku)
(1) Oblika izročitve filmskega arhivskega gradiva na
35-milimetrskem filmskem traku je izvirni negativ slike in tona ali digitalni
intermediat ter ena filmska projekcijska kopija.
(2) Filmsko arhivsko gradivo, posneto na 35-milimetrski
filmski trak, se v primeru izdelave intermediata izroči državnemu arhivu po
izdelavi intermediata in projekcijske kopije. Če izdelava intermediata ni
potrebna, se arhivu izroči filmsko arhivsko gradivo po izdelavi največ petih
projekcijskih kopij.
(3) Pri povečavi negative slike in tona filma z 8-milimetrskega,
super 16-milimetrskega in 16-milimetrskega na 35-milimetrski filmski trak je
oblika izročitve negativ, intermediat in filmska projekcijska kopija.
51. člen
(oblika izročitve analognih nosilcev zapisa)
(1) Za filmsko arhivsko gradivo na analognem nosilcu je
oblika izročitve končni montirani izdelek in ogledna kopija v obliki in na
nosilcu zapisa, določenem v 43. členu te uredbe.
(2) Filmsko arhivsko gradivo na analognih nosilcih se izroči
arhivu takoj po izdelavi končnega zmontiranega izdelka.
(3) Za druga avdiovizualna dela na analognem nosilcu, ki so
nastala pri dejavnostih javnopravnih oseb in drugih pravnih ali fizičnih oseb
ter so bila financirana z javnimi sredstvi, je oblika izročitve enaka kot v
prvem odstavku tega člena.
52. člen
(oblika izročitve digitalnih nosilcev zapisa)
(1) Za filmsko arhivsko gradivo na digitalnem nosilcu je
oblika izročitve digitalni master in digitalna projekcijska kopija v obliki in
na nosilcu zapisa, določenem v 43. členu te uredbe.
(2) Če je na voljo kopija na filmskem traku, je tudi ta
predmet izročitve.
(3) Filmsko arhivsko gradivo na digitalnih nosilcih se izroči
arhivu takoj po izdelavi končnega zmontiranega izdelka. Ob morebitnem prenosu
na 16- ali 35-milimetrski trak se gradivo arhivu izroči po končani izdelavi
projekcijske filmske kopije.
(4) Za druga avdiovizualna dela na digitalnem nosilcu, ki so
nastala pri dejavnostih ustvarjalcev in drugih pravnih ali fizičnih oseb ter so
bila financirana z javnimi sredstvi, je oblika izročitve enaka kot v prejšnjih
odstavkih tega člena.
IX. ZASEBNO ARHIVSKO GRADIVO
53. člen
(merila za evidentiranje)
(1) Domneva se, da ima zasebno dokumentarno gradivo lastnosti
arhivskega gradiva, kadar to gradivo ustvari oseba zasebnega prava, ki je s
svojim delom pomembno prispevala k družbenemu razvoju in je kot taka prepoznana
v svojem okolju.
(2) Pri vrednotenju zasebnega dokumentarnega gradiva se
smiselno uporabljajo z zakonom določena merila za vrednotenje javnega
arhivskega gradiva.
54. člen
(osnove ravnanja z zasebnim arhivskim gradivom)
(1) Pri ravnanju z zasebnim arhivskim gradivom, ki vključuje
predvsem varovanje, vzdrževanje, odbiranje, urejanje, zajem, hrambo,
konserviranje in restavriranje gradiva, se smiselno uporabljajo določbe te
uredbe, ki veljajo za javno arhivsko gradivo. Arhiv, pri katerem se izvaja
hramba zasebnega arhivskega gradiva, je upravičen do nadomestila stroškov,
določenih s pravilnikom, ki ureja nadomestila stroškov v arhivih.
(2) Če zasebno arhivsko gradivo hrani lastnik, mora pristojni
arhiv na prošnjo lastnika pripraviti navodila in pojasnila v zvezi z ravnanjem
z zasebnim arhivskim gradivom.
X. STROKOVNA OBDELAVA
10.1. Splošna določba
55. člen
(strokovna obdelava)
Strokovna obdelava arhivskega gradiva v arhivih obsega
urejanje, popisovanje in izdelavo arhivskih pripomočkov za uporabo z namenom
zagotovitve dostopnosti arhivskega gradiva.
10.2. Urejanje arhivskega gradiva
56. člen
(načeli urejanja arhivskega gradiva)
(1) Arhivsko gradivo se ureja po strokovnih načelih
provenience (načelo izvora) in prvotne ureditve.
(2) Po načelu provenience se arhivsko gradivo, ki je nastalo
med delovanjem enega ustvarjalca, obravnava kot celota.
(3) Po načelu prvotne ureditve se zahteva, da se arhivsko
gradivo ohranja s takim sistemom ureditve, kot mu ga je dal ustvarjalec oziroma
imetnik.
(4) Če prvotna ureditev ni ohranjena ali je ni mogoče v
razumnem roku obnoviti, se arhivsko gradivo uredi vsebinsko, geografsko,
številčno, kronološko, abecedno, po vrstah gradiva oziroma na podlagi
kombinacije navedenih načinov.
57. člen
(arhivski fondi in zbirke)
(1) Arhivski fond je arhivsko gradivo, ki je praviloma
nastalo med delovanjem enega ustvarjalca.
(2) Arhivska zbirka obsega arhivsko gradivo različnega izvora
oziroma različnih ustvarjalcev arhivskega gradiva, ki je zbrano po vsebini ali
zvrsteh arhivskega gradiva ter drugih merilih.
(3) Arhivsko gradivo v fondih in zbirkah je razdeljeno na
popisne enote.
(4) Sistem ureditve arhivskega gradiva obsega strukturo,
razčlenitev in sistem razvrščanja popisnih enot.
58. člen
(inventurni pregled vsega arhivskega gradiva)
(1) Arhiv vsakih 10 let izvede inventurni pregled vsega
arhivskega gradiva, ki je v arhivu.
(2) Inventurni pregled opravi komisija, ki jo v ta namen
imenuje direktor arhiva izmed strokovnih uslužbencev arhiva.
(3) O poteku inventurnega pregleda in sklepnih ugotovitvah
komisija sestavi zapisnik.
59. člen
(izločanje, podvajanje in uničenje dokumentarnega gradiva v
arhivih)
(1) Če se pri strokovni obdelavi ugotovi, da se arhivsko
gradivo podvaja ali da so med arhivskim gradivom tudi dokumenti, ki niso
arhivsko gradivo, se tako gradivo vrne izročitelju. Kadar to ni možno, se ga
komisijsko uniči.
(2) Komisija, ki jo imenuje direktor pristojnega arhiva,
odobri uničenje gradiva iz prejšnjega odstavka in zapisniško potrdi, da je uničeno.
Popis izločenega gradiva je priloga k zapisniku. Oba se hranita v dosjeju
fonda.
10.3. Popisovanje arhivskega gradiva
60. člen
(popisovanje arhivskega gradiva)
(1) Arhivsko gradivo se popisuje po nivojih, ki odražajo
položaj popisne enote v strukturi fonda ali zbirke.
(2) Nivoji popisa so:
-       
fond ali zbirka,
-       
podfond,
-       
serija,
-       
podserija,
-       
združeni dokument (na primer spis, zadeva, dosje) in
-       
dokument.
(3) Vsaka popisna enota, ne glede na nivo popisovanja, mora
vsebovati naslednje obvezne elemente popisovanja: signaturo, naslov, čas
nastanka popisne enote, nivo popisa, popisne enote na nivoju fonda ali zbirke,
podfonda, pa tudi količino in obseg gradiva popisne enote.
(4) Vsaka popisna enota na nivojih, nižjih od fonda ali
podfonda, mora biti povezana s tehničnimi enotami, v katerih se hrani.
61. člen
(elementi popisovanja)
(1) Elementi popisovanja arhivskega gradiva so podatki, ki
identificirajo popisno enoto, navajajo njen izvor, vsebino in ureditev popisne
enote, pogoje dostopnosti in uporabe ter povezave popisne enote.
(2) Elementi identifikacije so:
-       
signatura popisne enote,
-       
prejšnje signature popisne enote,
-       
klasifikacijska oznaka popisne enote,
-       
številka tehnične enote,
-       
naslov popisne enote,
-       
čas nastanka arhivskega gradiva popisne enote,
-       
zvrst arhivskega gradiva,
-       
obseg popisne enote v tekočih metrih oziroma za digitalno gradivo v
bajtih,
-       
količina arhivskega gradiva popisne enote,
-       
zunanje značilnosti arhivskega gradiva,
-       
nivo popisa.
(3) Elementi izvora so:
-       
ime ustvarjalca,
-       
obdobje obstoja ustvarjalca,
-       
historiat ustvarjalca,
-       
historiat fonda,
-       
ime izročitelja arhivskega gradiva,
-       
datum in številka prevzema arhivskega gradiva.
(4) Elementi vsebine in ureditve so:
-       
vsebina popisne enote arhivskega gradiva,
-       
sistem ureditve arhivskega gradiva,
-       
merila vrednotenja, odbiranja in izločanja.
(5) Elementi dostopnosti in uporabe so:
-       
pravni status arhivskega gradiva,
-       
omejitve dostopnosti,
-       
pravice intelektualne lastnine,
-       
jezik in pisava arhivskega gradiva,
-       
stanje ohranjenosti,
-       
pripomočki za uporabo.
(6) Elementi povezav so:
-       
drugi imetniki delov arhivskega gradiva popisne enote,
-       
kopije arhivskega gradiva ne glede na tehnologijo kopiranja,
-       
vsebinsko sorodno arhivsko gradivo,
-       
objave arhivskega gradiva.
62. člen
(izdelava arhivskih popisov, inventarjev in vodnikov)
(1) Arhivski popis je pripomoček, v katerem popisne enote, ne
glede na nivo popisovanja, vsebujejo najmanj obvezne elemente popisovanja,
določene s to uredbo.
(2) Arhivski inventar je podrobnejši popis. V uvodnem delu
vsebuje elemente izvora in sistem ureditve, za popisnimi enotami pa kazala oseb
in krajev.
(3) Arhivski vodnik po fondih in zbirkah arhiva je arhivski
popis na nivoju fondov oziroma zbirk. Fondi oziroma zbirke so v vodniku
razvrščeni na podlagi klasifikacij.
(4) V arhivskem vodniku popis vsakega fonda ali zbirke poleg
obveznih elementov popisovanja vsebuje najmanj še historiat ustvarjalca,
historiat fonda, vsebino, sistem ureditve, jezik gradiva, pripomočke za
uporabo; obvezni del vodnika so podatki o zgodovini arhiva in njegovega
arhivskega gradiva, pogoji dostopnosti in uporabe, navodila za uporabo vodnika
in citiranje ter kazala.
(5) Za arhivski vodnik za določeno temo, časovno obdobje ali
vrsto gradiva se smiselno uporabljajo elementi popisovanja iz prejšnjega
odstavka.
63. člen
(označevanje popisnih enot)
(1) Signaturo popisne enote sestavljajo oznaka države,
arhiva, številka fonda ali zbirke in oznaka popisne enote.
(2) Oznaka za državo Slovenijo je SI, oznake arhivov so AS
(Arhiv Republike Slovenije), ZAC (Zgodovinski arhiv Celje), PAK (Pokrajinski
arhiv Koper), ZAL (Zgodovinski arhiv Ljubljana), PAM (Pokrajinski arhiv
Maribor), PANG (Pokrajinski arhiv v Novi Gorici) in ZAP (Zgodovinski arhiv na
Ptuju).
64. člen
(označevanje tehničnih enot)
(1) Tehnične enote, ki se uporabljajo za zaščito arhivskega
gradiva, so označene v okviru fonda oziroma zbirke. Pri označevanju se
uporablja zaporedno številčenje.
(2) Če je v fondu ali zbirki več vzporednih številčenj
tehničnih enot, se morajo te ločiti s posebnimi oznakami.
XI. EVIDENCE
65. člen
(evidenca fondov in zbirk)
(1) Evidenca fondov in zbirk vsebuje naslednje podatke:
-       
signaturo fonda oziroma zbirke,
-       
naslov fonda oziroma zbirke,
-       
klasifikacijsko oznako fonda oziroma zbirke,
-       
ime oziroma imena ter obdobje obstoja ustvarjalca arhivskega gradiva,
-       
čas nastanka arhivskega gradiva,
-       
obseg in količino arhivskega gradiva,
-       
datum prevzema arhivskega gradiva v arhiv in zaporedno številko v
prevzemni knjigi,
-       
ime izročitelja oziroma izročiteljev,
-       
navedbo pripomočkov za uporabo.
(2) Vsako spremembo podatkov iz prejšnjega odstavka mora
pristojni arhivist sporočiti skrbniku evidence. Podatki so sestavni del
dosjejev fondov in zbirk, ki so podlaga za vodenje evidence iz prejšnjega
odstavka.
(3) Dosjeji fondov in zbirk obsegajo predvsem:
-       
zapisnik o izročitvi in prevzemu arhivskega gradiva v arhiv, vključno s
popisom prevzetega gradiva,
-       
podatke o dejstvih, ki so vplivali na ohranjenost arhivskega gradiva,
-       
podatke o stanju urejenosti arhivskega gradiva pred strokovno obdelavo,
-       
podatke o strukturi fonda,
-       
podatke o vrednotenju, urejanju in popisovanju,
-       
seznam izločenega gradiva iz 59. člena te uredbe z utemeljitvijo,
-       
podatke o potrebnih in opravljenih konservatorskih in restavratorskih
delih na arhivskem gradivu,
-       
podatke o potrebnem in opravljenem reproduciranju arhivskega gradiva,
-       
v arhivu izdelane pripomočke za uporabo arhivskega gradiva,
-       
seznam dokumentov v dosjeju.
(4) Evidence in spremljajoča dokumentacija se hranijo trajno.
66. člen
(evidenca o prevzemih arhivskega gradiva)
(1) Evidenca o prevzemih arhivskega gradiva (v nadaljnjem
besedilu: prevzemna knjiga) obsega:
-       
zaporedno številko,
-       
datum prevzema,
-       
ime izročitelja,
-       
naslov fonda oziroma zbirke,
-       
čas nastanka arhivskega gradiva,
-       
količino in obseg arhivskega gradiva,
-       
morebitne povezave s predhodnimi vpisi,
-       
opombe.
(2) Podatke za vpis v prevzemno knjigo posreduje pristojni
arhivist skrbniku evidence najpozneje v petnajstih dneh po prevzemu arhivskega
gradiva v arhiv.
(3) Evidence in spremljajoča dokumentacija se hranijo trajno.
67. člen
(evidenca o uporabnikih in uporabi arhivskega gradiva)
(1) Za namene nadzora nad spoštovanjem določb zakona ter
statističnih analiz vodi arhiv evidenco uporabnikov in uporabe arhivskega
gradiva v arhivu.
(2) Evidenca iz prejšnjega odstavka obsega:
-       
identifikacijsko oznako uporabnika, ki jo dodeli arhiv,
-       
osebno ime oziroma naziv uporabnika in naslov,
-       
številko in vrsto osebnega dokumenta,
-       
podatke o gradivu (signatura fonda, naslov, oznake popisnih in tehničnih
enot),
-       
datum in namen uporabe,
-       
podatke o pristojnem uslužbencu.
(3) Evidence in spremljajoča dokumentacija se hranijo trajno.
68. člen
(evidenca in dokumentacija o arhivskem gradivu v zamejstvu
in po svetu, ki se nanaša na Slovenijo in Slovence)
(1) Evidenca o arhivskem gradivu v zamejstvu in po svetu, ki
se nanaša na Slovenijo in Slovence, vodi državni arhiv in obsega:
-       
državo,
-       
ustanovo, ki hrani arhivsko gradivo (uradni naziv ustanove in kraj),
-       
podatke o fondu ali zbirki (signatura, naslov, čas nastanka in obseg
evidentiranega arhivskega gradiva),
-       
podatke o osebi, ki je evidentirala (uradni naziv ustanove, osebno ime
osebe (oseb), ki je popisovala arhivsko gradivo),
-       
čas popisovanja arhivskega gradiva,
-       
zaporedno številko in datum vpisa v evidenco.
(2) Dokumentacija o arhivskem gradivu v zamejstvu in po
svetu, ki se nanaša na Slovenijo in Slovence, obsega:
-       
popise, inventarje, vodnike in druge pripomočke, ki so jih izdelali tuji
arhivi,
-       
popise, inventarje, vodnike in druge pripomočke, ki so nastali na
podlagi evidentiranja takega gradiva,
-       
popise reprodukcij tega gradiva, ki so bile pridobljene zaradi
dopolnjevanja arhivskega gradiva v arhivih ali zaradi raziskovalnih potreb.
(3) Osebe, ki so evidentirale arhivsko gradivo v zamejstvu in
po svetu, morajo po končanem evidentiranju predati državnemu arhivu
dokumentacijo iz prejšnjega odstavka in poročilo o evidentiranju.
(4) Državni arhiv vsako leto objavi poročila o opravljenem
evidentiranju.
(5) Evidence in spremljajoča dokumentacija se hranijo trajno.
69. člen
(evidenca javnih simbolov, grbov, zastav, pečatov, žigov in
štampiljk)
(1) Evidenco javnih simbolov, grbov, zastav, pečatov, žigov
in štampiljk vodi državni arhiv.
(2) Evidenca se vodi po subjektih, ki predpisujejo javne
simbole, grbe, zastave, pečate, žige in štampiljke.
(3) Evidenca obsega naslednje podatke:
-       
tekočo številko,
-       
naziv in naslov subjekta,
-       
datum vpisa v evidenco,
-       
datum in številko predpisa o grbu oziroma zastavi.
(4) Priloga evidenci je dokumentacija, ki vsebuje dokumente
iz petega, šestega in sedmega odstavka tega člena.
(5) Državni organi in organi lokalnih skupnosti, ki so
pristojni za sprejetje predpisov o javnih simbolih, grbih in pečatih, morajo v
mesecu dni od sprejema, spremembe ali dopolnitve predpisa o javnih simbolih,
grbih in pečatih državnemu arhivu izročiti slikovni prikaz grba in zastave,
predpis, ki določa geometrijska, likovna ter barvna pravila za oblikovanje grba
in zastave (vključno z navedbo kode barve), ter odtise pečatov, žigov in
štampiljk, ki jih uporabljajo.
(6) Slikovnemu prikazu je treba priložiti utemeljitev, ki
pojasnjuje zgodovinske osnove in simboliko, ki jo predstavljajo grb, zastava,
pečat, žig ali štampiljka.
(7) Vsa zahtevana dokumentacija mora biti oddana v pisni in
elektronski obliki. Pisna dokumentacija mora biti oddana v barvni verziji.
(8) Evidence in spremljajoča dokumentacija se hranijo trajno.
XII. UPORABA ARHIVSKEGA GRADIVA
70. člen
(uporaba arhivskega gradiva)
(1) Javno arhivsko gradivo se v arhivih uporablja za
znanstvenoraziskovalne, kulturne in publicistične namene, predstavitve
arhivskega gradiva, izobraževanje, potrebe sodnih, upravnih in drugih uradnih postopkov
ter za druge namene.
(2) Zasebno arhivsko gradivo se uporablja v arhivih v skladu
z določbami tega poglavja, če drugi pravni akt, na podlagi katerega se zasebno
arhivsko gradivo hrani v arhivu, ne določa drugače.
12.1. Pripomočki za uporabo arhivskega gradiva
71. člen
(arhivski in drugi pripomočki za uporabo arhivskega gradiva)
(1) Arhivski pripomočki za uporabo arhivskega gradiva so
popisi, inventarji in vodniki.
(2) Drugi pripomočki so lahko prevzemni popisi, ki jih je
izdelal izročitelj, ter spisovne evidence, kazala in pripomočki, ki so nastali
pri poslovanju ustvarjalca.
12.2. Javne objave in objavljanje informacij na svetovnem
spletu
72. člen
(dostopnost evidenc in javnega arhivskega gradiva na
svetovnem spletu ter njuna uporaba)
(1) Arhivi morajo na svetovnem spletu omogočati dostopnost
do:
1.     
evidence fondov in zbirk arhivskega gradiva;
2.     
pripomočkov, ki so nastali v elektronski obliki ali so dostopni v
digitalizirani obliki;
3.     
registra ustvarjalcev iz drugega odstavka 54. člena zakona;
4.     
javnega arhivskega gradiva, ki je dostopno v digitalni obliki, v skladu
s tehničnimi možnostmi arhivov.
(2) Dostopnost arhivskega gradiva iz 4. točke prejšnjega
odstavka na svetovnem spletu, ki je zaradi tehničnih omejitev neprimerno za
spletno objavo v izvirni obliki, lahko arhivi omogočajo tudi z uporabo oglednih
različic gradiva. Elektronski dostop do izvirne oblike zapisa takšnega
arhivskega gradiva morajo arhivi omogočiti na zahtevo uporabnika.
(3) Arhivi na svetovnem spletu omogočajo dostopnost
arhivskega gradiva, ki je varovano s pravicami intelektualne lastnine ob
upoštevanju predpisov, ki urejajo pravice intelektualne lastnine.
(4) Državni arhiv mora na svetovnem spletu omogočati še
dostopnost do:
1.     
registra potrjenih notranjih pravil in potrjenih vzorčnih notranjih
pravil;
2.     
registra ponudnikov opreme in storitev;
3.     
registra certificirane opreme in storitev.
(5) Uporabnikom se dostop in uporaba arhivskega gradiva, če
je objavljeno na svetovnem spletu, praviloma omogoči na podlagi spletne prijave
uporabnika.
(6) Pristojni arhivi vodijo statistiko o dostopu in uporabi
do podatkov iz prvega odstavka tega člena v skladu s 63. in 64. členom zakona
in 67. členom te uredbe.
73. člen
(informacijski sistemi v arhivih)
(1) Informacijski sistemi v arhivih morajo omogočati zajem,
upravljanje in uporabo arhivskega gradiva ter podatke o njem na način, da je
mogoča sledljivost vseh sprememb, povezanih z arhivskim gradivom.
(2) Podatkovne zbirke o arhivskem gradivu v arhivih so
povezane v vzajemen informacijski sistem, ki pomeni tudi evidenco arhivskega
gradiva v arhivih.
12.3. Pogoji uporabe javnega arhivskega gradiva v arhivski
čitalnici
74. člen
(matični list)
(1) Fizična ali pravna oseba, ki želi uporabljati arhivsko
gradivo (v nadaljnjem besedilu: uporabnik), mora ob prvi uporabi arhivskega
gradiva v arhivski čitalnici ali prek spleta izpolniti matični list, ki je
objavljen na spletni strani državnega arhiva.
(2) Matični list uporabnika vsebuje najmanj naslednje
podatke:
1.     
identifikacijske podatke uporabnika:
a)   
fizična oseba: osebno ime, naslov stalnega ali začasnega prebivališča,
vrsta in številka osebnega dokumenta,
b)   
pravna oseba: naziv in sedež pravne osebe, matična številka vpisa v
poslovni ali sodni register, osebno ime predstavnika in razmerje do pravne
osebe, vrsta in številka osebnega dokumenta;
2.     
datum izpolnitve matičnega lista;
3.     
podpis uporabnika in pristojnega uslužbenca arhiva v čitalnici.
(3) Mladoletna oseba mora predložiti od staršev, zakonitih
zastopnikov ali izobraževalne institucije podpisano izjavo o prevzemu
odgovornosti za morebitno materialno škodo na arhivskem gradivu in opremi ter
za zlorabo varovanih podatkov iz arhivskega gradiva.
(4) Uporabnik na podlagi izpolnjenega matičnega lista pridobi
identifikacijsko oznako, ki se uporablja pri naročanju arhivskega gradiva in
njegovih reprodukcij.
(5) Pristojni uslužbenec arhiva seznani uporabnika s pogoji
uporabe arhivskega gradiva skladno s to uredbo in čitalniškim redom arhiva.
Sestavni del matičnega lista je izjava o seznanitvi s pogoji uporabe in
dostopnosti arhivskega gradiva.
(6) Uporabnik mora o vsaki spremembi podatkov na matičnem
listu seznaniti arhiv.
75. člen
(naročanje arhivskega gradiva)
(1) Uporabnik naroči arhivsko gradivo v čitalnici arhiva ali
po elektronski poti z izpolnjeno naročilnico za uporabo arhivskega gradiva, ki
je objavljena na spletni strani državnega arhiva. Naročilnica vsebuje najmanj
naslednje podatke:
1.     
identifikacijsko oznako uporabnika;
2.     
osebno ime;
3.     
namen uporabe arhivskega gradiva;
4.     
signaturo, naslov fonda ali zbirke, tehnično in/ali popisno enoto
arhivskega gradiva;
5.     
datum naročila;
6.     
datum uporabe;
7.     
podpis uporabnika in uslužbenca arhiva, ki je naročilo sprejel.
(2) Uporabnik mora z imetnikom oziroma njegovimi pravnimi
nasledniki sam urediti razmerja v zvezi z uporabo arhivskega gradiva,
varovanega s pravicami intelektualne lastnine.
(3) Arhiv potrdi prejem naročila uporabe in uporabnika
obvesti o času, kraju in načinu dostopa oziroma o morebitni nedostopnosti
naročenega arhivskega gradiva.
76. člen
(obveznosti arhiva)
(1) Arhiv mora uporabniku posredovati vsa dostopna
informacijska sredstva o arhivskem gradivu, ki ga hrani, ter ga seznaniti s
fondi ali deli fondov in njihovim obsegom, v katerih je pričakovati, da so
podatki, ki jih uporabnik išče.
(2) Iskanje podatkov za znanstvenoraziskovalne namene ni
obveznost arhiva.
(3) Pred uporabo arhivskega gradiva arhiv uporabnika seznani
s čitalniškim redom in pogoji dostopa do arhivskega gradiva.
77. člen
(čitalnica arhiva)
(1) Čitalnica arhiva je praviloma odprta za uporabnike vse
dneve, ko arhiv posluje, in sicer najmanj šest ur na dan, čitalnica dislocirane
enote arhiva v času poslovanja pa najmanj štiri ure na dan.
(2) Arhiv s čitalniškim redom določi podrobnejši potek
naročanja in uporabe arhivskega gradiva v arhivu, zlasti pa delovni čas
čitalnice, pogoje vstopa v arhiv in čitalnico arhiva.
78. člen
(način uporabe arhivskega gradiva)
(1) Javno arhivsko gradivo se daje v uporabo praviloma v
izvirniku.
(2) Zasebno arhivsko gradivo se daje v uporabo v skladu s 70.
členom zakona.
(3) Če so izdelane reprodukcije arhivskega gradiva, se zaradi
materialnega varstva in zmanjševanja dejavnikov tveganja poškodovanja izvirnega
arhivskega gradiva uporabljajo njegove reprodukcije. Uporabo izvirnika v
takšnem primeru izjemoma lahko dovoli predstojnik arhiva.
(4) Filmsko in digitalno arhivsko gradivo se uporablja v
obliki oglednih kopij.
(5) Uporabnik mora arhivsko gradivo uporabljati tako, da ga
ohrani v urejenem in nepoškodovanem stanju.
(6) Uporabnik mora kriti stroške restavratorskih in
konservatorskih posegov na arhivskem gradivu zaradi poškodb, ki so posledica
njegovega namernega ali nenamernega nepravilnega ravnanja.
(7) Višina stroškov iz prejšnjega odstavka je določena s
pravilnikom, ki ureja nadomestila stroškov v arhivih.
(8) Dnevna količina arhivskega gradiva za uporabo v čitalnici
je določena v čitalniškem redu.
79. člen
(kršenje čitalniškega reda)
(1) Če uporabnik nepravilno uporablja arhivsko gradivo in
krši čitalniški red arhiva, ga mora pristojni uslužbenec arhiva na to
opozoriti.
(2) Opozorilo se zapiše na matični list uporabnika.
(3) Če uporabnik kljub opozorilu pristojnega uslužbenca
arhiva nadaljuje dejanja iz prvega odstavka tega člena, ga lahko odstranijo iz
čitalnice.
80. člen
(izjeme)
(1) Uporabnik ne more uporabljati arhivskega gradiva, ki:
-       
je v postopku strokovne obdelave, restavriranja in digitalizacije,
-       
je tako poškodovano, da ga v izvirniku ni mogoče uporabljati, njegove
reprodukcije pa še niso izdelane,
-       
ga uporablja drug uporabnik.
(2) Pristojni uslužbenec arhiva mora uporabnika arhivskega
gradiva seznaniti, zakaj naročenega arhivskega gradiva ni mogoče uporabiti in
kdaj bo uporaba tega gradiva mogoča.
81. člen
(reproduciranje arhivskega gradiva)
(1) Uporabnik za lastno uporabo naroči reprodukcije
arhivskega gradiva z naročilnico, ki je objavljena na spletni strani državnega
arhiva.
(2) Naročilnica iz prejšnjega odstavka mora vsebovati najmanj
te podatke:
1.     
identifikacijsko oznako uporabnika;
2.     
osebno ime uporabnika;
3.     
opredelitev načina reprodukcije;
4.     
signaturo in naslov popisne enote ter oznako tehnične enote, v kateri so
dokumenti za reproduciranje;
5.     
datum naročila;
6.     
podpis uporabnika arhivskega gradiva;
7.     
datum reproduciranja, podpis uslužbenca, ki je opravil reprodukcijo, in
število reprodukcij.
(3) Uporabnik lahko za lastno uporabo sam fotografira arhivsko
gradivo v arhivski čitalnici na podlagi pisnega soglasja pristojnega arhiva.
(4) Podrobnosti o načinu in omejitvah reproduciranja
pristojni arhiv določi v čitalniškem redu.
82. člen
(dovoljenje za objavo ali drugo javno predstavitev
reprodukcij)
Če je gradivo varovano z avtorsko ali sorodnimi pravicami ter
je imetnik pravic znan, mora uporabnik od imetnika pravic pridobiti predhodno
dovoljenje za objavo reprodukcij in ga predložiti arhivu.
83. člen
(izposoja javnega arhivskega gradiva)
(1) Javno arhivsko gradivo se lahko izposodi za razstavne in
podobne namene na podlagi pisne pogodbe.
(2) Pisna pogodba iz prejšnjega odstavka mora vsebovati
najmanj:
1.     
seznam izposojenega arhivskega gradiva;
2.     
namen izposoje;
3.     
način zavarovanja in čas izposoje;
4.     
morebitno nadomestilo za izposojo;
5.     
izjavo uporabnika, da soglaša s povrnitvijo stroškov konservacije in
restavracije v primeru poškodovanja arhivskega gradiva ter da je kazensko
odgovoren za njegovo morebitno uničenje.
(3) Uporabnik mora med izposojo zagotoviti vse pogoje
materialnega varstva arhivskega gradiva v skladu z določbami te uredbe.
(4) Če arhivsko gradivo še ni reproducirano, izposojevalec
arhivu krije stroške digitalizacije arhivskega gradiva, ki bo predmet izposoje.
(5) Prireditelj razstave izposojenega arhivskega gradiva mora
pri predstavitvi in spremnih publikacijah navesti naziv arhiva, signaturo in
naslov fonda, v katerem je gradivo.
12.4. Pogoji uporabe javnega arhivskega gradiva za potrebe
uradnih postopkov
84. člen
(dostopnost in uporaba zaradi potreb uradnih postopkov)
V primeru uporabe arhivskega gradiva zaradi potreb uradnih
postopkov uporabnik izpolni vlogo za pridobitev podatkov iz arhivskega gradiva,
ki je objavljena na spletni strani državnega arhiva. Vloga vsebuje:
1.     
identifikacijske podatke uporabnika:
a)   
fizična oseba: osebno ime, naslov stalnega ali začasnega prebivališča,
vrsta in številka osebnega dokumenta;
b)   
pravna oseba: naziv in sedež pravne osebe, matična številka vpisa v
poslovni ali sodni register, osebno ime zakonitega zastopnika;
2.     
kontaktne podatke uporabnika;
3.     
opredelitev, ali uporabnik nastopa kot stranka v postopku ali pa izraža
pravni interes za uvedbo ali udeležbo v postopkih;
4.     
vrsto uradnega postopka in naziv organa, ki ga vodi;
5.     
izjavo uporabnika, da bo varoval podatke iz prvega in drugega odstavka
65. člena zakona;
6.     
opisno čim več podatkov o gradivu, ki ga želi uporabiti zaradi potreb
uradnih postopkov;
7.     
datum izpolnitve vloge in podpis uporabnika.
85. člen
(listine, ki jih izdajajo arhivi)
(1) Verodostojnost izpisov ter istovetnost prepisov in
reprodukcij z izvirnikom arhivskega gradiva arhivi potrdijo v fizični ali
digitalni obliki.
(2) Potrditev v fizični obliki se opravi z odtisom pečata na
hrbtni strani izpisa, prepisa ali reprodukcije. Obrazec besedila potrditve na
pečatu je v prilogi 2, ki je kot priloga sestavni del te uredbe. Ob večjem
številu listov se potrditev opravi tako, da se listi zvežejo z vrvico, ki je
zavarovana z nalepko z žigom in z odtisom pečata na hrbtni strani.
(3) Potrditev v digitalni obliki se izvede z osnovnimi tehnološkimi
sredstvi (na primer prstni odtis, elektronski podpis, časovni žig).
86. člen
(dostopnost do varovanih podatkov in njihova uporaba)
(1) Zaradi uvedbe ali udeležbe v uradnih postopkih mora
oseba, ki želi vpogledati v arhivsko gradivo, ki vsebuje varovane podatke,
izkazati pravni interes z ustrezno listino.
(2) Pravni interes se mora nanašati neposredno na vlagatelja,
pri čemer se mu omogoči le vpogled v tiste dele gradiva z varovanimi podatki,
ki so potrebni za uveljavljanje njegovega pravnega interesa.
(3) Oseba mora v vlogi konkretno navesti, v katere dele
arhivskega gradiva, ki vsebuje varovane podatke, želi vpogledati in obrazložiti
razloge, zaradi katerih sta vpogled in uporaba takšnega gradiva pomembna za
odločitev v konkretnem uradnem postopku.
(4) V okviru že uvedenih upravnih in pravnih postopkov je za
državne organe, organe samoupravnih lokalnih skupnosti, nosilce javnih
pooblastil ali druge osebe javnega prava, ki vodijo postopek, arhivsko gradivo,
ki vsebuje varovane podatke, na podlagi zahtevka dostopno brez omejitev.
(5) Zakoniti zastopnik ali pooblaščenec uporabnika, ki prosi
za uporabo gradiva iz tega člena, se mora o tem izkazati oziroma predložiti
pooblastilo o zastopanju. Odvetnik uporabnika dostopa do varovanih osebnih
podatkov iz drugega odstavka 65. člena zakona v skladu s predpisi, ki urejajo
odvetništvo.
XIII. REGISTRACIJE, CERTIFIKACIJE, REGISTRI
13.1. Registracija ponudnikov opreme in storitev
87. člen
(vložitev zahteve)
(1) Za vpis v register iz 83. člena zakona bodoči ponudnik
opreme ali storitev vloži zahtevo za registracijo pri državnem arhivu na
predpisanem obrazcu.
(2) Zahteva za registracijo se vloži v slovenskem jeziku,
priložena dokumentacija pa je po predhodnem soglasju državnega arhiva lahko
tudi v drugem jeziku.
(3) Obrazec zahteve za registracijo ponudnika iz prvega
odstavka tega člena ter nabor pripadajoče dokumentacije sta določena s
pravilnikom o enotnih tehnoloških zahtevah.
13.2. Certifikacija opreme in storitev
88. člen
(vložitev zahteve)
(1) Za pridobitev certifikata iz 85. člena zakona mora
ponudnik opreme ali storitev vložiti pri državnem arhivu zahtevo na predpisanem
obrazcu osebno, po pošti, elektronsko prek enotnega državnega portala e-uprava
ali spletne strani državnega arhiva.
(2) Zahteva se vloži v slovenskem jeziku, priložena
dokumentacija pa je po predhodnem soglasju državnega arhiva lahko tudi v drugem
jeziku.
(3) Obrazec zahteve za certifikacijo opreme oziroma storitev
iz prvega odstavka tega člena ter nabor pripadajoče dokumentacije sta določena s
pravilnikom o enotnih tehnoloških zahtevah.
89. člen
(pogodba oziroma sporazum)
(1) Na podlagi zahteve ponudnika in splošnih pogojev za
izvajanje certifikacije državni arhiv v petnajstih dneh od vložitve popolne
zahteve ponudniku pošlje predlog pogodbe o izvajanju certifikacije.
(2) Če je ponudnik storitev javnopravna oseba, se s
ponudnikom podpiše sporazum o izvajanju certifikacije.
(3) Na podlagi ponudnikovega podpisa pogodbe oziroma
sporazuma o izvajanju certifikacije državni arhiv v skladu s pogodbo oziroma
sporazumom in splošnimi pogoji za izvajanje certifikacije pristopi k
odločevalnemu certifikacijskemu postopku.
90. člen
(strošek postopka certifikacije)
(1) Strošek certifikacije sta nadomestilo državnemu arhivu za
vodenje postopka certifikacije in strošek postopka.
(2) Strošek postopka je skupek stroškov, ki nastanejo
državnemu arhivu ali njegovemu pooblaščenemu zunanjemu svetovalcu med postopkom
ali zaradi postopka certifikacije in gre v breme ponudnika.
(3) Državni arhiv predpiše strošek postopka certifikacije s
splošnimi pogoji za izvajanje certifikacije.
13.3. Registri elektronske hrambe
91. člen
(register potrjenih notranjih pravil)
(1) Državni arhiv vodi register potrjenih notranjih pravil in
potrjenih vzorčnih notranjih pravil.
(2) Register vsebuje te podatke:
1.     
subjekt:
a)   
ime oziroma naziv vlagatelja,
b)   
sedež oziroma naslov vlagatelja,
c)   
matično številko,
d)   
elektronski poštni naslov,
e)   
telefonsko številko vlagatelja;
2.     
notranja pravila:
a)   
tip notranjih pravil,
b)   
oznako notranjih pravil,
c)   
opis namena notranjih pravil,
d)   
različico, datum potrditve in datum izteka veljavnosti potrditve
notranjih pravil,
e)   
številko odločbe o potrditvi;
3.     
dodatno za vzorčna notranja pravila:
a)   
dokumente vzorčnih notranjih pravil (seznam dokumentov),
b)   
osebe, ki lahko vzorčna notranja pravila prevzamejo,
c)   
podatke o osebah iz četrtega odstavka 7. člena te uredbe, ki so prevzele
potrjena vzorčna notranja pravila.
(3) Register je javno, spletno in brezplačno dostopen.
Državni arhiv ga objavi na spletni strani.
(4) Podatki v registru se osvežijo nemudoma po izdaji
odločbe. Pritožba zoper odločbo o vpisu v register ne zadrži osvežitve podatkov
v registru.
(5) Podatki iz registra se hranijo trajno.
92. člen
(register ponudnikov opreme in storitev)
(1) Državni arhiv vodi register ponudnikov opreme in storitev.
(2) Register vsebuje te podatke:
1.     
ime oziroma naziv ponudnika opreme oziroma storitev;
2.     
sedež oziroma naslov ponudnika;
3.     
matično številko ponudnika;
4.     
elektronski poštni in spletni naslov (če obstaja) ponudnika;
5.     
telefonsko številko ponudnika in številko njegovega telefaksa;
6.     
ponujano storitev oziroma opremo;
7.     
datum in številko odločbe o registraciji;
8.     
datum, številko sklepa in druge podatke o certifikaciji ter veljavnost
certifikata.
(3) Register je javno, spletno in brezplačno dostopen.
Državni arhiv ga objavi na spletni strani.
(4) Podatki v registru se osvežijo nemudoma po izdaji odločbe
o registraciji oziroma sklepa o certifikaciji. Pritožba zoper odločbo oziroma
sklep o vpisu v register ne zadrži osvežitve podatkov v registru.
(5) Podatki iz registra se hranijo trajno.
13.4. Hramba dokumentacije
93. člen
(hramba dokumentacije)
Dostavljena dokumentacija za potrebe vodenja postopkov
registracije, certifikacije in potrjevanja notranjih pravil ostane po končanem
preverjanju v hrambi pri državnem arhivu.
XIV. ARHIVSKA KOMISIJA, ARHIVSKI SVET, SVET DIREKTORJEV
JAVNIH ARHIVOV
14.1. Arhivska komisija
94. člen
(arhivska komisija)
Arhivska komisija iz 67. člena zakona deluje pri državnem
arhivu.
95. člen
(člani komisije)
Arhivska komisija ima pet članov in je sestavljena iz dveh
strokovnjakov s področja arhivistike, enega s področja zgodovinopisja in dveh s
področja državne uprave, pri čemer mora biti eden izmed njiju strokovnjak s
področja pravnih zadev.
96. člen
(delovanje, imenovanje, prenehanje in odpoklicčlanov komisije)
(1) Člani arhivske komisije delujejo nepoklicno.
(2) Člane arhivske komisije, predsednika in njegovega
namestnika imenuje Vlada Republike Slovenije na predlog ministra za pet let.
(3) Članu arhivske komisije preneha članstvo, če odstopi ali
je odpoklican.
(4) Odpoklic člana arhivske komisije je mogoč samo iz
utemeljenih razlogov.
97. člen
(tehnično-administrativne in upravne naloge)
Tehnično-administrativne in upravne naloge za arhivsko
komisijo opravlja državni arhiv.
98. člen
(sestajanje in odločanje arhivske komisije)
(1) Arhivska komisija se sestaja na sejah, ki jih sklicuje
predsednik oziroma v njegovi odsotnosti njegov namestnik.
(2) Arhivska komisija sprejema odločitve z večino glasov vseh
članov.
99. člen
(poslovnik arhivske komisije)
Arhivska komisija sprejme poslovnik, s katerim podrobneje
uredi način dela. Poslovnik potrdi Vlada Republike Slovenije.
14.2. Arhivski svet
100. člen
(Arhivski svet)
(1) Arhivski svet je posvetovalno telo ministra za strokovno
svetovanje na področju arhivske dejavnosti, ki obravnava in posreduje mnenja o
strokovnih vprašanjih s področja delovanja in razvoja arhivske dejavnosti.
(2) Predsednika in člane sveta, ki so uveljavljeni
strokovnjaki za področje arhivistike in varstva arhivskega gradiva, imenuje
minister za pet let in so lahko večkrat imenovani.
(3) Organizacijo in način delovanja sveta se uredi s
poslovnikom, ki ga sprejme svet z večino glasov.
(4) Administrativna in tehnična dela za svet opravlja
ministrstvo.
101. člen
(sestava in imenovanje Arhivskega sveta)
(1) Arhivski svet sestavlja pet članov, in sicer:
-       
trije (3) člani predstavniki izvajalcev javne arhivske službe,
-       
en (1) član predstavnik univerzitetnih ustanov s programi arhivistike,
-       
en (1) član predstavnik ministrstva.
(2) Ministrstvo predlagatelje pozove, da izmed strokovnjakov
z najvišjim strokovnim oziroma znanstvenim naslovom posredujejo predloge
članov. Kandidacijski postopek vodi in končni predlog sestave z liste
kandidatov oblikuje ministrstvo.
(3) Minister s sklepom imenuje člane Arhivskega sveta.
102. člen
(naloge Arhivskega sveta)
Arhivski svet opravlja zlasti naslednje naloge:
1.     
daje mnenje k predpisom, razvojnim načrtom in strategijam, ki urejajo
arhivsko dejavnost;
2.     
daje pobude za uveljavljanje arhivistike in arhivske prakse;
3.     
obravnava strokovne osnove oziroma priporočila za področje arhivske
dejavnosti;
4.     
daje pobude in predloge s področja svojega dela.
14.3. Svet direktorjev javnih arhivov
103. člen
(Svet direktorjev javnih arhivov)
(1) Svet direktorjev javnih arhivov je posvetovalno telo ministra
za svetovanje pri strokovni in poslovni koordinaciji arhivske javne službe.
(2) Organizacijo in način delovanja sveta se uredi s
poslovnikom, ki ga potrdi minister.
(3) Administrativna in tehnična dela za svet opravlja
ministrstvo.
104. člen
(naloge Sveta direktorjev javnih arhivov)
Svet direktorjev javnih arhivov opravlja zlasti naslednje
naloge:
1.     
obravnava problematiko in podaja predloge rešitev, vezane na izvajanje
skupnih nalog arhivske javne službe;
2.     
obravnava in koordinira predloge medarhivskih delovnih skupin;
3.     
daje pobude in predloge s področja svojega dela ministru.
XV. PREHODNI IN KONČNI DOLOČBI
105. člen
(dokončanje že začetih postopkov)
Postopki, ki so se začeli pred začetkom uporabe te uredbe, se
dokončajo po določbah Uredbe o varstvu dokumentarnega in arhivskega gradiva
(Uradni list RS, št. 86/06).
106. člen
(prehodno obdobje)
(1) Državni arhiv izda smernice glede kakovosti papirja in
embalaže ter jih objavi na spletni strani arhiva v treh mesecih od uveljavitve
te uredbe.
(2) Državni arhiv pripravi obrazce in vloge iz te uredbe ter
jih objavi na spletni strani v treh mesecih od uveljavitve te uredbe.
107. člen
(prenehanje veljavnosti predpisov)
Z dnem uveljavitve te uredbe preneha veljati Uredba o varstvu
dokumentarnega in arhivskega gradiva (Uradni list RS, št. 86/06).
108. člen
(začetek veljavnosti)
Ta uredba začne veljati trideseti dan po objavi v Uradnem
listu Republike Slovenije, uporabljati pa se začne 1. januarja 2018.
Do začetka uporabe te uredbe se uporabljajo določbe Uredbe o
varstvu dokumentarnega in arhivskega gradiva (Uradni list RS, št. 86/06).
Št. 00716-7/2017
Ljubljana, dne 27. julija 2017
EVA 2013-3340-0032
Vlada Republike Slovenije
dr. Miroslav Cerar l.r.
Predsednik

Priloga
1: Pogoji za izvajanje materialnega varstva arhivskega gradiva v depojih in na
razstavah 
Priloga
2: Besedilo potrdila na izpisu, prepisu ali reprodukciji 