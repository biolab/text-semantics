1. člen
Ta uredba določa pogoje za imenovanje predsednika in članov
ter njihovih namestnikov v komisijo, ki vodi postopke o pritožbah zoper
odločbe, ki jih na prvi stopnji na podlagi letalskih predpisov, ki veljajo v
Republiki Sloveniji, izda ministrstvo, pristojno za promet (v nadaljnjem
besedilu: komisija za pritožbe), in plačilo za njihovo delo.
2. člen
(1) Za imenovanje za pravno usposobljenega člana komisije za
pritožbe mora kandidat za imenovanje izpolnjevati naslednje pogoje: 
-       
je univerzitetni diplomirani pravnik in ima opravljen strokovni izpit iz
upravnega postopka ali se skladno z veljavnimi predpisi šteje, da izpolnjuje
pogoj opravljenega izpita iz upravnega postopka, 
-       
ima najmanj šest let delovnih izkušenj na pravnem področju, od tega
najmanj štiri leta na področju letalskega prava, ki velja v Republiki
Sloveniji. 
(2) Kandidat izkaže izpolnjevanje pogojev iz prejšnjega
odstavka z verodostojnimi listinami.
3. člen
(1) Za imenovanje za tehnično usposobljenega člana komisije
za pritožbe mora kandidat za imenovanje izpolnjevati naslednje pogoje: 
-       
ima visokošolsko ali univerzitetno izobrazbo ali drugo kvalifikacijo,
povezano s strokovnim področjem iz te uredbe, in 
-       
ima najmanj pet let delovnih izkušenj na področju upravno-strokovnega
ali inšpekcijskega nadzora v letalstvu ali pet let drugih izkušenj pri
izvajanju nalog na enem ali več strokovnih področjih, opredeljenih v prilogi k
tej uredbi, ki je njen sestavni del. 
(2) Kandidat izkaže izpolnjevanje pogojev iz prejšnjega
odstavka z verodostojnimi listinami.
4. člen
(1) Za predsednika komisije za pritožbe in njegovega
namestnika se lahko imenuje kandidat, ki izpolnjuje pogoje za imenovanje za
člana komisije iz 2. člena te uredbe. 
(2) Namestnik člana komisije za pritožbe mora izpolnjevati
pogoje, določene za člana, ki ga nadomešča.
5. člen
(1) Ministrstvo, pristojno za promet, sestavi predlog za
imenovanje predsednika, članov in njihovih namestnikov v komisiji za pritožbe
na podlagi odgovorov na poziv ministrstvom in vladnim službam ter na podlagi prijav
na javni poziv. V pozivu ministrstvom in vladnim službam in v javnem pozivu se
navedejo tudi zahtevani pogoji. 
(2) Javni poziv iz prejšnjega odstavka ministrstvo, pristojno
za promet, objavi na spletnih straneh ministrstva, obvestilo o javnem pozivu pa
tudi v najmanj dveh dnevnih časopisih.
6. člen
Sklep o imenovanju v komisijo za pritožbe izda Vlada
Republike Slovenije.
7. člen
Predsednik komisije za pritožbe ali njegov namestnik lahko v
primeru, če ugotovi, da se pritožba nanaša na strokovno področje, ki ni zajeto
v prilogi k tej uredbi, in v primeru izločitve člana komisije za pritožbe in
njegovega namestnika za posamezno strokovno področje iz priloge k tej uredbi
ali v primeru njihove zadržanosti, določi v sestav komisije, ki vodi postopek v
zvezi s posamezno pritožbo, člana s strokovnega področja, ki je najbližje
področju, na katero se pritožba nanaša, če tega ni, pa določi člana izmed
članov ali njihovih namestnikov z najdaljšimi izkušnjami na letalskem področju.
8. člen
(1) Predsedniku, članom in njihovim namestnikom pripada v
zvezi z delom v komisiji za pritožbe plačilo. 
(2) Plačilo za delo komisije obsega plačilo sejnin in
povračilo stroškov. 
(3) Sejnina je plačilo za opravljeno delo, ki zajema pripravo
na sejo in udeležbo na seji. 
(4) Posameznik iz prvega odstavka tega člena je upravičen do
dela sejnine, ki se nanaša na udeležbo na seji le, če se udeleži seje komisije.
(5) Stroški in povračilo stroškov, do katerih je posameznik
iz prvega odstavka tega člena upravičen, so izdatki, ki jih je imel v zvezi z
delom komisije in za katere lahko zahteva povračilo v skladu z določbami te
uredbe. 
(6) Glede stroškov in povračila stroškov se smiselno
uporabljajo predpisi, ki urejajo povračilo stroškov za javne uslužbence v državni
upravi. 
(7) Zahtevek za plačilo za delo v komisiji evidentira
predsednik komisije v vsakem postopku na podlagi priglašenih stroškovnikov z
ustreznimi dokazili in o tem izdela poročilo.
9. člen
(1) Sejnina se posamezniku iz prvega odstavka prejšnjega člena
izplača na podlagi dejanske udeležbe na seji komisije ter na podlagi pisnih
gradiv, proučenih in izdelanih v okviru priprave na sejo komisije za pritožbe. 
(2) Dejanska udeležba na seji zajema čas seje, ugotovljen z
zapisnikom s seje. 
(3) Delo, ki je potrebno za pripravo seje komisije, se glede
pisnih gradiv, proučenih in izdelanih v okviru priprave na sejo komisije,
obračuna po urni postavki tako, da se šteje za eno uro dela: 
-       
proučitev dveh avtorskih strani gradiva ali 3.000 znakov brez
presledkov, 
-       
izdelava ene avtorske strani gradiva ali 1.500 znakov brez presledkov. 
Pri tem se za obračun plačila za delo za proučena gradiva
upošteva odločba, zoper katero je vložena pritožba, in pritožba s prilogami ter
dokumenti, ki jih je organ, ki je izdal odločbo, priložil k pritožbi, vendar le
v obsegu pritožbenih razlogov in pritožbenega zahtevka. 
(4) Urna postavka za plačilo za delo po tej uredbi znaša 25
eurov neto in se lahko spremeni s sklepom Vlade Republike Slovenije.
10. člen
Ministrstvo, pristojno za promet, krije stroške potrebnih
periodičnih in obnovitvenih usposabljanj za delo v komisiji za pritožbe.
11. člen
(1) Ne glede na določbe 8. in 9. člena te uredbe predsedniku,
članom in njihovim namestnikom, ki so javni uslužbenci, ne pripada posebno
plačilo za delo v komisiji za pritožbe na podlagi navedenih členov, če je delo
opravljeno v delovnem času. Javni uslužbenci so lahko plačani v okviru
predpisov, ki se uporabljajo za urejanje plač in drugih prejemkov v državni
upravi. 
(2) Izplačila iz prejšnjega odstavka izvede organ, pri
katerem je javni uslužbenec zaposlen, na podlagi poročila predsednika komisije
za pritožbe. 
(3) Ministrstvo, pristojno za promet, povrne izplačila iz
prejšnjega odstavka trimesečno za preteklo trimesečno obdobje, v skladu s predpisi
o javnih financah.
12. člen
Tehnične, prostorske in druge pogoje za delo komisije za
pritožbe zagotavlja ministrstvo, pristojno za promet.
13. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00721-20/2007/5
Ljubljana, dne 6. decembra 2007
EVA 2006-2411-0072
Vlada Republike Slovenije
Janez Janša l.r. 
Predsednik

PRILOGA:
Strokovna področja