1. člen
Ta odredba določa ukrepe, namenjene zagotavljanju
spoštovanja, varstva in uresničevanja pravic, ki jih uveljavljajo državljani
drugih držav članic Evropske unije in njihovi družinski člani v Republiki
Sloveniji (v nadaljnjem besedilu: delavci EU in njihovi družinski člani) ter
opredeljuje pristojna organa za spodbujanje, analizo in podpiranje enake
obravnave delavcev EU in njihovih družinskih članov na podlagi državljanstva v
Republiki Sloveniji v zvezi z dostopom do zaposlitve, zaposlitvenimi in
delovnimi pogoji, dostopom do socialnih in davčnih ugodnosti, članstvom v
sindikatih in pravico do izvolitve v svete delavcev, dostopom do usposabljanja,
dostopom do nastanitve, dostopom do izobraževanja, vajeništva in poklicnega
usposabljanja njihovih otrok in pomočjo, ki jo zagotavlja Zavod Republike
Slovenije za zaposlovanje v skladu z Direktivo 2014/54/EU Evropskega parlamenta
in Sveta z dne 16. 4. 2014 o ukrepih za lažje uresničevanje pravic,
podeljenih delavcem v okviru prostega gibanja delavcev (UL L št. 128 z dne
30. 4. 2014, str. 8).
2. člen
(1) Zavod Republike Slovenije za zaposlovanje opravlja
naslednje ukrepe:
a)    
deluje kot kontaktna točka za namene sodelovanja in izmenjave ustreznih
informacij s pristojnimi organi drugih držav članic Evropske unije;
b)    
opravlja oziroma naroča neodvisne raziskave in analize v zvezi z
neupravičenim omejevanjem in oviranjem pravice do prostega gibanja delavcev EU
in njihovih družinskih članov v Republiki Sloveniji;
c)    
objavlja neodvisna poročila in pripravlja priporočila v zvezi z
omejevanjem in oviranjem iz prejšnje točke;
č)    objavlja relevantne informacije v zvezi z uporabo pravil
Evropske unije o prostem gibanju delavcev v Republiki Sloveniji.
(2) Zagovornik ali zagovornica načela enakosti, v skladu
z zakonom, ki ureja varstvo pred diskriminacijo, opravlja naslednje ukrepe:
a)    
zagotavlja neodvisno pomoč delavcem EU in njihovim družinskim članom pri
uveljavljanju njihovih pravic v zvezi z varstvom pred diskriminacijo na podlagi
državljanstva, zlasti v smislu svetovanja in pravne pomoči v upravnih, sodnih
in drugih postopkih, povezanih z diskriminacijo;
b)    
opravlja oziroma naroča neodvisne raziskave in analize v zvezi z
diskriminacijo delavcev EU in njihovih družinskih članov v Republiki Sloveniji;
c)    
objavlja neodvisna poročila in pripravlja priporočila v zvezi z
diskriminacijo iz prejšnje točke.
(3) Za namen analize in spremljanja stanja Zavod
Republike Slovenije za zaposlovanje in zagovornik načela enakosti sodelujeta in
si izmenjujeta informacije v zvezi z neupravičenim omejevanjem in oviranjem
pravice do prostega gibanja ali diskriminacijo na podlagi državljanstva
delavcev EU in njihovih družinskih članov.
3. člen
Ta odredba začne veljati petnajsti dan po objavi v Uradnem
listu Republike Slovenije.
Št. 0071-4/2016
Ljubljana, dne 20. julija 2016
EVA 2016-2611-0050
dr. Anja Kopač Mrak l.r.
Ministrica
za delo, družino, socialne zadeve
in enake možnosti