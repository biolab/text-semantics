1. člen
(vsebina)
Ta pravilnik določa merila za izračun višine nagrade in
povračila potrebnih stroškov zakonitega zastopnika mladoletnika brez spremstva
(v nadaljnjem besedilu: zakoniti zastopnik), način uveljavljanja nagrade in
stroškov ter njihovo odmero.
2. člen
(nagrada zakonitega zastopnika za opravljeno delo)
(1) Nagrada zakonitemu zastopniku pripada za opravljeno
delo pri zastopanju mladoletnika brez spremstva, ki ga zakoniti zastopnik
opravi po njegovem imenovanju za zakonitega zastopnika.
(2) Zakonitemu zastopniku za zastopanje na področju
sprejema, varovanja zdravja, izobraževanja, varovanja premoženjskih pravic in
koristi mladoletnika brez spremstva ter v postopku priznanja mednarodne zaščite
mladoletniku brez spremstva pripada nagrada v višini 20 eurov neto za dejansko
opravljeno uro zastopanja oziroma 10 eurov neto za čas čakanja. Čas čakanja
pomeni čas od predvidene ure zastopanja do dejanskega začetka zastopanja. V čas
zastopanja se ne vštevajo odmori med zastopanjem, do katerih pride iz razlogov
na strani zakonitega zastopnika.
3. člen
(stroški zakonitega zastopnika)
(1) Zakoniti zastopnik je upravičen tudi do povračila
potnih in materialnih stroškov, ki so nastali zaradi izvajanja zakonitega
zastopanja.
(2) Potni stroški prihoda zakonitega zastopnika od kraja
njegovega stalnega ali začasnega prebivališča do kraja, kjer opravlja delo
zakonitega zastopnika, ter njegove vrnitve se zakonitemu zastopniku obračunajo
v skladu s predpisi, ki urejajo povračila stroškov prevoza na delo in z dela
javnim uslužbencem v državni upravi.
(3) Zakoniti zastopnik, ki je istega dne zastopal več
mladoletnih prosilcev brez spremstva na isti lokaciji, je upravičen do enkratne
povrnitve potnih stroškov, ki jih uveljavlja samo v enem poročilu za izplačilo
nagrade in potnih stroškov zakonitim zastopnikom iz 4. člena tega pravilnika.
(4) Materialni stroški se ovrednotijo v višini sedem
odstotkov neto od odmerjene nagrade in jih ni treba dokazovati.
4. člen
(poročilo za izplačilo nagrade in potnih stroškov)
(1) Zakoniti zastopnik za vsakega mladoletnika posebej
do desetega dne v mesecu za vsa opravljena zastopanja v preteklem mesecu
predloži ministrstvu, pristojnemu za notranje zadeve (v nadaljnjem besedilu:
ministrstvo), poročilo za izplačilo nagrade in potnih stroškov zakonitim
zastopnikom na obrazcu iz Priloge, ki je sestavni del tega pravilnika.
(2) Če zakoniti zastopnik poročilo za izplačilo nagrade
in potnih stroškov zakonitim zastopnikom posreduje po elektronski pošti, mora
biti podpisano z varnim elektronskim podpisom.
(3) Zakoniti zastopnik za opravljena zastopanja izven
ministrstva predloži potrdilo institucije, kjer je zastopanje potekalo, in
sicer v izvirniku, s podpisom in žigom, oziroma v elektronski obliki, z varnim
elektronskih podpisom. V potrdilu mora biti opredeljeno, koliko časa je
zastopanje trajalo.
5. člen
(odmera nagrade in povračilo stroškov)
(1) O odmeri nagrade in povračilu potrebnih stroškov na
podlagi poročila iz prvega odstavka prejšnjega člena v 30 dneh od prejema
popolne dokumentacije iz prejšnjega člena odloči ministrstvo z odločbo.
(2) Izplačilo odmerjene nagrade in stroškov se opravi,
ko zakoniti zastopnik po prejemu odločbe iz prejšnjega odstavka izstavi
e-račun, če zakoniti zastopnik ni zavezanec po zakonu, ki ureja davek na dodano
vrednost, pa po vročeni odločbi iz prejšnjega odstavka. Izplačilo odmerjene
nagrade in stroškov se opravi skladno s plačilnimi roki v breme državnega
proračuna, kot so določeni z zakonom, ki ureja izvrševanje proračuna Republike
Slovenije.
KONČNI DOLOČBI
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o nagradi in povračilu stroškov zakonitim zastopnikom mladoletnikov brez
spremstva (Uradni list RS, št. 34/17).
7. člen
(začetek veljavnosti)
Ta pravilnik začne veljati 9. novembra 2021.
Št. 007-320/2021
Ljubljana, dne 24. septembra 2021
EVA 2021-1711-0038
Aleš Hojs
minister 
za notranje zadeve
Soglašam!
Janez Cigler Kralj
minister 
za delo, družino, socialne zadeve
in enake možnosti

Priloga:
Poročilo za izplačilo nagrade in potnih stroškov zakonitim zastopnikom 