I. SPLOŠNA DOLOČBA
1. člen
(vsebina pravilnika)
(1) Ta pravilnik določa:
-       
vrste kopališč;
-       
organizacijo in red na kopališčih;
-       
dovoljeno število obiskovalcev;
-       
potrebno število reševalcev iz vode na kopališčih;
-       
opremo in sredstva za reševanje iz vode;
-       
oblačila z oznakami reševalcev iz vode in redarjev;
-       
kopališke znake.
(2) Ta pravilnik ne ureja kopalnih
območij, določenih s predpisi o vodah ter območij vodnih površin in priobalnih
zemljišč brez upravljavca, ki so nastala neorganizirano, kjer kopanje ni
prepovedano in se na njih kopa večje število ljudi.
(3) Ta pravilnik ne ureja bazenov s
površino vodne kopalne površine (v nadaljnjem besedilu: kopalna površina) do 30 m2, savn, parnih kopeli oziroma kopeli z vročim zrakom in podobnih prostorov, katerih
osnovni namen ni plavanje oziroma kopanje.
II. VRSTE KOPALIŠČ
2. člen
(vrste kopališč)
(1) Kopališča se delijo na bazenska in
naravna kopališča.
(2) Bazenska kopališča so dvoranska
kopališča in kopališča na prostem.
(3) Naravna kopališča so kopališča na
morju, na stoječih in tekočih vodah.
3. člen
(velikost kopališč)
Po skupni velikosti kopalne površine se
kopališča razvrščajo na:
a)     bazenska


vrsta kopališča
velikost
kopalne površine

dvoranska kopališča
 

kopališča na
  prostem
 


majhna

od 30 m2 do 500 m2

od 30 m2 do 1.200 m2


srednja

nad 500 m2 do 1.000 m2

nad 1.200 m2
  do 3.000 m2


velika

nad 1.000 m2

nad 3.000 m2


b)     naravna


vrsta kopališča
velikost
kopalne površine

na morju
 

na stoječih vodah
 

na tekočih vodah
 


majhna

do 8.000 m2

do 4.000 m2

do 1.500 m2


srednja
 

nad 8.000 m2
do 15.000 m2

nad 4.000 m2
do 8.000 m2

nad 1.500 m2
do 3.000 m2


velika

nad 15.000 m2

nad 8.000 m2

nad 3.000 m2


4. člen
(kombinacija kopališč)
(1) Kopališča so lahko kombinacija
različnih vrst kopališč, določenih v drugem in tretjem odstavku 2. člena
tega pravilnika oziroma v prejšnjem členu. Pri opredelitvi vrste kopališč mora
biti upoštevana površina oziroma velikost posameznih vrst kopališč in temu
prilagojen vrstni red navajanja.
(2) Kadar je kopališče kombinacija več
različnih vrst kopališč, je treba natančno opredeliti območje posamezne vrste
kopališča.
(3) Kadar je kopališče kombinacija
naravnega in bazenskega kopališča, se pri razvrščanju po velikosti upošteva
kriterij, ki velja za bazenska kopališča.
III. ORGANIZACIJA VARSTVA PRED UTOPITVAMI IN RED NA
KOPALIŠČIH
5. člen
(odgovornost)
(1) Na kopališču je za varstvo pred
utopitvami odgovoren lastnik oziroma upravljavec kopališča.
(2) Reševalec iz vode je odgovoren za
vzdrževanje reda v skladu s kopališkim redom, reševanje iz vode in dajanje prve
pomoči. V skladu s tem pravilnikom mora biti stalno prisotno predpisano število
reševalcev iz vode na kopališču med obratovalnim časom, razen na kopališčih, na
katerih v bazenih skupna kopalna površina ne presega 200 m² in globina vode v nobenem delu ne presega 1,35 m, kjer prisotnost reševalca iz vode ni
predpisana.
(3) Kadar prva pomoč reševalca iz vode
ne zadošča, mora lastnik ali upravljavec kopališča zagotoviti, da je o dogodku
takoj obveščena usposobljena zdravstvena organizacija.
6. člen
(naloge reševalca)
(1) Reševalec iz vode opravlja
naslednje naloge s področja varnosti na kopališču:
-       
neprekinjeno opazuje kopalne površine in bazensko ploščad;
-       
rešuje iz vode;
-       
daje prvo pomoč;
-       
vzdržuje red v skladu s predpisi in kopališkim redom na kopališču;
-       
odpravlja vzroke, ki bi lahko privedli do nastanka nevarnosti za
obiskovalce.
(2) Reševalec iz vode v času, ko je
odgovoren za opazovanje kopalne površine in drugih nalog iz prejšnjega
odstavka, ne sme opravljati drugih nalog.
(3) Vzdrževanje reda v skladu s
predpisi in kopališkim redom ter odpravljanje vzrokov, ki bi lahko privedli do
nastanka nevarnosti za obiskovalce, lahko opravlja tudi redar, ki mora imeti
stalno telefonsko zvezo z reševalcem iz vode.
7. člen
(pooblastila reševalca)
Reševalec iz vode ima pooblastilo, da:
-       
ugotovi istovetnost kopalca ali obiskovalca, ki krši določbe predpisov o
varstvu pred utopitvami in ga prijavi pristojnemu inšpekcijskemu organu ali
policiji;
-       
prepove uporabo objektov in naprav za kopanje osebi, ki s svojim
ravnanjem očitno ogroža lastno varnost ali varnost drugih;
-       
zahteva, da kopališče zapusti oseba, ki kljub opozorilom ogroža varnost
in krši kopališki red.
8. člen
(dolžnosti reševalca)
(1) Reševalec iz vode je dolžan
opozoriti lastnika oziroma upravljavca kopališča, če je treba zapreti oziroma
prepovedati uporabo posameznih vodnih površin, kopaliških objektov in naprav
zaradi higienskih razlogov, vremenskih razmer ali zaradi varnosti. Reševalec iz
vode je opozorilo dolžan zapisati v dnevnik dela reševalcev iz vode. Če lastnik
oziroma upravljavec kopališča ne upošteva utemeljenega opozorila reševalca iz
vode, v celoti prevzame odgovornost v skladu z drugim odstavkom 5. člena
tega pravilnika.
(2) Reševalec iz vode je dolžan
opozoriti lastnika oziroma upravljavca kopališča tudi na napake, okvare in
onesnaženje, ki bi lahko ogrozili varnost uporabnikov kopališča. Opozorilo je
dolžan zapisati v dnevnik dela reševalcev iz vode.
(3) Odgovorna oseba lastnika oziroma
upravljavca kopališča je dolžna spremljati število obiskovalcev kopališča ter
paziti, da zmogljivost kopališča ni presežena, oziroma o zasedenosti naravnega
kopališča, ki presega ustrezno zasedenost, obvezno obvestiti vodjo reševalcev iz
vode.
9. člen
(dnevnik dela)
(1) Reševalec iz vode oziroma vodja
reševalcev mora voditi dnevnik dela reševalcev iz vode. Vsebina dnevnika dela
je predpisana v prilogi 1 tega pravilnika.
(2) Dnevnik dela reševalcev iz vode
mora lastnik oziroma upravljavec kopališča hraniti najmanj tri leta. Dnevnik
tekočega leta mora biti shranjen v sobi za reševalca iz vode in mora biti na
voljo pristojnim inšpektorjem.
(3) Enkrat letno, do konca januarja za
preteklo leto, morajo reševalci iz vode izdelati zbirno poročilo dela
reševalcev iz vode in ga izročiti lastniku oziroma upravljavcu kopališča, ki ga
mora hraniti najmanj tri leta. Zbirno poročilo mora biti na voljo pristojnim
inšpektorjem.
10. člen
(varnost organiziranih skupin)
(1) Pri fizioterapiji (hidroterapiji)
za varnost sodelujočih neposredno odgovarja voditelj vadbe.
(2) Pri kopališki animaciji v vodi za
varnost sodelujočih odgovarjajo strokovno usposobljeni kopališki animatorji.
(3) Pri organiziranju športnih
dejavnosti se upoštevajo predpisi o ukrepih za varstvo pred utopitvami pri
organiziranih športnih dejavnostih ter predpisi o športu.
(4) Pred izvajanjem aktivnosti iz
prvega, drugega in prejšnjega odstavka morajo odgovorni za izvajanje posameznih
aktivnosti v dnevnik dela reševalcev iz vode vpisati vrsto in čas aktivnosti,
svoje osebno ime ter strokovno usposobljenost in podpis.
(5) Če se aktivnosti iz prejšnjega
odstavka izvajajo brez prisotnosti reševalca iz vode, morajo imeti udeleženci
med izvajanjem aktivnosti dostop do predpisane opreme in sredstev za reševanje
iz vode in dajanje prve pomoči.
11. člen
(kopališki red)
(1) Vsako kopališče mora imeti
kopališki red, s katerim se določa osnovna pravila, po katerih se morajo
ravnati obiskovalci, da bi bila zagotovljena njihova varnost in zdravje.
Nameščen mora biti na vidnem mestu, zlasti ob vhodu na kopališče.
(2) Kopališki red mora določiti
zlasti:
-       
obratovalni čas kopališča;
-       
dejavnosti, ki se lahko opravljajo na kopališču ali ob njem;
-       
način uporabe kopaliških objektov in naprav;
-       
navodila za zagotovitev reda in varnosti;
-       
higienski red na kopališčih;
-       
morebitna navodila v zvezi s posebnostmi kopališča, ki pa ne morejo biti
v nasprotju z navodili ali ukrepi iz prejšnjih alinej.
(3) Kopališki red mora obsegati tudi
vse znake in njihove nazive v skladu s tem pravilnikom, ki so uporabljeni na
kopališču. Prav tako mora določiti, ali je na kopališki ploščadi oziroma v
bazenski dvorani obvezna uporaba kopalne garderobe, kap ter možna uporaba
obuval.
(4) Kopališki red na naravnih
kopališčih mora vsebovati tudi razlago barv zastav, ki so lahko izobešene na
kopališču v skladu s tem pravilnikom.
12. člen
(navodila za zagotovitev varnosti in reda)
Navodila za zagotovitev varnosti in reda
morajo vsebovati zlasti naslednja obvestila, opozorila ter prepovedi:
-       
na kopališče ne smejo osebe, ki so pod vplivom alkohola, prepovedanih
drog ali drugih psihoaktivnih snovi;
-       
obiskovalci morajo ravnati v skladu s kopališkim redom, kopališkimi
znaki ter navodili in opozorili reševalcev iz vode oziroma redarjev;
-       
vstop otroka do 7. leta starosti je dovoljen le v spremstvu staršev
oziroma polnoletne osebe, ki ji je otrok zaupan v varstvo in ki odgovarja za
varnost otroka na kopališču;
-       
kopalci se morajo kopati le na površinah, ki so namenjene kopanju in se
ne smejo oddaljevati od obale več kot 150 m na morju, 100 m na stoječih vodah in 30 m na tekočih vodah;
-       
obiskovalci ne smejo uporabljati naprav in objektov na kopališču v
nasprotju s predvideno uporabo oziroma tako, da ogrožajo druge kopalce ali
sebe;
-       
obiskovalci morajo bazene ali druge kopališke naprave uporabljati ob
upoštevanju svojih sposobnosti;
-       
reševalec iz vode ali redar mora na zaprosilo nuditi pomoč starejšim
kopalcem in funkcionalno oviranim osebam, ki se ne počutijo varne pri
samostojnem vstopu in izstopu iz vode.
13. člen
(varovanje zdravja)
Zaradi varovanja zdravja drugih kopalcev na
kopališču si morajo kopalci pred vstopom v bazensko dvorano ali na bazensko
ploščad kopališča na prostem, oprhati telo in razkužiti noge. Otroci do 3. leta
starosti morajo v bazenu obvezno uporabljati kopalke ali kopalne plenice.
14. člen
(posebne prepovedi)
(1) V času, ko se bazen za skoke
uporablja v drug namen, mora biti pri vhodu na skakalno ploščad nameščen znak
prepovedi uporabe naprav za skoke v vodo. Dohodi nanje morajo biti zaprti.
Odskočne deske na višini do 1 m morajo biti dvignjene.
(2) Plavanje pod vodo in skakanje v
vodo lahko izjemoma dovoli le reševalec iz vode za organizirane skupine in v
drugih posebnih okoliščinah.
15. člen
(obratovalni čas)
Naravna kopališča in bazenska kopališča na
prostem morajo prilagoditi svoj obratovalni čas vremenskim razmeram.
16. člen
(zastava)
(1) Naravno kopališče mora imeti v
času kopalne sezone izobešeno ustrezno zastavo:
-       
rdeča zastava opozarja, da je kopališče zaprto;
-       
rumena zastava opozarja, da je varnost na kopališču omejena in da se ni
priporočljivo oddaljevati od obale;
-       
bela zastava sporoča, da kopališče obratuje in ni posebnih nevarnosti.
(2) Varnost na kopališču je omejena ob
povečanem valovanju, povečani onesnaženosti vode, močnejšemu vetru, povečani
kalnosti vode, kadar hitrost toka presega 0,3 m/s in v drugih podobnih
razmerah.
(3) Krajši rob zastav iz prvega
odstavka tega člena mora biti dolg najmanj 0,75 m. Razmerje med dolžino in širino zastave mora biti najmanj 2:1.
(4) Drog z zastavo mora biti nameščen
vzdolž obale kopališča vsakih 200 m. Višina droga ne sme biti nižja od 5 m.
(5) Če odgovorna oseba lastnika
oziroma upravljavca naravnega kopališča oceni, da je kopanje nevarno, mora
izobesiti ustrezno zastavo predpisano v prvem odstavku tega člena.
17. člen
(uporaba določb glede kopališkega reda in
drugih ukrepov)
Določbe 11., 12., 13., 14. in 15. člena tega pravilnika se uporabljajo tudi za bazene, oziroma kopališča, na katerih v
bazenih skupna kopalna površina ne presega površine 200 m² in globina vode v nobenem delu ne presega 1,35 m.
IV. PREDVIDENO ŠTEVILO KOPALCEV IN DOVOLJENO ŠTEVILO
OBISKOVALCEV
18. člen
(število kopalcev)
(1) Največje predvideno število
kopalcev je odvisno od kopalne površine in od globine vode ter se izračuna na
naslednji način:
-       
za bazene z globino vode do vključno 1,35 m mora biti najmanj 2,0 m2 kopalne površine na vsakega kopalca;
-       
za bazene z globino vode nad 1,35 m mora biti najmanj 4,0 m2 kopalne površine na vsakega kopalca.
(2) Zahteve iz prejšnjega odstavka ne
veljajo za bazene z globino vode do 0,6 m ter za masažne in terapevtske kadi.
(3) Na naravnem kopališču ni omejitve
največjega dovoljenega števila kopalcev.
19. člen
(število obiskovalcev)
(1) Največje dovoljeno število
obiskovalcev dvoranskega kopališča se določi tako, da se največje predvideno
število kopalcev pomnoži:
-       
s faktorjem 1,2, če je površina bazenske ploščadi manjša ali enaka
kopalni površini;
-       
s faktorjem 1,5, če je bazenska ploščad od kopalne površine večja do 50
odstotkov;
-       
s faktorjem 2,0, če je površina bazenske ploščadi za več kot 50
odstotkov večja od kopalne površine.
(2) Največje
dovoljeno število obiskovalcev bazenskega kopališča na prostem se določi tako,
da se največje predvideno število kopalcev pomnoži s faktorjem, ki je odvisen
od dodatnih površin za sončenje, v skladu z naslednjo tabelo:


razmerje med drugimi površinami za sončenje in rekreacijo
  in kopalno površino

faktor
 


do vključno 1,0
 

1
 


od 1,0 do vključno 1,6
 

1,5
 


od 1,6 do vključno 2,5
 

2
 


nad 2,5
 

3
 


(3) Za ustrezno zasedenost naravnega
kopališča se šteje, če ima vsak obiskovalec za sončenje, sprostitev in počitek
na voljo najmanj 7 m2. Če odgovorna oseba na kopališču ugotovi, da
je število obiskovalcev večje, mora prilagoditi varnostne ukrepe v skladu s tem
pravilnikom.
20. člen
(število obiskovalcev na bazenskem
kopališču z dopolnilno ponudbo)
Na bazenskem
kopališču, na katerem je na voljo dopolnilna ponudba, kot so savne, solariji,
okrepčevalnice ter druge dejavnosti, neposredno povezane z bazenskim
kopališčem, se največje dovoljeno število obiskovalcev določi tako, da se
največje predvideno število kopalcev pomnoži s faktorjem, ki je odvisen od
površine bazenske ploščadi:


razmerje med površino dopolnilne ponudbe
in kopalno površino

faktor
 


do vključno 1,1

1


od 1,1 do vključno 1,3

1,2


nad 1,3

1,3


21. člen
(število obiskovalcev na kombiniranem
bazenskem kopališču)
(1) Največje dovoljeno število
obiskovalcev na bazenskem kopališču, ki ima dvoransko kopališče in kopališče na
prostem, se izračunava ločeno za obratovanje kopališča v zimskem in poletnem
času.
(2) V zimskem času se največje
dovoljeno število obiskovalcev izračuna tako, da se številu obiskovalcev
dvoranskega kopališča prišteje eno četrtino predvidenega števila kopalcev
kopalnih površin kopališča na prostem. Pri tem je faktor dopolnilne ponudbe iz
prejšnjega člena vedno le 1.
(3) V poletnem času se največje
dovoljeno število obiskovalcev izračuna tako, da se uporabi velikost celotne
kopalne površine dela kopališča na prostem. Pri tem se uporablja faktor
dopolnilne ponudbe iz prejšnjega člena.
V. POTREBNO ŠTEVILO REŠEVALCEV IZ VODE
22. člen
(število reševalcev iz vode)
(1) Število reševalcev iz vode na
kopališču se določi glede na potrebno število mest opazovanja in z upoštevanjem
dodatnih meril iz tega pravilnika.
(2) Na naravnem kopališču morajo biti
v času kopalne sezone v dnevnem obratovalnem času prisotni reševalci iz vode
tudi, ko je izobešena rdeča zastava. Če je na priobalnih zemljiščih v času
izobešene rdeče zastave dosežena ali presežena več kot polovica ustrezne zasedenosti
naravnega kopališča, mora delovati celotna služba reševalcev iz vode. Če je
zasedenost manjša od polovične, mora opravljati naloge iz 6. člena tega
pravilnika vsaj desetina reševalcev iz vode.
(3) Na bazenskih kopališčih, ki imajo video nadzorni sistem
in morajo imeti v eni delovni izmeni več kot štiri reševalce iz vode, se lahko
v času, ko je zasedenost kopališča manjša od 75 odstotkov največjega
dovoljenega števila obiskovalcev, število reševalcev iz vode zmanjša za največ
25 odstotkov, pod pogojem, da video nadzorni sistem pokriva vsaj 90 odstotkov
vseh kopalnih površin in bazenskih ploščadi. Eden od reševalcev iz vode mora v
tem primeru preko video nadzornega sistema neprekinjeno nadzorovati kopalno
površino in bazensko ploščad. Upravljavec kopališča mora zagotavljati, da se
zaradi takega ukrepa raven varstva pred utopitvami na kopališču ne bo
zmanjšala, in poskrbeti za brezhibno delovanje video nadzornega sistema.
(4) Lastnik
ali upravljavec kopališč, na katerih v bazenih skupna kopalna površina ne
presega 200 m2 in globina vode v nobenem delu ne presega 1,35
m, za katera ni predpisana prisotnost reševalca iz vode, mora ob bazenu
zagotoviti jasno viden napis, da za varnost ne skrbi reševalec iz vode, da je
kopanje na lastno odgovornost ter da se otroci do sedmega leta starosti lahko
kopajo le v spremstvu staršev oziroma polnoletne osebe. Na kopališčih, kjer se
pričakuje večje število tujih obiskovalcev, mora biti napis tudi v tujem
jeziku. Če se na kopališčih izvajajo organizirane dejavnosti v vodi, kot so
fizioterapija, animacija, učenje plavanja in podobno, mora lastnik ali
upravljavec v tem času zagotoviti izvajanje ukrepov iz 10. člena tega pravilnika.
(5) (črtan).
23. člen
(dodatna merila in omejitve)
(1) Majhna bazenska kopališča morajo
imeti enega reševalca iz vode.
(2) Na srednjih in velikih kopališčih
se število reševalcev iz vode določi tako, da se reševalcem iz vode na mestih
opazovanja določenih s tem pravilnikom, doda en reševalec iz vode.
(3) Kadar je kopalcev na naravnem
kopališču več, kot je ustrezno število obiskovalcev, določeno v tretjem
odstavku 19. člena tega pravilnika, se meje opazovalnih razdalj za
reševalce iz vode zmanjšajo za eno tretjino, ustrezno pa je treba povečati
število reševalcev iz vode.
(4) Dodatni reševalci iz vode, ki so
na kopališču in ne opravljajo neprekinjenega opazovanja kopalne površine in
bazenske ploščadi, zagotavljajo dajanje prve pomoči, nadzorujejo upoštevanje
kopališkega reda na suhih površinah kopališča in zamenjujejo reševalce iz vode
na opazovalnih mestih.
(5) Če naloge reševalca iz vode na
kopališču opravlja samo en reševalec iz vode, lahko svoje naloge opravlja
neprekinjeno največ 10 ur.
(6) Če naloge reševalca iz vode na
kopališču opravljata dva ali več reševalcev iz vode, si morajo mesta opazovanja
menjavati vsaj na 2 uri.
(7) Če je na kopališču več reševalcev
iz vode, upravljavec enega od njih določi za vodjo. Vodja usmerja delo
reševalcev iz vode in redarjev ter izpolnjuje in podpisuje dnevnik dela
reševalcev iz vode.
24. člen
(mesto opazovanja)
(1) Mesto opazovanja mora biti na
kraju, od koder je dobro vidno celotno opazovano območje, še zlasti nevarna
mesta. Nevarna mesta so vse tiste vodne površine, ob katerih mora biti nameščen
znak za opozorila in obvestila »Sprememba globine vode« v skladu s tem
pravilnikom.
(2) Mesto opazovanja mora biti
postavljeno tako, da reševalec iz vode ni zaslepljen zaradi stalnega vira
svetlobe. V kopališčih na prostem in naravnih kopališčih mora biti mesto
opazovanja zaščiteno pred sončnim sevanjem.
(3) Če iz sobe za reševalca iz vode ni
pregleda nad vso kopalno površino, mora imeti kopališče dodatna mesta za opazovanje
kopalne površine.
(4) Območje,
ki ga mora opazovati posamezen reševalec iz vode, je odvisno od tega, kako
visoko nad gladino vode je opazovališče. Polmer opazovanega območja je določen
s tabelo:


višina opazovališča (višina sedišča)

polmer opazovanja


od 2,0 m do 2,5 m

do 40 m


od 2,5 do 5,0 m

do 60 m


nad 5,0 m

do 100 m


(5) Ne glede na prejšnji odstavek se
šteje, da je polmer opazovanja 100 m, kadar je mesto opazovanja na plovilu.
(6) Polmer opazovanja se zmanjša za
polovico, če je na območju opazovanja nevarno mesto iz prvega odstavka tega člena.
(7) Kot opazovanja reševalca iz vode
sme biti največ 180 °C.
25. člen
(vodne atrakcije)
(1) Pri vsaki vodni atrakciji
(tobogan, plezala nad vodo, naprave za skoke v vodo in podobno) mora biti med
njenim obratovanjem prisoten redar.
(2) Ne glede na prejšnji odstavek
lahko za vzdrževanje reda skrbi le en redar, če sta dve vodni atrakciji med
seboj oddaljeni manj kot 6 m in je omogočen celovit pregled pri njuni uporabi
ali če globina vode v bazenu ne presega 0,6 m.
(3) Prisotnost redarja pri vodni atrakciji ni potrebna, če je
na vhodu vodne atrakcije nameščena avtomatska fizična zapora ali svetlobna
signalizacija in če upravljavec zagotavlja nezmanjšano varnost uporabnikov
vodne atrakcije ter brezhibno delovanje sistema. Avtomatska fizična zapora ali
svetlobna signalizacija mora delovati tako, da se vhod na napravo sprosti šele
takrat, ko predhodni kopalec zapusti območje tveganja.
VI. OPREMA IN SREDSTVA ZA REŠEVANJE IZ VODE
26. člen
(oprema kopališča)
(1) Lastnik oziroma upravljavec
kopališča mora v času obratovanja zagotoviti vse potrebno za varstvo pred
utopitvami in za preprečitev poškodb.
(2) Če ima kopališče več kot enega
reševalca iz vode, morajo le-ti imeti v času opravljanja svojih nalog stalno
radijsko ali telefonsko zvezo z drugimi reševalci iz vode.
(3) Vsako kopališče mora imeti
naslednjo opremo, ki omogoča varno in učinkovito reševanje iz vode ter
komunikacijo z zdravstveno službo, centrom za obveščanje in policijo:
-       
reševalne obroče ali reševalne žoge;
-       
reševalne tube;
-       
piščalke;
-       
telefonsko ali radijsko zvezo.
(4) Oprema, razen zvez, iz prejšnjega
odstavka ni obvezna na bazenih, katerih skupna kopalna površina ne presega površine
 200 m² in globina vode v nobenem delu ne presega 1,35 m.
27. člen
(oprema naravnega kopališča)
(1) Naravno kopališče mora imeti poleg
opreme iz prejšnjega člena tudi:
-       
megafon;
-       
opremo za prosto potapljanje;
-       
eno kratko neoprensko obleko;
-       
reševalne vrvi z osmico;
-       
reševalne deske ali blazine;
-       
reševalna plovila, kadar je ločitvena linija kopalne površine od obale
oddaljena več kot 50 m.
(2) Kopališče na morju mora imeti
poleg opreme iz prejšnjega odstavka tudi možnost komunikacije z Upravo
Republike Slovenije za pomorstvo.
28. člen
(oprema in sredstva za prvo pomoč in
namestitev)
(1) Na kopališču morajo biti oprema in
sredstva za prvo pomoč v skladu s predpisi o opremi in sredstvih za dajanje
prve pomoči.
(2) Sredstva za prvo pomoč morajo biti
v prostoru za prvo pomoč oziroma na mestih, od koder reševalec iz vode opazuje
kopalne površine in bazensko ploščad.
29. člen
(namestitev opreme in sredstev za
reševanje iz vode)
(1) Oprema in sredstva za reševanje iz
vode morajo biti na kopališču razmeščena ob kopalnih površinah.
(2) Ob bazenih za plavalce mora biti
na sredini vsake daljše stranice en reševalni obroč oziroma reševalna žoga s 15 m vrvi na stojalu ali steni.
(3) Ob prehodih globine vode in med
delom bazena za neplavalce oziroma plavalce mora biti reševalni obroč ali
reševalna žoga.
(4) Na vsakem mestu opazovanja mora
biti reševalna tuba.
(5) Ob bazenih nepravilnih oblik mora
biti po en reševalni obroč ali reševalna žoga na vsakih 25 m obodne linije bazena.
(6) V majhnih bazenskih kopališčih,
kjer bazen ni širši od 10 m, mora biti najmanj na eni od daljših stranic
reševalni obroč ali reševalna žoga.
(7) Na naravnih kopališčih mora biti na
vsakih 50 m obale ob njej nameščen reševalni obroč in vsaj 25 m vrvi. Na vsakih 50 m obale mora imeti kopališče tudi vrv z osmico. Vrv mora biti 10 m daljša od razdalje med obalo in linijo, ki označuje zunanji rob kopališča. Reševalni obroč mora
biti nameščen tudi ob mestih pod tobogani, skakalnicami in ob drugih nevarnih
mestih.
(8) Reševalno plovilo mora biti v času
obratovanja kopališča na obali oziroma v vodi ob obali.
VII. OBLAČILA IN OZNAKE REŠEVALCEV IZ VODE IN REDARJEV
30. člen
(uniforma in oznake)
(1) V času, ko reševalec iz vode
opravlja naloge v skladu s tem pravilnikom, mora nositi uniformo, ki jo
sestavljajo:
-       
oranžna majica s kratkimi rokavi ali brez rokavov, ki ima na hrbtu velik
znak reševalca iz vode, na desnem rokavu ter na levi strani prsi pa majhen znak
reševalca iz vode;
-       
oranžne hlače, kratke ali dolge, z majhnim znakom reševalca iz vode
spredaj levo pod pasom in na desnem boku;
-       
oranžne kopalke (moške oziroma ženske) z majhnim znakom reševalca iz
vode levo spredaj;
-       
oranžna čepica s senčnikom in znakom reševalca iz vode na obeh bočnih
straneh;
-       
oranžen trak, širok vsaj 12 cm, z znakom reševalca iz vode, ki se
namesti na levi rokav, kadar je reševalec v oblačilih z dolgimi rokavi.
(2) Reševalec iz vode lahko nosi tudi
dodatni oblačili, ki sestavljata uniformo:
-       
oranžen brezrokavnik z velikim znakom reševalca iz vode na hrbtu ter z
majhnim znakom reševalca iz vode na levi strani prsi;
-       
kratko oranžno vetrovko z velikim znakom reševalca iz vode na hrbtu ter
z majhnim znakom reševalca iz vode na desnem rokavu in na levi strani prsi.
(3) Lastnik oziroma upravljavec
kopališča mora ob zaposlitvi reševalca iz vode zagotoviti tista oblačila iz
prvega in prejšnjega odstavka, ki so potrebna za opravljanje nalog glede na
vrsto in značilnosti kopališča. Reševalec iz vode sme prosto izbirati posamezne
dele uniforme, ki jih nosi v času opravljanja nalog.
(4) Vsi položaji znakov so opisani s
perspektive osebe, ki je oblečena v uniformo.
(5) Oblikovna določila uniforme
reševalca iz vode in znak reševalca iz vode so določena v prilogi 2 tega
pravilnika.
31. člen
(oznaka redarja)
Redar mora imeti na zunanjem kosu oblačila
vidno oznako »REDAR«.
VIII. KOPALIŠKI ZNAKI
32. člen
(vrste in velikost)
(1) Vsako kopališče mora biti
opremljeno s predpisanimi znaki za nevarnosti in obveznosti, prepovedi ter
opozorila oziroma obvestila, ki so jih obiskovalci kopališča dolžni upoštevati.
Namestitev ustreznega znaka je obvezna povsod tam, kjer se pojavi kateri od
primerov, naštetih v tem pravilniku.
(2) S predpisanimi kopališkimi znaki
iz prejšnjega odstavka morajo biti opremljeni tudi bazeni, katerih skupna
kopalna površina ne presega površine 200 m² in globina vode v nobenem delu ne presega 1,35 m.
(3) Krajša stranica vsakega znaka mora
biti dolga najmanj 40 cm, razen na majhnih bazenskih kopališčih, kjer mora biti
dolga najmanj 30 cm.
33. člen
(oblika)
(1) Osnovna pravila grafičnega
oblikovanja znakov so določena v prilogi 3 tega pravilnika.
(2) Podrobnejša pravila grafičnega
oblikovanja kopaliških znakov, uniform reševalcev iz vode in označb na
uniformah reševalcev iz vode so dostopna na spletni strani Uprave Republike
Slovenije za zaščito in reševanje.
(3) Uporabljajo se lahko tudi drugi
znaki, ki povečujejo stopnjo varnosti na kopališčih, pri čemer je treba
uporabiti oblikovne rešitve, določene v prilogi iz prvega odstavka tega člena.
(4) Kadar znaki vključujejo tudi
besedilo, mora biti besedilo v slovenskem jeziku, na območju, kjer živijo
narodnostne manjšine, pa mora biti tudi v italijanskem in madžarskem jeziku.
Upravljavec lahko na znakih uporabi napise v največ štirih jezikih.
34. člen
(znaki za nevarnosti in obveznosti)
Znaki za nevarnosti in obveznosti so:
1.     
»Za plavalce«
označuje vodne površine za plavalce;
postavljen mora biti na sredino obeh daljših stranic bazena, namenjenega plavalcem,
na naravnem kopališču pa na obali vodne površine za plavalce (znak št. 1 v
prilogi 3).
2.     
»Za neplavalce«
označuje vodne površine za neplavalce;
postavljen mora biti na sredino obeh daljših stranic bazena, namenjenega neplavalcem,
na naravnem kopališču pa na obali vodne površine, namenjene neplavalcem (znak
št. 2 v prilogi 3).
3.     
»Za otroke«
označuje vodne površine, namenjene otrokom;
postavljen mora biti na sredino obeh daljših stranic bazena, namenjenega
otrokom, na naravnem kopališču pa na obali vodne površine, namenjene otrokom
(znak št. 3 v prilogi 3).
4.     
»Obvezno razkuževanje nog«
označuje obveznost razkuževanja nog;
postavljen mora biti ob bazenčku ali sistemu bočnih prh za razkuževanje nog
(znak št. 4 v prilogi 3).
5.     
»Obvezno prhanje«
označuje obveznost prhanja; postavljen mora
biti pred prostori oziroma površinami s prhami pri vhodu oziroma vhodih v
bazensko dvorano ali na bazensko ploščad (znak št. 5 v prilogi 3).
6.     
»Obvezna smer«
označuje obvezno smer gibanja; znak mora
biti postavljen tako, da je razvidno po kateri poti se mora gibati obiskovalec
kopališča (znak št. 6 v prilogi 3).
7.     
»Dovoljeni položaji pri spuščanju po toboganu«
Označuje položaje, ki so dovoljeni pri
spuščanju po toboganu; postavljen mora biti ob pristopu k toboganu oziroma na mestu
spusta po toboganu (znak št. 7 v prilogi 3).
35. člen
(znaki prepovedi)
Znaki prepovedi so:
1.     
»Prepoved hoje v obuvalu«
označuje mesto, od koder je dovoljena le
hoja brez obuvala oziroma z obuvalom, ki se uporablja na bazenski ploščadi;
postavljen mora biti na prehodu iz slačilnic v prostor z garderobnimi omaricami
(znak št. 8 v prilogi 3).
2.     
»Prepoved vstopa živalim«
določa, da vstop živalim na kopališče ni
dovoljen; postavljen mora biti ob vhodu na kopališče (znak št. 9 v prilogi 3).
3.     
»Prepoved igre z žogo«
označuje mesta, kjer je igranje z žogo
prepovedano; če je igranje z žogo prepovedano na celotnem območju kopališča,
mora biti znak nameščen ob vhodu na kopališče (znak št. 10 v prilogi 3).
4.     
»Prepoved skakanja v vodo«
označuje mesta, kjer je skakanje v vodo
prepovedano; postavljen mora biti pred območjem, kjer je skakanje v vodo
prepovedano; če je prepovedano na celotnem kopališču, mora biti znak nameščen
ob vhodu na kopališče (znak št. 11 v prilogi 3).
5.     
»Prepoved plavanja pod vodo«
označuje vodno površino, kjer je plavanje
pod vodo prepovedano; postavljen mora biti pred vodno površino, kjer je plavanje
pod vodo prepovedano; če je plavanje pod vodo prepovedano na celotnem
kopališču, mora biti znak nameščen ob vhodu na kopališče (znak št. 12 v prilogi
3).
36. člen
(znaki za opozorila in obvestila)
Znaki za opozorila in obvestila so:
1.     
»Globina vode«
označuje globino vode v metrih; postavljen
mora biti na sredino obeh daljših stranic bazena oziroma na bregu vode ter na
mestih, namenjenih skakanju v vodo (znak št. 13 v prilogi 3).
2.     
»Sprememba globine vode«
označuje prehod iz ene globine v drugo, če
ta prehod ni položen; postavljen mora biti 1 m pred prehodom globine 1,35 m v večjo globino (znak št. 14 v prilogi 3).
3.     
»Prostor za prvo pomoč«
označuje zaprt prostor, kjer se nudi prva
pomoč; nameščen je na vrata ali ob vhodu v prostor (znak št. 15 v prilogi 3).
4.     
»Prostor za reševalca iz vode«
označuje zaprt prostor za reševalca(-e) iz
vode; nameščen je na vrata ali ob vhodu v prostor (znak št. 16 v prilogi 3).
5.     
»POZOR – kopališče brez reševalca«
označuje kopališče, ki v skladu z določbami
tega pravilnika nima reševalca iz vode. Znak se oblikuje v skladu z drugim
odstavkom 11. člena tega pravilnika.
IX. NADZOR
37. člen
(opravljanje nadzora)
(1) Nadzor nad izvajanjem tega pravilnika,
z izjemo drugega odstavka tega člena, izvajajo inšpektorji Inšpektorata Republike
Slovenije za varstvo pred naravnimi in drugimi nesrečami.
(2) Nadzorstvo nad izvajanjem pete
alinee drugega odstavka 11. člena, 13. člena, petega odstavka 22. člena, 28. člena, 4., 5. in 6. točke 34. člena, 1. in 2. točke 35. člena ter 3. točke 36. člena tega
pravilnika izvajajo inšpektorji Zdravstvenega inšpektorata Republike Slovenije.

Priloga
1: Dnevnik del reševalcev iz vode
Priloga
2: Uniforma reševalca iz vode
Priloga
3: Kopališki znaki

Pravilnik o ukrepih za varstvo pred utopitvami
na kopališčih (Uradni list RS, št. 84/07) vsebuje naslednje prehodne in
končne določbe:
»X. PREHODNE IN KONČNE DOLOČBE
38. člen
(oprema,
oblačila in kopališki znaki)
Predpisana oprema, ki so jo morali
zagotoviti lastniki oziroma upravljavci kopališč, oblačila in oznake reševalcev
iz vode ter kopališki znaki, ki so bili predpisani ob uveljavitvi tega
pravilnika, ostanejo v uporabi, razen reševalne žrdi, ki jo je treba
nadomestiti z reševalno tubo v roku dveh let od uveljavitve tega pravilnika.
39. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o razvrstitvi kopališč in organizacijskih ukrepih za varstvo
pred utopitvami (Uradni list RS, št. 88/03 in 56/06) ter III. in IV. poglavje
Pravilnika o tehničnih ukrepih in zahtevah za varno obratovanje kopališč in za
varstvo pred utopitvami na kopališčih (Uradni list RS, št. 88/03 in 56/06).
40. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o ukrepih
za varstvo pred utopitvami na kopališčih (Uradni list RS, št. 22/13) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o ukrepih za
varstvo pred utopitvami na kopališčih (Uradni list RS, št. 33/18) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o ukrepih za
varstvo pred utopitvami na kopališčih (Uradni list RS, št. 47/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.