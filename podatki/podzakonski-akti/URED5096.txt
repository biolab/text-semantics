1. člen
S to uredbo se določajo pristojni organi in kazenske določbe
za izvajanje Uredbe Komisije (ES) št. 41/2009 z dne 20. januarja 2009 o
sestavi in označevanju živil, primernih za ljudi s preobčutljivostjo na gluten
(UL L št. 16 z dne 21. 1. 2009, str. 3; v nadaljnjem besedilu: Uredba
41/2009/ES).
2. člen
Pristojni organ za izvajanje Uredbe 41/2009/ES je ministrstvo,
pristojno za zdravje, za običajna živila iz 4. člena Uredbe 41/2009/ES pa
ministrstvo, pristojno za kmetijstvo, gozdarstvo in prehrano.
3. člen
(1) Uradni nadzor nad izvajanjem Uredbe 41/2009/ES in te
uredbe izvaja Zdravstveni inšpektorat Republike Slovenije.
(2) Uradni nadzor nad izvajanjem Uredbe 41/2009/ES in te
uredbe v delu, v katerem se nanašata na običajna živila iz 4. člena Uredbe
41/2009/ES, izvaja Inšpektorat Republike Slovenije za kmetijstvo, gozdarstvo in
prehrano.
(3) Uradni nadzor nad izvajanjem Uredbe 41/2009/ES in te
uredbe v delu, v katerem se nanašata na običajna živila živalskega izvora,
izvaja Veterinarska uprava Republike Slovenije. 
4. člen
(1) Z globo od 15.000 do 32.000 eurov se kaznuje za
prekršek pravna oseba, ki ravna v nasprotju s 3. in 4. členom Uredbe 41/2009/ES.
(2) Z globo od 6.000 do 20.000 eurov se za prekršek iz
prejšnjega odstavka kaznuje tudi samostojni podjetnik posameznik ali
posameznik, ki samostojno opravlja dejavnost.
(3) Z globo od 2.000 do 4.000 eurov se za prekršek iz
prvega odstavka tega člena kaznuje tudi odgovorna oseba pravne osebe ali
odgovorna oseba samostojnega podjetnika posameznika.
(4) Z globo od 1.000 do 1.200 eurov se za prekršek iz
prvega odstavka tega člena kaznuje tudi posameznik.

Uredba o izvajanju Uredbe Komisije (ES) o
sestavi in označevanju živil, primernih za ljudi s preobčutljivostjo na gluten
(Uradni list RS, št. 35/09)
vsebuje naslednjo prehodno in končno določbo:
»5. člen
Živila, ki izpolnjujejo pogoje iz Uredbe 41/2009/ES, so lahko
v prometu od dneva uveljavitve te uredbe.
6. člen
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2012.«.

Uredba o spremembah in dopolnitvah Uredbe o izvajanju
Uredbe Komisije (ES) o sestavi in označevanju živil, primernih za ljudi s
preobčutljivostjo na gluten (Uradni list RS, št. 50/10) vsebuje naslednjo končno določbo:
»3. člen
Ta uredba začne veljati naslednji dan po objavi v Uradnem
listu Republike Slovenije.«.