I
S to deklaracijo izraža Državni zbor Republike Slovenije
podporo stališčem do vprašanja krize na Bližnjem Vzhodu, sprejetim z navedeno
resolucijo 107. Konference Interparlamentarne unije, ki je potekala od 17. do
23. marca 2002 v Marakešu v Maroku, v skladu s priporočilom, ki ga je prejela
skupina evropskih članic Interparlamentarne unije (skupina 12+), da bi povečala
vedenje in zavedanje med člani in članicami nacionalnih parlamentov o nujnosti
skupnih prizadevanj za rešitev krize na Bližnjem Vzhodu. 
Državni zbor Republike Slovenije se pridružuje skupnim
prizadevanjem in naporom, kot so izraženi v resoluciji in jih bo upošteval pri
svojem delu. Zato Državni zbor Republike Slovenije navedeno resolucijo prevzema
v celotnem besedilu.
II
Resolucija Interparlamentarne unije se glasi:
“(1) ob sklicevanju na svoje prejšnje resolucije o
stanju na Bližnjem Vzhodu, zlasti na resolucijo, ki je bila soglasno sprejeta
14. septembra 2001 v Ouagadougou,
(2) ob sklicevanju na resolucije Varnostnega sveta in
Generalne skupščine Združenih narodov, 
(3) izražajoč globoko zaskrbljenost zaradi tragičnih
in nasilnih dogodkov, ki vsakodnevno terjajo veliko življenj in povzročajo
ogromno škodo, 
(4) s potrditvijo sprejetja resolucije 1397 s strani
Varnostnega sveta 12. marca 2002, 
1.     
Pozdravlja in podpira izvajanje resolucije Varnostnega sveta 1397
in zlasti odstavka, v katerem Svet izraža svojo zavezanost k “viziji regije,
kjer dve državi, Izrael in Palestina, živita druga ob drugi znotraj varnih in
priznanih meja“; 
2.     
Poziva Izraelce in Palestince: 
     (i)       
naj s ponovno vzpostavitvijo političnih pogajanj o skupni prihodnosti
uvedejo logiko miru in z njo zamenjajo logiko vojne, nasilja in terorja; 
    (ii)       
naj posebnemu poslaniku iz ZDA in posebnim poslanikom iz Ruske
federacije in Evropske unije ter posebnemu koordinatorju Združenih narodov
omogočijo čimbolj uspešen zaključek mirovnih misij v regiji; 
   (iii)       
naj spoštujejo premirje, upoštevajo standarde mednarodnega humanitarnega
prava in zaustavijo sovražnosti, da bi zagotovili varnost izraelskega in
palestinskega naroda, omogočili svobodno delovanje palestinskih institucij in
omogočili svobodno gibanje izraelskega in palestinskega naroda; 
   (iv)       
naj sodelujejo pri izvrševanju Mitchelevega načrta in Tennetovih
predlogov; 
    (v)       
naj nemudoma vzpostavijo mirovna pogajanja na podlagi ustreznih resolucij
Varnostnega sveta in drugih teles OZN ter resolucije IPU, sprejete v
Ouagadougou; 
3.     
Pozdravlja prispevek savdskega princa Abdullaha za dosego miru in
stabilnosti v regiji; 
4.     
Podpira vse parlamentarne in medparlamentarne mirovne pobude.“
Št. 200-09/91-1/56
Ljubljana, dne 31. maja 2002.
Predsednik 
Državnega zbora 
Republike Slovenije 
Borut Pahor l. r.
 