1. člen
S tem pravilnikom se za Nanoški sir določajo način pridelave,
predelave in priprave za trg, območje pridelave in označba geografskega
porekla. Način kontrole je določen s predpisom, ki ureja postopke za
priznavanje označb posebnih kmetijskih pridelkov oziroma živil.
2. člen
Označbo geografskega porekla Nanoški sir ima lahko sir,
pridelan, predelan in pripravljen za trg po postopku in na območju, ki sta
določena v specifikaciji za Nanoški sir, potrjeni na Uradu RS za priznavanje
označb kmetijskih pridelkov oziroma živil in vpisani v register potrjenih
specifikacij pod št. 1. Potrjena specifikacija za Nanoški sir se vodi pod št.
324-01-10/02 in je dosegljiva pri Uradu RS za priznavanje označb kmetijskih
pridelkov oziroma živil. 
Označbo geografskega porekla Nanoški sir lahko uporabljajo
pridelovalci ali predelovalci, ki opravijo certificiranje v skladu s predpisom,
ki ureja postopke za priznavanje označb posebnih kmetijskih pridelkov oziroma
živil.
3. člen
Pridelovalci ali predelovalci lahko uporabljajo zaščitni znak
za označbo geografskega porekla Nanoški sir, če izpolnjujejo pogoje iz
prejšnjega člena. 
Zaščitni znak iz prejšnjega odstavka se jim podeli v skladu s
predpisom o zaščitnem znaku za označevanje kmetijskih pridelkov oziroma živil.
4. člen
Nanoški sir mora biti označen v skladu s predpisom, ki ureja
splošno označevanje predpakiranih živil.
5. člen
Ta pravilnik začne veljati naslednji dan po objavi v Uradnem
listu RS.
Št. 324-01-10/2002/25
Ljubljana, dne 27. januarja 2003.
Minister 
za kmetijstvo, 
gozdarstvo in prehrano 
mag. Franci But l. r.