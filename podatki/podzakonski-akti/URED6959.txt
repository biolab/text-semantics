1. člen
(vsebina)
Ta uredba določa način in merila za določitev višine stroškov
postopka za izdajo upravnih aktov za zaprti sistem in za delo z gensko
spremenjenimi organizmi (v nadaljnjem besedilu: GSO) v zaprtem sistemu za
namerno sproščanje GSO v okolje in dajanje izdelkov na trg.
2. člen
(izrazi)
Izrazi, uporabljeni v tej uredbi, imajo naslednji pomen:
1.     
dnevnica je strošek po predpisu, ki ureja povračila stroškov in druge
prejemke v javnem sektorju;
2.     
poročevalec je član ali namestnik člana znanstvenega odbora za delo z
GSO v zaprtem sistemu (v nadaljnjem besedilu: odbor za zaprte sisteme) ali
znanstvenega odbora za namerno sproščanje GSO v okolje in dajanje izdelkov na
trg (v nadaljnjem besedilu: odbor za sproščanje GSO) ali drugi strokovnjak, ki
poroča o strokovnem mnenju ali mnenju o primernosti izdelka in ki ga določi
znanstveni odbor;
3.     
drugi strokovnjak je strokovnjak iz evidence raziskovalne in razvojne
dejavnosti, ki ga vodi Agencija za raziskovalno dejavnost Republike Slovenije
ali strokovnjak s seznama strokovnjakov v okviru Urada za izmenjavo informacij
o biološki varnosti ob upoštevanju strokovne usposobljenosti glede na vsebino
prijave;
4.     
stroški poročevalca so izdatki, ki nastanejo v zvezi s pripravo in
poročanjem o strokovnem mnenju ali mnenju o primernosti izdelka v postopku
pridobitve strokovnega mnenja za prijavo;
5.     
stroški za prevoz so izdatki po predpisu, ki ureja povračila stroškov in
druge prejemke v javnem sektorju;
6.     
stroški prenočevanja so izdatki po predpisu, ki ureja povračila stroškov
in druge prejemke v javnem sektorju;
7.     
stroški javnega naznanila in javne obravnave so izdatki javnega
naznanila v sredstvih javnega obveščanja in izvedbe javne obravnave.
3. člen
(stroški postopka za izdajo upravnih aktov za zaprti sistem)
(1) Stroški postopka za izdajo upravnih aktov za zaprti
sistem so izdatki, ki nastanejo ministrstvu, pristojnemu za okolje (v
nadaljnjem besedilu: ministrstvo), za strokovno pomoč odbora za zaprte sisteme
in obsegajo stroške poročevalca, stroške drugih strokovnjakov, stroške za
prevoz, stroške prenočevanja in dnevnice.
(2) Način izračuna stroškov iz prejšnjega odstavka je
določen v prilogi 1, ki je sestavni del te uredbe.
4. člen
(stroški postopka za izdajo upravnih aktov za delo z GSO)
(1) Stroški postopka za izdajo upravnih aktov za delo z
GSO so izdatki, ki nastanejo ministrstvu za strokovno pomoč odbora za zaprte
sisteme in obsegajo stroške poročevalca, stroške drugih strokovnjakov, stroške
za prevoz, stroške prenočevanja, dnevnice ter stroške javnega naznanila in
javne obravnave.
(2) Način izračuna stroškov iz prejšnjega odstavka je
določen v prilogi 2, ki je sestavni del te uredbe.
5. člen
(stroški postopka za izdajo upravnih aktov za namerno
sproščanje GSO v okolje)
(1) Stroški postopka za izdajo upravnih aktov za namerno
sproščanje GSO v okolje so izdatki, ki nastanejo ministrstvu za strokovno pomoč
odbora za sproščanje GSO in obsegajo stroške poročevalca, stroške drugih
strokovnjakov, stroške za prevoz, stroške prenočevanja, dnevnice ter stroške
javnega naznanila in javne obravnave.
(2) Način izračuna stroškov iz prejšnjega odstavka je
določen v prilogi 3, ki je sestavni del te uredbe.
6. člen
(stroški postopka za izdajo upravnih aktov za dajanje
izdelka na trg)
(1) Stroški postopka za izdajo upravnih aktov za dajanje
izdelka na trg so izdatki, ki nastanejo ministrstvu za strokovno pomoč odbora
za sproščanje GSO in obsegajo stroške poročevalca, stroške drugih
strokovnjakov, stroške prevoza, stroške prenočevanja, dnevnice ter stroške
javnega naznanila in javne obravnave.
(2) Način izračuna stroškov iz prejšnjega odstavka je
določen v prilogi 4, ki je sestavni del te uredbe.
7. člen
(nosilec stroškov in vplačilo)
(1) Stroške iz 3., 4., 5. in 6. člena te uredbe
nosi prijavitelj.
(2) Stroški iz prejšnjega odstavka so prihodek proračuna
Republike Slovenije in se vplačajo na podračun javnofinančnih prihodkov v
skladu s predpisom, ki ureja podračune ter način plačevanja obveznih dajatev in
drugih javnofinančnih prihodkov.
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-9/2016
Ljubljana, dne 24. marca 2016
EVA 2015-2550-0029
Vlada Republike Slovenije
dr. Miroslav Cerar l.r.
Predsednik

Priloga 1: Določitev
stroškov postopka za izdajo upravnih aktov za zaprti sistem
Priloga 2: Določitev
višine stroškov postopka za izdajo upravnih aktov za delo z GSO
Priloga 3: Določitev
višine stroškov postopka za izdajo upravnih aktov za namerno sproščanje GSO v
okolje
Priloga 4: Določitev
višine stroškov postopka za izdajo upravnih aktov za dajanje izdelka na trg