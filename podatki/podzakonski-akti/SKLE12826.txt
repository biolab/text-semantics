1. člen
(vsebina in namen sklepa)
(1) Banka Slovenije z namenom »blažitev in preprečitev
čezmerne rasti kreditiranja in čezmernega finančnega vzvoda« ter »omejitev
koncentracije neposredne in posredne izpostavljenosti« uvaja blažilnik
sistemskih tveganj.
(2) S tem sklepom se v zvezi z zahtevo po vzdrževanju
blažilnika sistemskih tveganj za banke in hranilnice (v nadaljevanju: banke)
podrobneje določajo:
1.     
banke, za katere velja blažilnik sistemskih tveganj,
2.     
izpostavljenosti, za katere veljajo stopnje blažilnika sistemskih
tveganj,
3.     
stopnje blažilnika sistemskih tveganj ter
4.     
datum, od katerega morajo banke vzdrževati blažilnik sistemskih tveganj.
(3) Določbe tega sklepa se uporabljajo za vse banke, in sicer
na najvišji ravni uporabe zahtev v Republiki Sloveniji, ki velja za posamezno
banko, bodisi na posamični, subkonsolidirani ali konsolidirani podlagi.
(4) Ne glede na prejšnji odstavek se določbe tega sklepa ne
uporabljajo za banke, ki so hkrati vključene v bonitetno konsolidacijo
nadrejene banke Republike Slovenije na podlagi 18. člena Uredbe (EU) št.
575/2013 Evropskega parlamenta in Sveta z dne 26. junija 2013 o bonitetnih
zahtevah za kreditne institucije in investicijska podjetja ter o spremembi
Uredbe (EU) št. 648/2012 (UL L št. 176 z dne 27. junija 2013, str. 1) s
spremembami.
2. člen
(vrste izpostavljenosti in stopnja blažilnika sistemskih
tveganj)
Banka Slovenije določa zahtevo po vzdrževanju blažilnika
sistemskih tveganj za sektorske izpostavljenosti v Republiki Sloveniji iz prve
in druge alineje 4. točke prvega odstavka 247. člena ZBan-3. Za navedene
sektorske izpostavljenosti Banka Slovenije določa naslednji stopnji blažilnika
sistemskih tveganj:
1.     
1,0 % za vse izpostavljenosti na drobno do fizičnih oseb, zavarovane s
stanovanjskimi nepremičninami;
2.     
0,5 % za vse druge izpostavljenosti do fizičnih oseb.
3. člen
(datum začetka vzdrževanja blažilnika)
Banke morajo zahtevo po vzdrževanju blažilnika sistemskih
tveganj izpolnjevati od 1. januarja 2023.
4. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Ljubljana, dne 29. aprila
2022
Boštjan Vasle
predsednik
Sveta Banke Slovenije