I. SPLOŠNI DOLOČBI
1. člen
Ta pravilnik določa minimalne strokovne,
organizacijske in tehnične pogoje za pripravo in izvajanje programa
preprečevanja in obvladovanja bolnišničnih okužb (v nadaljnjem besedilu:
program). Program v bolnišnicah vključuje tudi program smotrne rabe in
spremljanja porabe protimikrobnih zdravil (v nadaljnjem besedilu: program
protimikrobnih zdravil).
Program iz prejšnjega odstavka izvajajo
pravne in fizične osebe, ki opravljajo zdravstveno dejavnost.
2. člen
Program pripravi strokovni vodja oziroma
direktor, kadar sta poslovodna funkcija in funkcija strokovnega vodenja
združeni (v nadaljnjem besedilu: odgovorna oseba).
II. BOLNIŠNICE
Odgovornost in notranji nadzor
3. člen
Odgovorna oseba za izvajanje programa
imenuje zdravnika za obvladovanje bolnišničnih okužb, medicinsko sestro za
obvladovanje bolnišničnih okužb in komisijo za obvladovanje bolnišničnih okužb.
Zdravnik za obvladovanje bolnišničnih okužb
je odgovoren osebi iz prejšnjega odstavka.
Medicinska sestra za obvladovanje
bolnišničnih okužb je odgovorna zdravniku za obvladovanje bolnišničnih okužb.
4. člen
Notranji nadzor nad izvajanjem programa
opravlja strokovni svet bolnišnice, ki obravnava letno poročilo o izvajanju
programa, najmanj enkrat v dveletnem obdobju pa tudi usmeritve programa.
Zdravnik za obvladovanje bolnišničnih
okužb
5. člen
Zdravnik za obvladovanje bolnišničnih okužb
(v nadaljnjem besedilu: ZOBO) spremlja in svetuje glede izvajanja dogovorjenih
postopkov za epidemiološko spremljanje, preprečevanje in obvladovanje
bolnišničnih okužb, izpolnjevanja minimalnih tehničnih pogojev za preprečevanje
in obvladovanje bolnišničnih okužb, svetuje glede nabave opreme in materiala,
ki se uporablja pri diagnostičnih, terapevtskih, negovalnih in ostalih
postopkih, organizira ustrezno usposabljanje zdravstvenih delavcev in drugih
zaposlenih ter svetuje pri načrtovanju gradbenih del v bolnišnici.
ZOBO mora biti dodatno usposobljen na
najmanj eno-semestralnem podiplomskem izobraževanju s področja epidemiološkega
spremljanja, preprečevanja in obvladovanja bolnišničnih okužb.
V bolnišnicah s 600 ali več posteljami mora
biti imenovan oziroma zaposlen najmanj en ZOBO za polni delovni čas oziroma več
ZOBO za del delovnega časa s skupno polnim delovnim časom. Na vsakih dodatnih
800 postelj mora biti imenovan oziroma zaposlen še dodaten ZOBO za polni
delovni čas, oziroma več ZOBO za del delovnega časa s skupno polnim delovnim
časom. V bolnišnicah z manj kot 600 posteljami mora biti zaposlen najmanj en
ZOBO za delež delovnega časa, ki je sorazmeren številu postelj, vendar ne manj
kot 20% polnega delovnega časa (8 ur tedensko).
Medicinska sestra za obvladovanje
bolnišničnih okužb
6. člen
Medicinska sestra za obvladovanje
bolnišničnih okužb (v nadaljnjem besedilu: SOBO) pomaga ZOBO-ju pri spremljanju
in svetovanju glede izvajanja dogovorjenih postopkov za epidemiološko
spremljanje, preprečevanje in obvladovanje bolnišničnih okužb, izpolnjevanja
minimalnih tehničnih pogojev za preprečevanje in obvladovanje bolnišničnih
okužb, pri svetovanju glede nabave opreme in materiala, ki se uporablja pri
diagnostičnih, terapevtskih, negovalnih in ostalih postopkih, pri organiziranju
ustreznega usposabljanja zdravstvenih delavcev in drugih zaposlenih ter svetuje
pri načrtovanju gradbenih del v bolnišnici.
SOBO mora biti dodatno usposobljena na
najmanj enosemestralnem podiplomskem izobraževanju s področja epidemiološkega
spremljanja, preprečevanja in obvladovanja bolnišničnih okužb.
V bolnišnicah z manj kot 250 posteljami
mora SOBO delu v zvezi z spremljanjem, preprečevanjem in obvladovanjem
bolnišničnih okužb posvetiti najmanj 20 ur tedensko (50% polnega delovnega časa).
V bolnišnicah z več kot 250 posteljami, mora biti imenovana oziroma zaposlena
SOBO za polni delovni čas oziroma več SOBO za del delovnega časa, s skupno
polnim delovnim časom. Na vsakih dodatnih 400 postelj mora biti imenovana
oziroma zaposlena dodatna SOBO za polni delovni čas oziroma več SOBO za del
delovnega časa, s skupno polnim delovnim časom.
7. člen
Za izvajanje posameznih nalog SOBO iz
prvega odstavka prejšnjega člena, lahko odgovorna oseba imenuje tudi
sanitarnega inženirja oziroma diplomiranega sanitarnega inženirja za katerega
se smiselno uporabljajo določila iz tretjega odstavka 3. člena ter drugega in
tretjega odstavka 6. člena tega pravilnika.
Komisija za obvladovanje bolnišničnih
okužb
8. člen
Komisija za obvladovanje bolnišničnih okužb
(v nadaljnjem besedilu: KOBO) pripravlja strokovna pisna navodila za
epidemiološko spremljanje, preprečevanje in obvladovanje bolnišničnih okužb,
svetuje glede nabave opreme in materiala, ki se uporablja pri diagnostičnih,
terapevtskih, negovalnih in ostalih postopkih, potrjuje program izobraževanja
zdravstvenih in drugih delavcev, ter najmanj enkrat letno pripravi in sprejme
pisno poročilo o izvajanju programa.
Obvezni člani KOBO so: strokovni vodja
bolnišnice, ZOBO, glavna medicinska sestra, SOBO, epidemiolog, zdravnik
mikrobiolog, infektolog, farmacevt, kirurg oziroma zdravnik druge specialnosti.
KOBO se mora sestati najmanj štirikrat
letno.
Epidemiološko spremljanje
bolnišničnih okužb
9. člen
Epidemiološko spremljanje bolnišničnih
okužb je sistematično zbiranje podatkov o pojavljanju in porazdelitvi
bolnišničnih okužb in dogodkih ter dejavnikih, ki zvišujejo ali znižujejo
tveganje, redna analiza teh podatkov in poročanje tistim, ki jih potrebujejo za
ukrepanje.
Bolnišnica mora imeti pisna pravila o
načinu epidemiološkega spremljanja bolnišničnih okužb, ki vsebujejo tudi
standardne definicije bolnišničnih okužb.
Epidemiološko spremljanje se izvaja z
ozirom na prioritete, ki jih določi KOBO.
Poročila o epidemiološkem spremljanju
bolnišničnih okužb, ki jih pripravi ZOBO, najmanj štirikrat letno obravnava
KOBO.
Doktrina izvajanja vseh
diagnostičnih, terapevtskih, negovalnih in ostalih postopkov
10. člen
Bolnišnica mora imeti pisna pravila, ki
določajo izvajanje vseh diagnostičnih, terapevtskih, negovalnih in ostalih
postopkov z večjim tveganjem okužb in higieno rok.
Doktrina sterilizacije, dezinfekcije,
čiščenja in ravnanja z odpadki
11. člen
Bolnišnica mora imeti pisna pravila, ki
določajo:
-      
vrsto in način sterilizacije, pripravo
inštrumentov in materiala za sterilizacijo, vrsto in način pakiranja ter
kontrolo in vodenje evidence sterilizacije,
-      
sredstva, način in pogostost izvajanja
razkuževanja,
-      
načine in pogostost čiščenja prostorov in
opreme,
-      
razvrščanje, zbiranje, shranjevanje in
predelava odpadkov.
Doktrina ravnanja z bolniki,
zdravstvenimi delavci in sodelavci z okužbami
12. člen
Bolnišnica mora imeti pisna pravila, ki
določajo:
-      
vrste izolacijskih ukrepov pri bolnikih glede
na poti prenosa okužb in trajanje izolacijskih ukrepov za posamezne okužbe,
-      
način obveščanja ob epidemiji bolnišničnih
okužb ali sumu nanjo in pristojnost za ukrepanje,
-      
trajanje začasne odstranitve zdravstvenih
delavcev in sodelavcev z delovnega mesta v času okužbe ali po stiku z okuženo
osebo.
Program zaščite zdravstvenih delavcev
in zdravstvenih sodelavcev na delovnih mestih
13. člen
V skladu z določili letnega programa
imunoprofilakse in kemoprofilakse mora imeti bolnišnica pisna pravila, ki
določajo cepljenja, potrebna za delavce na posameznih delovnih mestih ter
indikacije za imuno in kemoprofilakso.
Bolnišnica mora imeti pisna pravila, ki
določajo:
-      
ukrepe ob izpostavljenosti okužbam,
-      
vrste osebnih zaščitnih sredstev in njihovo
uporabo.
Program usposabljanja zdravstvenih
delavcev in drugih zaposlenih
14. člen
Usposabljanje je sistematično izobraževanje
o načinih preprečevanja in obvladovanja okužb. Obvezno  je za vse zdravstvene
delavce in druge zaposlene v bolnišnici. Prilagojeno je doseženi stopnji
strokovne izobrazbe in različnim ravnem tveganja za okužbe pri zdravstvenih
delavcih in drugih zaposlenih ali bolnikih. Njegovo izvajanje usklajuje
zdravstveni delavec z opravljenim vsaj enosemestralnim podiplomskim
izobraževanjem s področja preprečevanja in obvladovanja okužb.
Tehnični pogoji
15. člen
Za izvajanje programa mora bolnišnica izpolnjevati
naslednje minimalne tehnične pogoje:
-      
opremljenost delovnih mest z opremo in
pripomočki za higieno rok in osebnimi zaščitnimi sredstvi,
-      
oskrba s sterilnim materialom in inštrumenti,
-      
prostori in aparature za sterilizacijo,
-      
laboratorijske storitve pooblaščenega
mikrobiološkega laboratorija, kjer dela zdravnik specialist mikrobiolog,
-      
prostori in oprema za izolacijo bolnikov,
-      
prezračevanje,
-      
preskrba z zdravstveno ustrezno pitno vodo,
-      
preskrba z zdravstveno ustreznimi živili,
-      
prostorska ureditev z ločitvijo čistih in
nečistih postopkov in poti.
Minimalni tehnični pogoji morajo biti
zagotovljeni za:
-      
razvrščanje, prevoz in pranje perila,
-      
čiščenje prostorov in opreme ter
-      
zbiranje, prevoz in odstranjevanje odpadkov.
Izvajanje programa protimikrobnih
zdravil
15.a člen
(1) Program protimikrobnih zdravil v
bolnišnicah pripravi odgovorna oseba za izvajanje programa.
(2) Program protimikrobnih zdravil v
bolnišnicah izvaja Komisija za protimikrobna zdravila oziroma Komisija za
zdravila, ki jo imenuje odgovorna oseba za izvajanje programa. Komisija ima
najmanj tri člane, od katerih je vsaj eden opravil dodatno izobraževanje s
področja protimikrobnih zdravil. 
(3) Ne glede na prejšnji odstavek, v
bolnišnicah, v katerih nista bili imenovani Komisija za protimikrobna zdravila
oziroma Komisija za zdravila lahko program protimikrobnih zdravil izvaja zdravnik
ali farmacevt z izkazanim dodatnim izobraževanjem s področja protimikrobnih
zdravil, ki ga imenuje odgovorna oseba za izvajanje programa.
(4) Za dodatno izobraževanje iz tega člena
se šteje izobraževanje, ki ga ovrednoti pristojna zbornica.
(5) Komisija iz drugega odstavka tega člena
oziroma oseba iz tretjega odstavka tega člena najmanj enkrat letno pripravi in
sprejme pisno poročilo o izvajanju programa protimikrobnih zdravil ter ga
posreduje odgovorni osebi za izvajanje programa.
Spremljanje porabe protimikrobnih zdravil
15.b člen
(1) Spremljanje porabe protimikrobnih
zdravil v bolnišnicah poteka v skladu s priporočili Svetovne zdravstvene
organizacije in navodili, ki jih pripravi Nacionalna komisija za smotrno rabo
protimikrobnih zdravil.
(2) Posamezna bolnišnica najpozneje do 31.
januarja tekočega leta sporoči porabo protimikrobnih zdravil v preteklem letu Kliniki
za infekcijske bolezni in vročinska stanja Univerzitetnega kliničnega centra Ljubljana,
ki v okviru terciarne dejavnosti zbira in obdeluje podatke o porabi
protimikrobnih zdravilih ter preverja njihovo kakovost na nacionalni ravni.
(3) Stroške zbiranja, obdelave in
ocenjevanja podatkov iz prejšnjega odstavka krije ministrstvo, pristojno za
zdravje. 
Smernice o smotrni rabi
protimikrobnih zdravil
15.c člen
Bolnišnica mora imeti smernice o smotrni
rabi protimikrobnih zdravil, ki morajo biti znanstveno utemeljene in upoštevati
lokalno občutljivost mikroorganizmov za protimikrobna zdravila.
Vodenje porabe protimikrobnih zdravil
15.č člen
Bolnišnica vodi porabo protimikrobnih
zdravil elektronsko.
Nadzor
16. člen
(prenehal
veljati)
III. DRUGE PRAVNE IN FIZIČNE OSEBE, KI OPRAVLJAJO ZDRAVSTVENO
DEJAVNOST
Izvajanje programa in odgovornost
17. člen
(1) Pravne in fizične osebe, ki opravljajo
zdravstveno dejavnost, pripravijo program in odgovarjajo za njegovo izvajanje.
(2) Za  pripravo in izvajanje programa iz
prejšnjega odstavka se smiselno uporabljajo določbe 9. do 14. člena tega
pravilnika.
Tehnični pogoji
18. člen
Za izvajanje programa morajo pravne in
fizične osebe, ki opravljajo zdravstveno dejavnost, izpolnjevati naslednje
minimalne tehnične pogoje:
-      
opremljenost delovnih mest z opremo in
pripomočki za higieno rok in osebnimi zaščitnimi sredstvi,
-      
oskrba s sterilnim materialom in inštrumenti,
-      
prostori in aparature za sterilizacijo (kolikor
se ne uporablja izključno sterilni material za enkratno uporabo),
-      
laboratorijske storitve pooblaščenega
mikrobiološkega laboratorija, kjer dela zdravnik specialist mikrobiolog,
-      
prostori in oprema za izolacijo bolnikov,
-      
prezračevanje,
-      
preskrba z zdravstveno ustrezno pitno vodo,
-      
preskrba z zdravstveno ustreznimi živili
(kolikor storitve obsegajo preskrbo bolnikov ali osebja z živili),
-      
prostorska ureditev z ločitvijo čistih in
nečistih postopkov in poti.
Minimalni tehnični pogoji morajo biti
zagotovljeni za:
-      
sortiranje, prevoz in pranje perila,
-      
čiščenje prostorov in opreme,
-      
zbiranje, prevoz in odstranjevanje odpadkov.

Pravilnik o pogojih za pripravo in izvajanje
programa preprečevanja in obvladovanja bolnišničnih okužb (Uradni list RS, št. 74/99)
vsebuje naslednje prehodne in končne določbe:
»IV. PREHODNE IN KONČNE DOLOČBE
19. člen
Javni zavodi in pravne in fizične osebe, ki
opravljajo zdravstveno dejavnost, morajo v šestih mesecih po uveljavitvi tega
pravilnika sprejeti pisna navodila in začeti izvajati program v skladu s tem
pravilnikom.
20. člen
Strokovna navodila za izvajanje tega
pravilnika izda minister, pristojen za zdravstvo v štirih mesecih po
uveljavitvi tega pravilnika.
21. člen
Z uveljavitvijo tega pravilnika se preneha
uporabljati pravilnik o ukrepih za varstvo pred širjenjem okužbe znotraj
zdravstvenih organizacij (Uradni list SFRJ, št. 49/86).
22. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o strokovnem nadzoru izvajanja
programa preprečevanja in obvladovanja bolnišničnih okužb (Uradni list RS, št. 92/06) vsebuje naslednjo končno določbo:
»16. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o pogojih
za pripravo in izvajanje programa preprečevanja in obvladovanja bolnišničnih
okužb (Uradni list RS, št. 10/11) vsebuje naslednjo prehodno in
končno določbo:
»4. člen
(1) Odgovorna oseba za izvajanje programa
imenuje komisijo iz drugega odstavka oziroma osebo iz tretjega odstavka 15.a
člena pravilnika najpozneje v 30 dneh od dneva uveljavitve tega pravilnika in o
tem obvesti ministrstvo, pristojno za zdravje
(2) Odgovorna oseba za izvajanje programa
pripravi program protimikrobnih zdravil najpozneje v 60 dneh od dneva
uveljavitve tega pravilnika.
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.