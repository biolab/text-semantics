I. SPLOŠNE DOLOČBE
1. člen
(vsebina)
(1) Ta uredba v skladu z Direktivo Evropskega parlamenta in
Sveta 2006/7/ES z dne 15. februarja 2006 o upravljanju kakovosti kopalnih voda
in razveljavitvi Direktive 76/160/EGS (UL L št. 64 z dne 4. 3. 2006, str. 37; v
nadaljnjem besedilu: Direktiva 2006/7/ES) določa kopalne vode in: 
-       
obveznost in način izvajanja monitoringa kakovosti kopalnih voda, 
-       
merila za vrednotenje kakovosti kopalnih voda in za razvrščanje teh voda
po kakovosti, 
-       
ukrepe upravljanja kakovosti kopalnih voda ter 
-       
način sodelovanja in obveščanja javnosti o upravljanju kakovosti
kopalnih voda. 
(2) Ta uredba za kopalno vodo določa vodno telo površinske
vode ali njegov del, kjer se kopa ali pričakuje, da se bo kopalo, veliko
število kopalcev in kopanje ni trajno prepovedano ali trajno odsvetovano ter so
izpolnjena druga merila iz predpisa, ki ureja podrobnejše kriterije za
ugotavljanje kopalnih voda. 
(3) Ta uredba za kopalno vodo določa tudi vodno telo
površinske vode ali njegov del, kjer se kopanje izvaja kot neposredna raba vode
za dejavnost kopališč in v skladu s predpisi, ki urejajo varstvo pred
utopitvami.
2. člen
(uporaba)
Določbe te uredbe se ne uporabljajo za kopalne vode v bazenih
in bazenskih kopališčih in za umetno ustvarjene omejene vode, ločene od
površinskih in podzemnih voda.
3. člen
(izrazi)
Izrazi, uporabljeni v tej uredbi, imajo naslednji pomen: 
1.     
trajna ali začasna omejitev kopanja je trajno ali začasno odsvetovanje
kopanja; 
2.     
trajna prepoved ali odsvetovanje kopanja je prepoved ali odsvetovanje,
ki traja vsaj eno kopalno sezono; 
3.     
začasna prepoved ali odsvetovanje kopanja je prepoved ali odsvetovanje,
ki traja manj kakor eno kopalno sezono; 
4.     
veliko število kopalcev je število, določeno s predpisom, ki ureja
podrobnejše kriterije za ugotavljanje kopalnih voda; 
5.     
kopalna sezona je obdobje, določeno s predpisom, ki ureja podrobnejše
kriterije za ugotavljanje kopalnih voda; 
6.     
onesnaženje je navzočnost mikrobiološkega onesnaženja iz stolpca A
preglednic 1 in 2 priloge 2, ki je sestavni del te uredbe, ali drugih
organizmov ali odpadkov iz 22. in 23. člena te uredbe, ki vplivajo na kakovost
kopalne vode in lahko predstavljajo tveganje za zdravje kopalcev; 
7.     
profil kopalne vode je opis značilnosti kopalne vode in drugih
površinskih voda na prispevnem območju kopalne vode ter ugotovitev in ocena
vzrokov onesnaženja, ki bi lahko vplivalo na kopalno vodo in škodilo zdravju
kopalcev, v skladu z 18. členom te uredbe; 
8.     
kratkotrajno onesnaženje je mikrobiološko onesnaženje iz stolpca A
preglednic 1 in 2 priloge 2 te uredbe, pri katerem je mogoče jasno opredeliti
vzroke in za katero se navadno pričakuje, da na kakovost kopalne vode ne bo
vplivalo dlje kakor približno 72 ur po začetnem poslabšanju, ter za katero so
sprejeti ustrezni ukrepi zgodnjega opozarjanja in obravnave, kakor izhaja iz
šestega odstavka 16. člena te uredbe; 
9.     
neobičajne razmere so dogodek ali kombinacija dogodkov, ki vplivajo na
kakovost kopalne vode na določeni lokaciji in za katere se ne pričakuje, da bi
se pojavili v povprečju več kakor enkrat vsaka štiri leta; 
10.  
skupek podatkov o kakovosti kopalne vode so podatki, pridobljeni na
podlagi monitoringa kakovosti kopalne vode v skladu s 7. členom te uredbe; 
11.  
vrednotenje kakovosti kopalne vode je vrednotenje v skladu s postopkom
iz 14. člena te uredbe; 
12.  
razraščanje cianobakterij je kopičenje cianobakterij v obliki cvetenja,
prevleke ali pene; 
13.  
vplivno območje kopalne vode je območje po predpisih, ki urejajo emisije
snovi pri odvajanju odpadne vode iz komunalnih čistilnih naprav; 
14.  
prispevno območje kopalne vode je območje, s katerega vse celinske vode
odtekajo preko potokov, rek ali jezer v kopalno vodo in se določi na podlagi
hidrografskih razvodnic; 
15.  
kopalno območje je območje kopalne vode, na katerem se kopa večje
število ljudi in kopanje ni prepovedano.
4. člen
(upravljanje kakovosti kopalnih voda)
Upravljanje kakovosti kopalnih voda obsega: 
-       
vzpostavitev in vzdrževanje profila kopalne vode, 
-       
določitev koledarja monitoringa, 
-       
izvedba monitoringa, 
-       
vrednotenje kakovosti in razvrstitev kopalnih voda po kakovosti, 
-       
ugotavljanje in ocenjevanje vzrokov onesnaženja, ki bi lahko vplivalo na
kakovost kopalne vode in škodilo zdravju kopalcev, 
-       
obveščanje javnosti, 
-       
priprava in izvajanje ukrepov za preprečevanje izpostavljenosti kopalcev
onesnaženju, 
-       
priprava in izvajanje ukrepov za zmanjševanje nevarnosti onesnaženja ter
-       
priprava programa ukrepov, kadar je treba izboljšati kakovost kopalne
vode.
II. KOPALNE VODE
5. člen
(kopalna voda)
(1) Seznam kopalnih voda je določen v prilogi 1, ki je
sestavni del te uredbe. 
(2) Na podlagi podatkov o hidrografskih razvodnicah so
kopalnim vodam določena tudi prispevna območja kopalnih voda. 
(3) Kopalne vode in njihove geografske meje ter prispevna in
vplivna območja kopalnih voda so določena na digitalnem podatkovnem sloju za
raven merila 1 : 25 000 v državnem koordinatnem sistemu in so del vodnega
katastra. 
(4) Seznam kopalnih voda ministrstvo, pristojno za varstvo
okolja (v nadaljnjem besedilu: ministrstvo), skupaj s prikazom kopalnih voda na
publikacijskih kartah vsako leto najpozneje mesec dni pred začetkom kopalne
sezone objavi na svetovnem spletu. 
(5) Seznam kopalnih voda in njihove geografske meje
ministrstvo letno pregleda in pripravi predlog sprememb in dopolnitev, če so
izpolnjeni pogoji za določitev novih ali za spremembo obstoječih kopalnih voda.
6. člen
(zbirka podatkov o kopalnih vodah)
Podatki o kopalnih vodah in njihovih geografskih mejah ter
podatki o prispevnih in vplivnih območjih kopalnih voda se vodijo v digitalni
zbirki podatkov za raven merila 1 : 25 000 v državnem koordinatnem sistemu, ki
jo vodi ministrstvo.
III. KAKOVOST KOPALNIH VODA
1. Monitoring kopalnih voda
7. člen
(monitoring)
(1) Na kopalnih vodah izvaja ministrstvo monitoring
parametrov, določenih v stolpcu A preglednic 1 in 2 priloge 2 te uredbe. 
(2) Prvi vzorec kopalne vode je treba odvzeti največ sedem
dni pred začetkom kopalne sezone. Nadaljnje vzorčenje poteka redno in
enakomerno v celotni kopalni sezoni tako, da časovni razmik med odvzemanjem
vzorcev nikoli ne presega enega meseca. 
(3) Na kopalno sezono je treba odvzeti in preskušati vsaj
štiri vzorce, pri čemer se všteje tudi vzorec, odvzet pred začetkom kopalne
sezone. 
(4) Ne glede na določbo prejšnjega odstavka se lahko skupaj z
vzorcem, odvzetim pred začetkom kopalne sezone, na kopalno sezono odvzamejo in
preskušajo le trije vzorci kopalne vode, če: 
-       
kopalna sezona ne traja več kakor osem tednov ali 
-       
je kopalna voda na območju s posebnimi geografskimi omejitvami. 
(5) Vzorci, odvzeti med kratkotrajnim onesnaženjem, se lahko
prezrejo. Če je treba nadomestiti prezrti vzorec, se odvzame dodaten vzorec
kopalne vode sedem dni po koncu kratkotrajnega onesnaženja. 
(6) Po kratkotrajnem onesnaženju se odvzame dodaten vzorec
kopalne vode za potrditev, da onesnaženja ni več. Odvzem dodatnega vzorca se
opravi na dan ali najpozneje naslednji dan po tem, ko so znani rezultati
preskušanja vzorca, odvzetega med kratkotrajnim onesnaženjem, vendar ne prej
kot 72 ur po odvzemu tega vzorca. Ta vzorec ni del skupka podatkov o kakovosti
kopalne vode.
8. člen
(koledar monitoringa)
(1) Najpozneje mesec dni pred začetkom kopalne sezone
ministrstvo za vsako kopalno vodo pripravi koledar monitoringa. Vzorčenje
kopalne vode je treba opraviti najpozneje štiri dni po datumu, določenem v
koledarju monitoringa. 
(2) Koledar monitoringa se v času trajanja neobičajnih razmer
lahko začasno opusti, vendar ga je treba začeti ponovno uporabljati takoj, ko
se neobičajne razmere končajo. Manjkajoče vzorce je treba nadomestiti z novimi
vzorci, ki jih je treba odvzeti takoj po končanju neobičajnih razmer.
9. člen
(merilno mesto)
(1) Merilno mesto je točka na kopalni vodi, kjer se
pričakuje: 
-       
največje število kopalcev ali 
-       
največja nevarnost onesnaženja glede na profil kopalne vode. 
(2) Kjer je to mogoče, je treba vzorec odvzeti 30 centimetrov
pod vodno gladino in v vodi, ki je globoka vsaj en meter.
10. člen
(vzorčenje in ravnanje z vzorci)
Pri vzorčenju kopalne vode in ravnanju z vzorci za
mikrobiološko preskušanje je treba upoštevati pravila iz priloge 5, ki je
sestavni del te uredbe.
11. člen
(preskušanje vzorcev kopalne vode)
(1) Preskušanje vzorcev kopalne vode je treba izvajati po
metodah, ki so določene v stolpcu F preglednic 1 in 2 priloge 2 te uredbe, in
po pravilih iz priloge 5 te uredbe. 
(2) Rezultate preskušanja iz prejšnjega odstavka ministrstvo
takoj po preskušanju v skladu s 27. členom te uredbe objavi na svetovnem
spletu.
2. Vrednotenje kakovosti kopalnih voda
12. člen
(skupek podatkov o kakovosti kopalne vode)
Za vrednotenje kakovosti kopalne vode ministrstvo na podlagi
monitoringa kakovosti kopalne vode v skladu s 7. členom te uredbe za vsako
kopalno sezono in tri predhodne kopalne sezone (v nadaljnjem besedilu:
ocenjevalno obdobje) oblikuje skupke podatkov o kakovosti kopalne vode.
13. člen
(vrednotenje kakovosti)
(1) Vrednotenje kakovosti kopalne vode izvaja ministrstvo po
postopku iz 14. člena te uredbe: 
-       
za vsako posamezno kopalno vodo, 
-       
ob koncu kopalne sezone in 
-       
na podlagi skupka podatkov o kakovosti kopalne vode za posamezno
ocenjevalno obdobje. 
(2) Skupki podatkov o kakovosti kopalne vode, ki se uporabijo
za vrednotenje kakovosti kopalnih voda, morajo zajemati najmanj 16 vzorcev
oziroma 12 vzorcev, če gre za primere iz četrtega odstavka 7. člena te uredbe. 
(3) Ne glede na določbo tretje alinee prvega odstavka tega
člena se lahko vrednotenje kakovosti kopalne vode izvede tudi na podlagi skupka
podatkov o kakovosti kopalne vode za krajše ocenjevalno obdobje, če: 
-       
je izpolnjena zahteva iz prejšnjega odstavka ali 
-       
skupek podatkov o kakovosti kopalne vode, ki se uporabi za vrednotenje,
zajema najmanj osem vzorcev kopalne vode, za katero kopalna sezona ni daljša od
osem tednov. 
(4) Vrednotenje kakovosti kopalne vode v skladu s prejšnjim
odstavkom se lahko izvede, če: 
-       
je kopalna voda določena na novo, 
-       
so nastale kakršne koli spremembe, ki bodo verjetno vplivale na
razvrstitev kopalne vode v skladu s 16. členom te uredbe, ali 
-       
je kopalna voda že bila ocenjena v skladu s predpisom, ki ureja
minimalne higienske in druge zahteve za kopalne vode. 
(5) V primeru iz druge alinee prejšnjega odstavka se
vrednotenje kakovosti kopalne vode izvede na podlagi skupka podatkov o
kakovosti kopalne vode, ki vsebuje samo rezultate preskušanja vzorcev, zbranih
po pojavu sprememb. 
(6) V primeru iz tretje alinee četrtega odstavka tega člena
se za vrednotenje kakovosti kopalne vode uporabijo rezultati preskušanja
vzorcev, izvedenega v skladu s predpisom, ki ureja minimalne higienske in druge
zahteve za kopalne vode, pri čemer se parametra 2 in 3 priloge 2 Pravilnika o
minimalnih higienskih in drugih zahtevah za kopalne vode (Uradni list RS, št.
73/03, 96/06 in 26/07 – ZVU-A) štejeta za enakovredna parametroma 2 in 1
priloge 2 te uredbe.
14. člen
(postopek vrednotenja)
(1) Vrednotenje kakovosti kopalne vode se izvede na podlagi
percentilnih vrednosti mikrobioloških vrednotenj posameznih mikrobioloških
parametrov za posamezno ocenjevalno obdobje, zbranih na podlagi monitoringa iz
7. člena te uredbe. 
(2) Izračun percentilne vrednosti mikrobioloških vrednotenj
posameznih mikrobioloških parametrov se izvede po postopku iz priloge 3, ki je
sestavni del te uredbe.
15. člen
(skupina kopalnih voda)
(1) Ministrstvo lahko kopalne vode zaradi vrednotenja
kakovosti nadalje razdeli ali združi v skupine. 
(2) Kopalne vode se zaradi vrednotenja kakovosti lahko
združijo v isto skupino, če: 
-       
so sosednje, 
-       
je bila njihova kakovost za predhodna štiri leta v skladu s 13. in 14.
členom te uredbe ovrednotena podobno in 
-       
profili teh kopalnih voda izkazujejo skupne dejavnike tveganja ali
odsotnost dejavnikov tveganja.
3. Razvrstitev kopalnih voda po kakovosti
16. člen
(razvrstitev kopalnih voda)
(1) Na podlagi vrednotenja kakovosti kopalne vode v skladu s
13. do 15. členom te uredbe se kopalne vode ob koncu kopalne sezone glede na
slabo, zadostno, dobro ali odlično kakovost razvrsti na: 
-       
slabe, 
-       
zadostne, 
-       
dobre ali 
-       
odlične. 
(2) Slaba kopalna voda je voda, za katero je za skupek
podatkov o kakovosti kopalne vode za zadnje ocenjevalno obdobje izračunana
vrednost zgornjega percentila iz priloge 3 te uredbe za vsaj en mikrobiološki
parameter iz priloge 2 te uredbe višja od vrednosti za zadostno kakovost,
določene v stolpcu E preglednic 1 ali 2 priloge 2 te uredbe. 
(3) Zadostna kopalna voda je voda, za katero je za skupek
podatkov o kakovosti kopalne vode za zadnje ocenjevalno obdobje izračunana
vrednost zgornjega percentila iz priloge 3 te uredbe za vsaj en mikrobiološki
parameter iz priloge 2 te uredbe višja od vrednosti za dobro kakovost in za oba
mikrobiološka parametra iz priloge 2 te uredbe enaka ali nižja od vrednosti za
zadostno kakovost, določene v stolpcu E preglednic 1 ali 2 priloge 2 te uredbe.
(4) Dobra kopalna voda je voda, za katero je za skupek
podatkov o kakovosti kopalne vode za zadnje ocenjevalno obdobje izračunana
vrednost zgornjega percentila iz priloge 3 te uredbe za vsaj en mikrobiološki
parameter iz priloge 2 te uredbe višja od vrednosti za odlično kakovost in za
oba mikrobiološka parametra iz priloge 2 te uredbe enaka ali nižja od vrednosti
za dobro kakovost, določene v stolpcu D preglednic 1 ali 2 priloge 2 te uredbe.
(5) Odlična kopalna voda je voda, za katero je za skupek
podatkov o kakovosti kopalne vode za zadnje ocenjevalno obdobje izračunana
vrednost zgornjega percentila iz priloge 3 te uredbe za oba mikrobiološka
parametra iz priloge 2 te uredbe enaka ali nižja od vrednosti za odlično
kakovost, določene v stolpcu C preglednic 1 ali 2 priloge 2 te uredbe. 
(6) Razvrstitev iz drugega do petega odstavka tega člena se
ne spremeni, če gre za kratkotrajno onesnaženje kopalne vode in velja, da: 
-       
so sprejeti ustrezni ukrepi upravljanja, zlasti monitoring, nadzorovanje
in zgodnje opozarjanje, da se prepreči izpostavljenost kopalcev z opozorilom
ali, kjer je to potrebno, s prepovedjo kopanja, 
-       
so sprejeti ustrezni ukrepi za preprečitev, zmanjšanje ali odpravo
vzrokov onesnaženja in 
-       
število v skladu s petim odstavkom 7. člena te uredbe prezrtih vzorcev v
zadnjem ocenjevalnem obdobju ni presegalo dopustnega števila. 
(7) Dopustno število prezrtih vzorcev iz tretje alinee
prejšnjega odstavka se določi po tistem kriteriju, ki dopušča večje število
prezrtih vzorcev, in sicer: 
-       
15 odstotkov skupnega števila vzorcev, predvidenega v koledarju
monitoringa za to ocenjevalno obdobje, ali 
-       
en vzorec na kopalno sezono.
17. člen
(standardi kakovosti za kopalno vodo)
(1) Kopalna voda dosega standarde kakovosti za kopalno vodo,
če je zadostne, dobre ali odlične kakovosti. 
(2) Ne glede na določbo prejšnjega odstavka je treba izvesti
vse tehnično izvedljive in sorazmerne ukrepe, da se poveča število kopalnih
voda dobre ali odlične kakovosti. 
(3) Kopalne vode, ki ne dosegajo standardov kakovosti iz
prvega odstavka tega člena, je mogoče začasno uvrstiti med slabe, če
ministrstvo v prvi kopalni sezoni po taki razvrstitvi zagotovi izvajanje
ustreznih ukrepov upravljanja, zlasti pa: 
-       
prepove ali odsvetuje kopanje, da se prepreči izpostavljenost kopalcev
onesnaženju, 
-       
ugotavlja vzroke, zaradi katerih kopalna voda ni dosegla zadostne
kakovosti, 
-       
pripravi predlog ukrepov za preprečitev, zmanjšanje ali odpravo vzrokov
onesnaženja, 
-       
opozarja javnost z jasnim in preprostim znakom za nevarnost in 
-       
obvešča javnost o vzrokih onesnaženja in ukrepih, sprejetih na podlagi
profila kopalne vode, v skladu s 27. členom te uredbe. 
(4) Na kopalnem območju ali v naravnem kopališču, kjer je
kopalna voda pet zaporednih let slabe kakovosti, ministrstvo kopanje trajno
prepove ali trajno odsvetuje. Ministrstvo lahko kopanje trajno prepove ali
odsvetuje tudi pred koncem petletnega obdobja, če bi bili ukrepi za doseganje
zadostne kakovosti tehnično neizvedljivi ali nesorazmerno dragi.
IV. UKREPI UPRAVLJANJA KAKOVOSTI KOPALNIH VODA
1. Profil kopalne vode
18. člen
(profil kopalne vode)
(1) Za vsako kopalno vodo iz priloge 1 te uredbe ministrstvo
pripravi profil kopalne vode, ki vključuje najmanj vsebine iz priloge 4, ki je
sestavni del te uredbe. 
(2) Profil kopalne vode lahko obsega eno kopalno vodo ali več
kot eno sosednjo kopalno vodo. 
(3) Profil kopalne vode je treba izdelati v digitalni obliki
tako, da vključuje besedilni in kartografski del. Besedilni del vključuje
vsebine iz točk a) do f) pod 1. priloge 4 te uredbe. Kadar je to mogoče,
kartografski del vključuje kartografski prikaz informacij iz točk a) in b) pod
1. priloge 4 te uredbe. Kartografski del profila kopalne vode je treba izdelati
za raven merila 1 : 25 000 v državnem koordinatnem sistemu in vnesti v vodni
kataster.
19. člen
(posodabljanje profilov kopalne vode)
(1) Profil kopalne vode je treba redno pregledovati in ga
posodobiti, kadar je treba spremeniti ali dopolniti katero od vsebin iz 1.
točke priloge 4 te uredbe. 
(2) Pogostost in obseg pregledov profila kopalne vode je
odvisna od kakovosti kopalne vode ter narave in stopnje onesnaženja. Najmanjša
pogostost pregledovanja je določena v 2. točki priloge 4 te uredbe. 
(3) Če je kopalna voda odlične kakovosti, se profil kopalne
vode pregleda le, če se njena razvrstitev spremeni v dobro, zadostno ali slabo
kakovost. Pregled zajema vse vsebine profila kopalne vode iz 1. točke priloge 4
te uredbe. 
(4) Po gradbenih delih ali spremembah infrastrukture na
kopalnem območju ali v naravnem kopališču ali v njuni bližini, ki lahko
škodljivo vplivajo na kakovost kopalne vode, je treba profil kopalne vode pred
začetkom naslednje kopalne sezone posodobiti.
20. člen
(podatki za profil kopalne vode)
Pri vzpostavljanju, pregledovanju in posodabljanju profilov
kopalnih voda se ustrezno uporabijo podatki iz informacijskega sistema okolja
in vodnega katastra, ki se v skladu s predpisi, ki urejajo načrte upravljanja
voda, uporabljajo pri pripravi načrtov upravljanja voda po predpisih o vodah.
2. Drugi ukrepi upravljanja
21. člen
(ukrepi upravljanja v izjemnih okoliščinah)
(1) V izjemnih okoliščinah, ki vplivajo ali je mogoče
sklepati, da bi lahko škodljivo vplivale na kakovost kopalne vode ali zdravje
kopalcev, ministrstvo kopanje začasno prepove ali začasno odsvetuje. 
(2) Izjemne okoliščine iz prejšnjega odstavka so zlasti
izredno onesnaženje kopalne vode zaradi: 
-       
izredno velikih poplav ali zelo dolgih suš, 
-       
naravnih ali drugih nesreč, ki jih razumno ni bilo mogoče predvideti, 
-       
takih poškodb vodnih objektov, ki lahko škodljivo vplivajo na kakovost
kopalne vode, 
-       
drugih nepričakovanih dogodkov ali kombinacij dogodkov, ki lahko
škodljivo vplivajo na kakovost kopalne vode in jih razumno ni bilo mogoče
predvideti. 
(3) O začasni prepovedi ali odsvetovanju kopanja in o
prenehanju začasne prepovedi oziroma odsvetovanja kopanja ministrstvo obvesti
javnost v skladu s 27. členom te uredbe.
22. člen
(nevarnost cianobakterij)
(1) Če profil kopalne vode izkazuje možnost razraščanja
cianobakterij, ministrstvo v program monitoringa iz 29. člena te uredbe poleg
parametrov iz priloge 2 te uredbe vključi tudi monitoring cianobakterij.
Koledar monitoringa cianobakterij določi ministrstvo v programu monitoringa iz
29. člena te uredbe glede na podatke iz profila zadevne kopalne vode. 
(2) Če se na podlagi monitoringa iz prejšnjega odstavka v
kopalni vodi ugotovi razrast cianobakterij, za katero se presodi, da bi lahko
škodljivo vplivala na zdravje kopalcev, ministrstvo kopanje začasno prepove ali
odsvetuje. O začasni prepovedi ali odsvetovanju kopanja ter o prenehanju
začasne prepovedi oziroma odsvetovanja ministrstvo obvesti javnost v skladu s
27. členom te uredbe.
23. člen
(drugi parametri)
(1) Če profil kopalne vode izkazuje možnost razraščanja
makroalg oziroma morskega fitoplanktona, ministrstvo zagotovi izvedbo raziskav
ter izdelavo ocene njihove sprejemljivosti in tveganja za zdravje kopalcev. 
(2) Če se v kopalni vodi ugotovi možnost razraščanja ali
razrast makroalg oziroma morskega fitoplanktona, ki glede na oceno iz
prejšnjega odstavka predstavlja tveganje za zdravje kopalcev in je zato
nesprejemljivo, ministrstvo kopanje začasno prepove ali odsvetuje. O začasni
prepovedi ali odsvetovanju kopanja ter o prenehanju začasne prepovedi oziroma
odsvetovanja ministrstvo obvesti javnost v skladu s 27. členom te uredbe. 
(3) Monitoring iz 7. člena te uredbe vključuje ob vsakem
vzorčenju kopalne vode tudi njen organoleptični pregled zaradi odkrivanja
onesnaženja z ostanki katrana ali drugimi tekočimi odpadki ali trdnimi odpadki
(npr. steklo, plastika, guma ali drugo). Kadar se ugotovi onesnaženje z ostanki
katrana, drugimi tekočimi odpadki ali trdnimi odpadki, je treba takšno
onesnaženje odstraniti. 
(4) Če se presodi, da bi onesnaženje iz prejšnjega odstavka
lahko predstavljalo tveganje za zdravje kopalcev, ministrstvo kopanje, dokler
onesnaženje ni odpravljeno, začasno prepove ali odsvetuje. O začasni prepovedi
ali odsvetovanju kopanja ter o prenehanju začasne prepovedi oziroma
odsvetovanja ministrstvo obvesti javnost v skladu s 27. členom te uredbe. 
(5) Odstranjevanje trdnih odpadkov iz tretjega odstavka tega
člena v naravnem kopališču zagotovi imetnik vodne pravice za rabo vode za
dejavnost kopališča, na kopalnem območju pa obvezna državna gospodarska javna
služba urejanja voda. 
(6) Odstranjevanje onesnaženja s katranom ali drugimi tekočimi
odpadki na kopalnih območjih in v naravnih kopališčih zagotovi obvezna državna
gospodarska javna služba urejanja voda.
24. člen
(prepoved ali odsvetovanje kopanja glede na stanje vodnih
teles površinskih voda)
(1) Ministrstvo kopanje v kopalni vodi lahko trajno prepove
ali trajno odsvetuje tudi, če vodno telo, na katerem se nahaja kopalna voda: 
-       
ne dosega standardov kakovosti za dobro kemijsko stanje po predpisih, ki
urejajo kemijsko stanje površinskih voda, ali 
-       
je razvrščeno v zmerno, slabše ali slabo ekološko stanje po predpisih,
ki urejajo ekološko stanje površinskih voda. 
(2) O trajni prepovedi ali odsvetovanju kopanja iz prejšnjega
odstavka ministrstvo obvesti javnost v skladu s 27. členom te uredbe.
3. Program ukrepov za izboljšanje kakovosti kopalne vode
25. člen
(program ukrepov)
(1) Če je kopalna voda slabe kakovosti, ministrstvo prvo
kopalno sezono po taki razvrstitvi pripravi predlog programa ukrepov iz tretje
alinee tretjega odstavka 17. člena te uredbe, ki vključuje tudi predlog ukrepov
iz drugega odstavka 17. člena te uredbe. 
(2) Ministrstvo lahko pripravi predlog programa ukrepov tudi
za primere izjemnih okoliščin, če nastane izredno onesnaženje kopalne vode iz
21. člena te uredbe. 
(3) Program ukrepov iz prvega oziroma drugega odstavka tega
člena sprejme Vlada Republike Slovenije.
V. SODELOVANJE JAVNOSTI
26. člen
(sodelovanje javnosti)
(1) Ministrstvo spodbuja sodelovanje javnosti, zlasti pri
določitvi, pregledu in posodabljanju seznama kopalnih voda, in daje javnosti
možnost: 
-       
da se seznani s procesom sodelovanja javnosti in 
-       
za oblikovanje predlogov, pripomb ali mnenj. 
(2) K sodelovanju se povabi zlasti: 
-       
samoupravne lokalne skupnosti, 
-       
nevladne organizacije s področja voda in varstva okolja, ki so
registrirane pri pristojnem organu, 
-       
imetnike vodne pravice za neposredno rabo vode za dejavnost kopališč, 
-       
vlagatelje vlog za pridobitev vodne pravice za neposredno rabo vode za
dejavnost kopališč, 
-       
imetnike okoljevarstvenih dovoljenj na prispevnih območjih kopalnih voda
in 
-       
strokovne institucije na področju varstva okolja in varovanja zdravja. 
(3) Informacije, pridobljene v procesu sodelovanja javnosti,
ministrstvo obravnava in ustrezno upošteva.
27. člen
(obveščanje javnosti)
(1) Med kopalno sezono je treba na lahko dostopnem mestu na
kopalnem območju ali v njegovi bližini in na območju naravnega kopališča
pravočasno zagotoviti naslednje informacije: 
-       
trenutno razvrstitev kopalne vode in morebitno prepoved ali odsvetovanje
kopanja z uporabo jasnega in enostavnega znaka ali simbola, 
-       
splošen opis kopalne vode v poljudnem jeziku na podlagi profila kopalne
vode iz 18. člena te uredbe, 
-       
informacije o naravi in pričakovanem trajanju neobičajnih razmer, kadar
nastopijo neobičajne razmere; 
-       
obvestilo javnosti o prepovedi ali odsvetovanju kopanja, vključno z
navedbo razlogov za prepoved oziroma odsvetovanje kopanja; 
-       
kadar je kopanje trajno prepovedano ali se trajno odsvetuje, obvestilo z
obrazložitvijo, da voda ni več kopalna, in 
-       
navedbo virov podrobnejših informacij. 
(2) Če profil kopalne vode izkazuje izpostavljenost kopalne
vode kratkotrajnemu onesnaženju, je treba na kopalnem območju ali v njegovi
bližini in na območju naravnega kopališča zagotoviti tudi: 
-       
opozorilo o izpostavljenosti kopalne vode kratkotrajnemu onesnaženju, 
-       
navedbo števila dni, v katerih je bilo v zadnji kopalni sezoni zaradi
kratkotrajnega onesnaženja kopanje prepovedano ali odsvetovano, in 
-       
opozorilo, kadar kratkotrajno onesnaženje obstaja ali je napovedano. 
(3) Obveščanje javnosti o kopalnih vodah je treba
zagotavljati na krajevno običajen način in po svetovnem spletu, kjer je treba
poleg informacij iz prvega in drugega odstavka tega člena objaviti še: 
1.     
seznam kopalnih območij in naravnih kopališč; 
2.     
razvrstitev kopalne vode v zadnjih treh letih, vključno z rezultati
monitoringa, ki je bilo izvedeno od zadnje razvrstitve; 
3.     
profil kopalne vode; 
4.     
pri kopalni vodi slabe kakovosti informacije o vzrokih onesnaženja in
ukrepih iz tretjega odstavka 17. člena te uredbe za preprečevanje
izpostavljenosti kopalcev onesnaženju in za odpravo vzrokov onesnaženja; 
5.     
pri kopalni vodi, izpostavljeni kratkotrajnemu onesnaženju, splošne
informacije o: 
- 
pogojih, ki ga lahko povzročijo, 
- 
verjetnosti takšnega onesnaženja in njegovem trajanju, 
- 
vzrokih takšnega onesnaženja in ukrepih za preprečitev izpostavljenosti
kopalcev onesnaženju ter 
- 
ukrepih za odpravo vzrokov takšnega onesnaženja. 
(4) Pri obveščanju javnosti se uporabi georeferenčna
tehnologija, če je to mogoče, informacije pa se predstavljajo jasno in
razumljivo, v skladu z zahtevami predpisa, ki ureja označevanje kopalnih voda. 
(5) Obveščanje javnosti iz prvega in drugega odstavka tega
člena za kopalna območja zagotavljajo samoupravne lokalne skupnosti, za naravno
kopališče pa imetnik vodne pravice za rabo vode za dejavnost kopališča, na podlagi
predhodnih obvestil ministrstva in v skladu z zahtevami predpisov, ki urejajo
varstvo pred utopitvami, in predpisa, ki ureja označevanje kopalnih voda. 
(6) Obveščanje javnosti iz tretjega odstavka tega člena
zagotavlja ministrstvo.
VI. PROGRAM MONITORINGA IN POROČILO
28. člen
(izvedba monitoringa)
(1) Izvedba monitoringa kopalnih voda obsega: 
-       
vzorčenje in organoleptični pregled kopalne vode, 
-       
izpolnjevanje zapisnika o odvzemu vzorcev in o ugotovitvah
organoleptičnega pregleda, 
-       
konzerviranje vzorcev, njihov prevoz in shranjevanje, 
-       
preskušanje vzorcev kopalne vode, 
-       
vrednotenje kakovosti kopalne vode, 
-       
razvrstitev kopalne vode na podlagi vrednotenja njene kakovosti in 
-       
izdelavo letnega poročila monitoringa kopalne vode, vključno z rezultati
vrednotenja njene kakovosti in razvrstitvijo glede na kakovost. 
(2) Posamezne naloge monitoringa kopalnih voda, ki se
nanašajo na vzorčenje in preskušanje vzorcev po tej uredbi, opravljajo
laboratoriji, ki imajo opravljeno akreditacijo po sistemu SIST EN 17025. 
(3) Naloge iz prejšnjega odstavka se opravljajo v skladu s
programom monitoringa iz 29. člena te uredbe. 
(4) Izvajalci posameznih nalog monitoringa iz prvega odstavka
tega člena sprotno poročajo ministrstvu o vzorčenju, terenskih meritvah in
rezultatih preskušanj vzorcev. O rezultatih preskušanj vzorcev sprotno poročajo
tudi samoupravni lokalni skupnosti, na območju katere se nahaja kopalna voda,
oziroma imetniku vodne pravice za rabo kopalne vode za dejavnost kopališča.
29. člen
(program monitoringa)
(1) Izvajanje monitoringa kopalnih voda zagotavlja
ministrstvo na podlagi letnega programa monitoringa kopalnih voda, ki ga
pripravi ministrstvo in vsebuje: 
-       
seznam kopalnih voda, 
-       
letni koledar monitoringa, 
-       
nabor parametrov, 
-       
izbor metod preskušanja vzorcev iz prvega odstavka 11. člena te uredbe, 
-       
izbor merilnih mest in njihovo določitev s koordinatami v državnem
koordinatnem sistemu za raven merila 1 : 5.000, 
-       
način vzorčenja kopalne vode ter opis postopkov in opreme vzorčenja, 
-       
način in obseg pregleda za ugotavljanje razrasti makroalg oziroma
morskega fitoplanktona ter način in obseg organoleptičnega pregleda za
ugotavljanje onesnaženja z drugimi parametri v skladu s 23. členom te uredbe, 
-       
oceno finančnih sredstev za izvedbo programa monitoringa in 
-       
program dodatnega vzorčenja in preskušanja kopalne vode, če je to
potrebno v skladu z 22. ali 23. členom te uredbe, glede na podatke iz profila
zadevne kopalne vode ali glede na rezultate monitoringa predhodne kopalne
sezone. 
(2) Program monitoringa iz prejšnjega odstavka, vključno s
koledarjem monitoringa iz 8. člena te uredbe, ministrstvo vsako leto najpozneje
mesec dni pred začetkom kopalne sezone objavi na svetovnem spletu.
30. člen
(poročilo o monitoringu)
(1) O meritvah, vzorčenju in preskušanjih vzorcev, ki so
predmet monitoringa kopalnih voda, ministrstvo za vsako kopalno sezono izdela
poročilo o monitoringu kopalnih voda (v nadaljnjem besedilu: poročilo). 
(2) Poročilo mora vsebovati podatke o: 
-       
izvajalcih posameznih nalog monitoringa kopalnih voda, 
-       
naboru parametrov, 
-       
merilnih mestih, času in načinu vzorčenja, uporabljenih preskusnih
metodah in merilni opremi, 
-       
rezultatih preskušanja vzorcev, 
-       
vrednotenju kakovosti kopalne vode na podlagi rezultatov preskušanja
vzorcev kopalne vode za zadnje ocenjevalno obdobje v skladu s 13. do 15. členom
te uredbe, 
-       
razvrstitvi kopalne vode glede na njeno kakovost v razrede iz 16. člena
te uredbe in 
-       
poročilo o morebitnih začasnih opustitvah koledarja monitoringa,
vključno z navedbo razlogov za začasno opustitev koledarja monitoringa. 
(3) Poročilo mora vsebovati tudi podatke o morebitni
razdelitvi kopalnih voda ali združitvi kopalnih voda v skupine v skladu s 15.
členom te uredbe, vključno z utemeljitvijo takšne razdelitve ali združitve.
31. člen
(hramba poročila o monitoringu)
(1) Poročilo hrani ministrstvo deset let. 
(2) Podatki o kakovosti kopalnih voda se hranijo trajno, v
bazi podatkov o kopalnih vodah, ki jo vodi ministrstvo in je del
informacijskega sistema okolja na področju stanja okolja in njegovih delov po
predpisih o varstvu okolja.
VII. OBVEZNOSTI IMETNIKA VODNE PRAVICE ZA POSEBNO RABO
KOPALNE VODE ZA DEJAVNOST KOPALIŠČA
32. člen
(obveznosti imetnika vodne pravice)
Imetnik vodne pravice za rabo vode za dejavnost kopališča med
kopalno sezono na naravnem kopališču zagotovi: 
-       
dostop izvajalcem posameznih nalog monitoringa do merilnega mesta
kopalne vode, 
-       
dostop do informacijske table, 
-       
označitev naravnega kopališča in obveščanje javnosti v skladu s petim
odstavkom 27. člena te uredbe in v skladu z zahtevami predpisa, ki ureja
označevanje kopalnih voda, in predpisa, ki ureja tehnične ukrepe in zahteve za
varno obratovanje kopališč in za varstvo pred utopitvami na kopališčih, 
-       
izvajanje ukrepov trajne ali začasne prepovedi ali odsvetovanja kopanja
po tej uredbi.
VIII. POŠILJANJE POROČIL EVROPSKI KOMISIJI
33. člen
(poročanje Evropski komisiji)
(1) Ministrstvo vsako leto pred začetkom kopalne sezone
pošlje Evropski komisiji obvestilo o seznamu kopalnih voda, vključno z
obrazložitvijo morebitnih sprememb glede na predhodno kopalno sezono. 
(2) Ministrstvo vsako leto najpozneje do 31. decembra pošlje
Evropski komisiji za vsako posamezno kopalno vodo letno poročilo o rezultatih
monitoringa in vrednotenja kakovosti kopalnih voda za predhodno kopalno sezono
ter letno poročilo z opisom pomembnejših sprejetih ukrepov upravljanja
kakovosti kopalnih voda. 
(3) Poročilo iz prejšnjega odstavka vključuje tudi poročilo o
morebitnih začasnih opustitvah koledarja monitoringa, vključno z navedbo
razlogov za tako opustitev.
IX. ČEZMEJNO SODELOVANJE
34. člen
(čezmejno sodelovanje)
Kadar vplivno ali prispevno območje kopalne vode sega preko
meja Republike Slovenije in lahko razmere na vplivnem oziroma prispevnem
območju kopalne vode čezmejno vplivajo na kakovost kopalne vode, ministrstvo
pri izvajanju določb te uredbe vzpostavi sodelovanje z zadevnimi državami
članicami Evropske unije, vključno z izmenjavo informacij in skupnim ukrepanjem
za nadzor teh vplivov.
X. PREHODNE DOLOČBE
35. člen
(prehodni roki)
(1) Seznam kopalnih voda iz 5. člena te uredbe in koledar
monitoringa iz 8. člena te uredbe se prvič objavita najpozneje 14 dni pred
začetkom kopalne sezone 2008 v skladu z določbo prvega odstavka 36. člena te
uredbe. 
(2) Monitoring parametrov iz stolpca A preglednic 1 in 2
priloge 2 te uredbe se prvič izvede v kopalni sezoni 2010. 
(3) Prvo vrednotenje kopalnih voda v skladu z določbami 13.
do 15. člena te uredbe in prva razvrstitev kopalnih voda v skladu z določbami
16. člena te uredbe se izvedeta najpozneje ob koncu kopalne sezone 2013. 
(4) Standardi kakovosti za kopalno vodo morajo biti za vsa
kopalna območja in naravna kopališča doseženi najpozneje do konca kopalne
sezone 2015. 
(5) Profili kopalnih voda se vzpostavijo najpozneje do 24.
marca 2011. 
(6) Obveščanje javnosti v skladu z zahtevami 27. člena te
uredbe se začne izvajati najpozneje ob začetku kopalne sezone 2012. 
(7) Prvo poročanje Evropski komisiji v skladu s prvim
odstavkom 33. člena te uredbe se izvede najpozneje do začetka kopalne sezone
2008. 
(8) Prvo poročanje Evropski komisiji v skladu z drugim
odstavkom 33. člena te uredbe se izvede po prvem vrednotenju kopalnih voda v
skladu z določbami 13. do 15. člena te uredbe. 
(9) Novo določene kopalne vode s seznama kopalnih voda iz
priloge 1 te uredbe se prvič upoštevajo pri pripravi programa monitoringa
kopalnih voda in pri pripravi poročil iz 33. člena te uredbe za kopalno sezono
2009.
36. člen
(prehodne določbe)
(1) Do roka iz drugega odstavka prejšnjega člena se
monitoring kopalnih voda na kopalnih območjih izvaja v skladu z Uredbo o
območjih kopalnih voda ter o monitoringu kakovosti kopalnih voda (Uradni list
RS, št. 70/03 in 72/04), monitoring kopalnih voda v naravnih kopališčih pa v
skladu s Pravilnikom o minimalnih higienskih in drugih zahtevah za kopalne vode
(Uradni list RS, št. 73/03, 96/06 in 26/07 – ZVU-A). 
(2) Do roka iz drugega odstavka prejšnjega člena pripravo
koledarja monitoringa kopalnih voda v naravnih kopališčih zagotovi ministrstvo
in ga najpozneje mesec dni pred začetkom kopalne sezone objavi na svetovnem spletu.
(3) Do roka iz drugega odstavka prejšnjega člena se parametra
2 in 3 iz priloge 2 Pravilnika o minimalnih higienskih in drugih zahtevah za
kopalne vode (Uradni list RS, št. 73/03, 96/06 in 26/07 – ZVU-A) štejeta za
enakovredna parametroma 2 in 1 iz priloge 2 te uredbe. 
(4) Do roka iz tretjega odstavka prejšnjega člena se letno
poroča Evropski komisiji skladno z zahtevami Direktive Sveta z dne 8. decembra
1975 o kakovosti kopalnih voda (76/160/EGS) (UL L št. 31 z dne 5. 2. 1976, str.
1), zadnjič spremenjene z Direktivo 2006/7/ES. V tem obdobju se v letno
poročilo o kakovosti kopalne vode vključijo rezultati monitoringa parametrov iz
priloge 2 te uredbe, pri čemer se upošteva ekvivalentnost parametrov iz šestega
odstavka 13. člena te uredbe. 
(5) Do roka iz drugega odstavka prejšnjega člena ministrstvo
kopanje v kopalni vodi na kopalnem območju ali v naravnem kopališču lahko
trajno prepove ali odsvetuje, če kakovost kopalne vode v pretekli kopalni
sezoni ni ustrezala predpisanim zahtevam za kopalne vode po predpisu, ki ureja
minimalne higienske in druge zahteve za kopalne vode. 
(6) Do prve razvrstitve vodnih teles površinskih voda po
kemijskem in ekološkem stanju lahko ministrstvo kopanje v kopalni vodi v skladu
s 24. členom te uredbe trajno prepove ali odsvetuje, če je za vodno telo v
skladu s predpisi, ki urejajo načrte upravljanja voda, ocenjeno, da kemijsko in
ekološko stanje ne bosta dosežena, pri čemer se ne upošteva ocene verjetnosti
doseganja dobrega ekološkega stanja glede na hidromorfološke elemente.
XI. KONČNI DOLOČBI
37. člen
(prenehanje veljavnosti)
Z dnem uveljavitve te uredbe preneha veljati Uredba o
območjih kopalnih voda ter o monitoringu kakovosti kopalnih voda (Uradni list
RS, št. 70/03 in 72/04), razen določb 3. do 9. člena, ki se uporabljajo do 31.
decembra 2009.
38. člen
(začetek veljavnosti)
Ta uredba začne veljati 24. marca 2008.
Št. 00719-10/2008/6
Ljubljana, dne 6. marca 2008
EVA 2008-2511-0011
Vlada Republike Slovenije
Janez Janša l.r. 
Predsednik

Priloga
1: Seznam kopalnih voda
Priloga
2: Standardi kakovosti in preskusne metode
Priloga
3: Izračun percentilnih vrednosti za mikrobiološka vrednotenja
Priloga
4: Profil kopalne vode
Priloga
5: Pravila o ravnanju z vzorci za mikrobiološka preskušanja