1. člen
Ta uredba določa način in postopek oblikovanja cene učbenika,
ki ga s sklepom potrdi pristojni strokovni svet in je edini učbenik za
posamezen predmet oziroma strokovni modul v nekem razredu, letniku ali programu
(v nadaljnjem besedilu: učbenik).
2. člen
(1) Najvišje maloprodajne cene (v nadaljnjem besedilu:
cene) učbenikov za splošnoizobraževalne predmete, ki veljajo na trgu na dan
začetka veljavnosti te uredbe, se lahko povišajo za največ 1,5 odstotka.
(2) Cene učbenikov za strokovne predmete za nižje
poklicne, srednje poklicne, srednje tehniške in druge srednje šole, ki veljajo
na trgu na dan začetka veljavnosti te uredbe, se lahko povišajo za največ 2,0
odstotka.
(3) Cene učbenikov, ki jih je Vlada Republike Slovenije
določila po 1. januarju 2017, se ne smejo povišati.
3. člen
(1) Pravne in fizične osebe, ki opravljajo dejavnost
zalaganja oziroma izdajanja učbenikov in prodaje uvoženih učbenikov (v
nadaljnjem besedilu: zavezanec), morajo ministrstvo, pristojno za cene (v
nadaljnjem besedilu: ministrstvo), obvestiti o podražitvi učbenikov najpozneje
osem dni pred uveljavitvijo višje cene.
(2) Obvestilo iz prejšnjega odstavka mora vsebovati
naslednje podatke in prilogo:
1.     
ime in sedež zavezanca;
2.     
naslov učbenika;
3.     
fotokopijo sklepa pristojnega strokovnega sveta o potrditvi učbenika;
4.     
ceno učbenika, ki velja na trgu na dan začetka veljavnosti te uredbe;
5.     
novo ceno učbenika, oblikovano v skladu s to uredbo;
6.     
odstotek povišanja cene in
7.     
datum uveljavitve višje cene na trgu.
4. člen
(1) Za določitev cene učbenika, ki ga je s sklepom
potrdil pristojni strokovni svet in je edini učbenik, na trgu pa se ponuja
prvič (v nadaljnjem besedilu: novi učbenik), mora zavezanec vložiti vlogo pri
ministrstvu.
(2) Vloga iz prejšnjega odstavka mora vsebovati
naslednje podatke in priloge:
1.     
ime in sedež zavezanca;
2.     
naslov učbenika;
3.     
razred ali letnik, predmet in program, za katerega je učbenik potrdil
pristojni strokovni svet;
4.     
vrsto izdaje (v enem ali več delih);
5.     
ime in priimek avtorja ali avtorjev ter število avtorskih pol;
6.     
leto izdaje;
7.     
število izvodov (naklada);
8.     
tehnični opis (vrsta tiska, papirja, vezave, število strani, format in
podobno);
9.     
naziv tiskarne oziroma izdelovalca;
10.  
fotokopijo sklepa pristojnega strokovnega sveta o potrditvi učbenika;
11.  
kalkulativne elemente maloprodajnih cen z:
- 
normativi za papir in drug material,
- 
normativi za stroške tiska in grafične storitve,
- 
normativi za avtorske honorarje,
- 
nabavno ceno za založbo (fco. založba),
- 
stroški založnika (s podrobno razčlenitvijo in klasifikacijo stroškov),
- 
zneski subvencij ministrstva, pristojnega za šolstvo,
- 
lastno ceno,
- 
rabati, maržo,
- 
prodajno ceno,
- 
davkom na dodano vrednost,
- 
maloprodajno ceno,
- 
prikazom in obračunom odbitih vstopnih davkov na dodano vrednost;
12.  
pogodbe ali račune, sklenjene s tiskarno;
13.  
pogodbe ali račune, iz katerih so razvidni preostali proizvodni stroški;
14.  
pogodbe, sklenjene z avtorjem ali avtorji;
15.  
en izvod učbenika na vpogled.
5. člen
Sklep o določitvi najvišje cene novega učbenika sprejme Vlada
Republike Slovenije.
6. člen
Če učbenik, za katerega je Vlada Republike Slovenije sprejela
sklep o določitvi najvišje cene, na trgu ni več edini učbenik, mora zavezanec v
30 dneh o tem obvestiti ministrstvo.
7. člen
(1) Če se zaradi zvišanja tečaja tuje valute poveča
uvozna cena učbenika, se njegova cena ne glede na določbo 2. člena te
uredbe lahko poviša, in sicer v skladu z zvišanjem tečaja tuje valute.
Zavezanec mora o tem obvestiti ministrstvo najpozneje osem dni pred uveljavitvijo
višje cene. Obvestilo mora poleg podatkov in prilog, določenih v 1., 2., 3. in
10. točki drugega odstavka 4. člena te uredbe, vsebovati trenutno veljavno
ceno, odstotek podražitve, novo ceno, datum njene uveljavitve na trgu in
dokumentacijo, iz katere je razvidna tečajna razlika.
(2) Če ministrstvo ugotovi, da v obvestilu iz prejšnjega
odstavka nova cena posameznega učbenika ni povišana v skladu z zvišanjem tečaja
tuje valute, o tem obvesti zavezanca. Do odprave napake ni mogoče uveljaviti
nove cene na trgu.
8. člen
Vloga za določitev najvišje cene novega učbenika, ki je bila
vložena pred začetkom veljavnosti te uredbe, se obravnava po določbah Uredbe o
oblikovanju cen učbenikov (Uradni list RS, št. 22/17).
9. člen
Z dnem začetka veljavnosti te uredbe preneha veljati Uredba o
oblikovanju cen učbenikov (Uradni list RS, št. 22/17).
10. člen
Ta uredba začne veljati 1. maja 2018 in velja eno leto.
Št. 00726-7/2018
Ljubljana, dne 26. aprila 2018
EVA 2018-2130-0011
Vlada Republike Slovenije
dr. Miroslav Cerar l.r.
Predsednik