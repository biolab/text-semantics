1. člen
Lastniške certifikate (v nadaljevanju:
certifikate) izda Republika Slovenija v skladu z 31. členom Zakona o
lastninskem preoblikovanju podjetij državljanom Republike Slovenije (Ur. l. RS,
št. 55/92, 7/93 in 31/93) – (v nadaljevanju: zakon).
2. člen
V tej uredbi so:
-       
certifikati državljanov certifikati po prvem in tretjem odstavku 31.
člena zakona,
-       
certifikati upravičencev do denacionalizacije certifikati po petem
odstavku 31. člena zakona in
-       
certifikati delavcev negospodarskih organizacij certifikati po šestem
odstavku 31. člena zakona.
3. člen
Certifikati se izdajo v nematerializirani
obliki po stanju na dan 1. januarja 1993 v vrednosti, ki je določena v zakonu.
Za vsakega imetnika certifikata se vodi
poseben evidenčni račun. Evidenčni račun odpre imetniku certifikata Republika
Slovenija na njegovo ime in v njegovo korist, pri čemer nanj knjiži vrednost
certifikata na znesek, ki pripada vsakemu imetniku certifikata.
Za vsakega imetnika certifikata se v okviru
istega evidenčnega računa vodi posebna evidenca o vrednosti certifikata
(podpartija računa) glede na vrsto certifikata iz drugega člena te uredbe.
4. člen
Evidenčni račun se vodi pri Službi
družbenega knjigovodstva Slovenije (v nadaljevanju: SDK).
SDK v imenu in za račun Republike Slovenije
vodi tudi centralno evidenco certifikatov in nadzoruje njihovo uporabo.
Osnova za knjiženje sprememb na evidenčnih
računih imetnikov certifikatov so le nalogi in podatki, ki jih prejemniki
certifikatov (podjetja, ki se lastninsko preoblikujejo, pooblaščene
investicijske družbe in prodajalci iz četrte alinee 31. člena ter za izdajo
certifikatov pooblaščene institucije po tej uredbi) pošiljajo SDK.
Vsi podatki, ki jih prejemniki pošiljajo
SDK in od SDK prejemajo po tej uredbi, se pošiljajo v standardizirani obliki na
elektronskih medijih v skladu z navodili SDK.
5. člen
SDK vodi tudi centralno evidenco (register)
podjetij, ki se lastninsko preoblikujejo. Centralna evidenca se oblikuje na
podlagi podatkov o potrjenih programih lastninskega preoblikovanja podjetij, ki
jih Agencija za prestrukturiranje in privatizacijo Republike Slovenije (v
nadaljevanju: Agencija) pošilja SDK v standardizirani obliki na elektronskih
medijih v skladu z navodili, ki jih predpiše minister za ekonomske odnose in
razvoj, najpozneje pet dni po izdaji vsakega soglasja.
SDK mora podatke iz podatkovne baze iz
prejšnjega odstavka dati na razpolago Vladi Republike Slovenije oziroma od nje
pooblaščeni organizaciji na njeno zahtevo zaradi izvedbe projekta
dematerializacije vrednostnih papirjev oziroma drugih vladnih projektov.
Strukturo podatkov, ki jih SDK mora dostavljati Vladi Republike Slovenije
predpiše minister za ekonomske odnose in razvoj.
6. člen
Imetniki certifikatov uporabljajo
certifikate z lastninsko nakaznico.
Lastninska nakaznica je listina (obrazec),
ki jo izda imetnik certifikata (izdajatelj lastninske nakaznice) in s katero
imetnik certifikata da podjetju, pooblaščeni investicijski družbi ali Skladu
Republike Slovenije za razvoj (v nadaljevanju: prejemnik certifikata)
dovoljenje za prenos oziroma preknjižbo sredstev s svojega evidenčnega računa
na račun prejemnika. Pri tem imetnik certifikata izkorišča in uporablja svojo
pravico do nakupa delnic v zameno za lastniške certifikate v skladu z zakonom.
7. člen
Imetnik certifikata sam izbira način
uporabe certifikata v skladu z zakonom in certifikat lahko uporabi pri
različnih načinih lastninskega preoblikovanja podjetij ter v kombinaciji z
gotovinskim nakupom delnic.
Imetnik certifikata lahko izpolni neomejeno
število lastninskih nakaznic, pri čemer seštevek vrednosti izpolnjenih nakaznic
ne sme preseči razpoložljive višine sredstev na evidenčnem računu.
Imetnik certifikata, ki je uporabil
certifikat do 30. junija 1997 pri pooblaščenih investicijskih družbah in s
katerim je presegel okvir zbiranja certifikatov pooblaščenih investicijskih
družb, ki ga je s sklepom določila Agencija za trg vrednostnih papirjev, lahko
zahteva v roku 60 dni od prejema obvestila pooblaščenih investicijskih družb,
prenos sredstev iz evidenčnih računov pooblaščenih investicijskih družb na svoj
evidenčni račun.
I. LASTNIŠKI CERTIFIKATI DRŽAVLJANOV
8. člen
Certifikat se izda državljanu Republike
Slovenije na podlagi prvega in tretjega odstavka 31. člena zakona.
9. člen
Certifikati se izdajo upravičencu do
certifikata na podlagi razvida državljanov Republike Slovenije, ki ga vodi
Ministrstvo za notranje zadeve Republike Slovenije.
Na podlagi podatkov o državljanstvu na dan
5. december 1992 iz razvida državljanov Republike Slovenije Ministrstvo za
notranje zadeve Republike Slovenije prenese na SDK naslednje podatke: priimek
in ime državljana – imetnika certifikata, naslov (kraj, ulica, hišna številka
in poštna številka) državljana, rojstne podatke ter enotno matično številko
občana (EMŠO), kadar jo državljan ima. Na tej podlagi SDK vsakemu imetniku
certifikata odpre poseben evidenčni račun.
SDK lahko podatkovno bazo iz prejšnjega
odstavka uporablja le za potrebe izdaje certifikatov in lastninjenja podjetij.
10. člen
Certifikat je izdan, ko Republika Slovenija
državljanu odpre poseben evidenčni račun pri SDK in nanj knjiži vrednost
certifikata oziroma znesek, do katerega je imetnik certifikata upravičen po 31.
členu zakona.
Številka evidenčnega računa je enaka enotni
matični številki državljana (EMŠO), razen v primerih iz 14. člena te uredbe. V
primeru, da upravičenec do certifikata nima enotne matične številke občana, mu
SDK določi posebno številko njegovega evidenčnega računa in mu o tem izda
posebno potrdilo, na podlagi katerega lahko imetnik razpolaga s svojim
certifikatom.
11. člen
Ministrstvo za ekonomske odnose in razvoj o
datumu izdaje certifikatov iz 10. člena te uredbe izda sklep, ki ga objavi v
Uradnem listu Republike Slovenije. Sklep ter navodila o uporabi certifikatov se
javno objavijo tudi v sredstvih javnega obveščanja.
12. člen
Vsi stroški v zvezi s pripravo, izdajo in
poslovanjem z evidenčnimi računi bremene proračun Republike Slovenije in
Agencijo za prestrukturiranje in privatizacijo (v nadaljevanju: Agencija).
Stroški v zvezi z izdajo in poslovanjem z evidenčnimi računi ter z arhiviranjem
in shranjevanjem podatkov o tem se krijejo s prodajo lastninskih nakaznic.
13. člen
Podatke o stanju na svojem evidenčnem
računu lahko imetnik preveri na podružnicah SDK. Podatki o stanju na evidenčnem
računu so tajni in jih lahko preverja le imetnik, njegov zakoniti zastopnik ali
njegov pooblaščenec. SDK mora upravičencu na njegovo zahtevo izdati pisno
obvestilo, s katerim ga obvesti o stanju njegovega evidenčnega računa oziroma o
tem, da mu ni odprt evidenčni račun.
Stroške izdaje obvestila nosi imetnik
certifikata v višini, ki jo v soglasju z ministrom za ekonomske odnose in
razvoj določi SDK.
14. člen
Imetnik certifikata, ki ne dovoli uporabe
enotne matične številke za številko svojega evidenčnega računa in svojo
identifikacijo, lahko pisno zahteva spremembo (prekodiranje) številke računa
pri podružnici SDK, o čemer SDK izda imetniku posebno potrdilo, na podlagi
katerega lahko razpolaga s svojim certifikatom.
Stroške spremembe nosi imetnik certifikata
v višini, ki jo v soglasju z ministrom za ekonomske odnose in razvoj določi
SDK.
15. člen
Imetnik certifikata, ki meni, da vrednost
izdanega certifikata na njegovem evidenčnem računu ne ustreza vrednosti na
podlagi zakona oziroma upravičenec, ki mu certifikat sploh ni bil izdan in mu
ni bil odprt evidenčni račun pri SDK, lahko od pristojnega občinskega upravnega
organa za notranje zadeve zahteva, da ta sporoči SDK natančne podatke o
državljanstvu in starosti upravičenca.
16. člen
Obrazec lastninske nakaznice vsebuje polje
za vpis naslednjih podatkov:
-       
številka nakaznice (predtiskana),
-       
številka evidenčnega računa imetnika certifikata,
-       
priimek in ime imetnika certifikata,
-       
naslov (kraj, ulica in hišna številka) imetnika certifikata,
-       
priimek in ime podpisnika (če to ni isti kot imetnik),
-       
enotna matična številka podpisnika (EMŠO – če ni isti kot imetnik),
-       
matična številka prejemnika lastninske nakaznice,
-       
naziv in naslov prejemnika,
-       
zaporedna številka vpisa v evidenco zbranih lastninskih nakaznic
prejemnika,
-       
vrednost nakaznice v SIT,
-       
število začasnic oziroma delnic, zamenjanih za certifikate ter njihovo
nominalno vrednost,
-       
datum izdaje nakaznice,
-       
podpis izdajatelja.
-       
žig in podpis odgovorne osebe prejemnika nakaznice.
Lastninska nakaznica je enake velikosti kot
splošna položnica (170 x 102 mm). Sestavljena je iz treh – na levem robu
zlepljenih – samokopirnih izvodih, ki so različne barve in različno označene
ter so namenjeni:
-       
prvi izvod "POTRDILO" za imetnika certifikata izdajatelja
nakaznice,
-       
drugi izvod "SPOROČILO ZA ARHIV" za SDK za arhiviranje,
-       
tretji izvod "SPOROČILO O UPORABI" za prejemnika nakaznice.
17. člen
Lastninske nakaznice so v prosti prodaji.
Lastninske nakaznice prodaja Agencija na prodajnih mestih, na katerih se
običajno prodajajo državne vrednotnice. Imetnik certifikata lahko kupi
neomejeno število lastninskih nakaznic po ceni, ki jo določi minister za
ekonomske odnose in razvoj. Cena vključuje stroške izdaje certifikatov, tiska,
distribucije, prodaje lastninske nakaznice, vodenja evidenčnih računov in
arhiviranje.
Lastninske nakaznice se distribuirajo po
prodajnih mestih na način in po postopku, ki ga določi Agencija v soglasju z
ministrom za ekonomske odnose in razvoj.
Služba družbenega knjigovodstva odpre
Agenciji poseben račun, kamor se steka kupnina od lastninskih nakaznic.
18. člen
S certifikatom lahko razpolaga le njegov
imetnik ali njegov zakoniti zastopnik oziroma oseba, ki jo za to pisno
pooblasti imetnik lastninskega certifikata ali njegov zakoniti zastopnik.
Certifikat ni prenosljiv razen v primeru dedovanja.
S certifikati mladoletnih otrok lahko
prosto razpolagajo starši otrok oziroma njihovi zakoniti zastopniki v njihovem
imenu in za njihov račun, kar se označi tudi na lastninski nakaznici.
S certifikati oseb, ki so umrle po 5.
decembru 1992 razpolagajo zapustnikovi dediči na podlagi pravnomočnega sklepa o
dedovanju. Preknjižbo sredstev z evidenčnega računa lastniškega certifikata
zapustnika na evidenčni račun lastniškega certifikata dediča opravi SDK na
podlagi podane vloge dediča, kateri je priložen original ali overjena
fotokopija pravnomočnega sklepa o dedovanju. Podedovani certifikat je mogoče
uporabiti le pri prejemniku, kjer bi ga sicer lahko uporabil zapustnik.
Upravičenost imetnika certifikata do nakupa
oziroma zamenjave delnic mora ob uporabi preveriti prejemnik certifikata.
19. člen
Imetniki certifikata uporabijo certifikate
pri podjetju, pri katerem poteka vpis in vplačilo delnic, pri banki, prek
katere poteka javno vpisovanje delnic in pri pooblaščenih investicijskih
družbah, ki zbirajo certifikate v zameno za delnice investicijskih družb ter
pri prodajalcih iz četrte alinee drugega odstavka 31. člena zakona.
20. člen
Imetnik certifikata uporabi certifikat
tako, da pravilno izpolnjeno in podpisano lastninsko nakaznico izroči
prejemniku ter s tem dovoli, da se z njegovega evidenčnega računa prenese in
preknjiži v lastninski nakaznici zapisana vrednost na poseben evidenčni račun
prejemnika, ki je zapisan v lastninski nakaznici.
21. člen
Imetnik certifikata, ki izda lastninsko
nakaznico, se mora identificirati kot upravičenec ali njegov zakoniti imetnik z
osebnim dokumentom ter v primerih iz drugega odstavka 10. člena ali 14. člena
te uredbe tudi s potrdilom SDK. Pooblaščenec imetnika certifikata ali njegovega
zakonitega zastopnika se mora identificirati s pisnim pooblastilom. V primeru
dvoma glede pristnosti pooblastila, lahko prejemnik zahteva, da pooblaščenec
predloži overjeno pooblastilo.
Pooblaščena oseba prejemnika certifikata
mora preveriti identiteto imetnika certifikata ter upravičenost do uporabe
certifikata v skladu s to uredbo in z uredbo o pripravi programa preoblikovanja
in o izvedbi posameznih načinov lastninskega preoblikovanja podjetij (Ur. l. RS,
št. 13/93), preveriti enotno matično številko občana (EMŠO) oziroma številko
evidenčnega računa ter mora to potrditi s svojim podpisom na lastninski
nakaznici.
22. člen
Pooblaščena oseba prejemnika vrne
izdajatelju lastninske nakaznice en izvod izpolnjene in potrjene lastninske
nakaznice (POTRDILO), drugi in tretji izvod pa zadrži za lastno evidenco
(SPOROČILO O UPORABI) oziroma za potrebe arhiviranja SDK (SPOROČILO ZA ARHIV).
Za certifikat imetnik prejme začasnico ali
potrdilo oziroma delnico, če je družba že ustanovljena oziroma delnico
pooblaščene investicijske družbe.
23. člen
Na podlagi uporabljenih certifikatov
prejemnik izdela zbirni seznam vseh sprejetih certifikatov, ki vsebuje matično
številko prejemnika, datum potrditve programa, seznam imetnikov certifikatov in
številke njihovih evidenčnih računov, znesek na katerega se glasi lastninska
nakaznica, število začasnic oziroma delnic, zamenjanih za certifikate in
njihovo nominalno vrednost, vrsto certifikatov iz 2. člena te uredbe, datume
izdaje lastninskih nakaznic ter način lastninskega preoblikovanja, za katerega
so bili certifikati uporabljeni.
Prejemnik nakaznice pošlje zbirni seznam
vseh certifikatov na način iz četrtega odstavka 4. člena te uredbe hkrati z
drugim izvodom lastninske nakaznice "SPOROČILOM ZA ARHIV" SDK za
arhiviranje. Tretji izvod lastninske nakaznice (SPOROČILO O UPORABI) prejemnik
hrani v svojem arhivu.
24. člen
SDK mora naslednji dan po prejemu zbirnega
seznama iz 23. člena te uredbe opraviti obdelavo prejetih podatkov ter
rezervirati sredstva na evidenčnih računih imetnikov certifikatov do višine,
navedene v lastninskih nakaznicah, v korist prejemnikov in vnesti podatke v
centralno evidenco podjetij iz 5. člena te uredbe v skladu s prejetimi
programi. Zbirni seznam in SPOROČILA O UPORABI lastninske nakaznice, ki jih je
zadržal prejemnik lastninske nakaznice, ter potrdilo SDK o dejansko
rezerviranih sredstvih na evidenčnih računih lastniških certifikatov
predstavljajo dokumentacijo, ki jo je podjetje dolžno na zahtevo Agencije
predložiti v pregled pred pridobitvijo soglasja po tretjem odstavku 20. člena
zakona.
SDK vnaša podatke po vrstnem redu, kot je
prejela sezname iz 23. člena te uredbe.
SDK mora najpozneje v treh delovnih dneh po
prejemu podatkov o izdanem soglasju po tretjem odstavku 20. člena zakona
preknjižiti rezervirana sredstva iz prvega odstavka tega člena na račun Sklada
Republike Slovenije za razvoj. Podatke o izdanem soglasju po tretjem odstavku
20. člena zakona mora Agencija dostaviti SDK v standardizirani obliki na
elektronskih medijih, najpozneje pet dni po izdaji vsakega soglasja.
25. člen
Če SDK ugotovi, da na evidenčnem računu ni
kritja za izdane lastninske nakaznice, zavrne prenos sredstev in to nemudoma
sporoči prejemniku nakaznice z navedbo razlogov zaradi katerih prenos sredstev
zavrača.
Lastninske nakaznice, ki presegajo vrednost
razpoložljivih sredstev na evidenčnem računu, SDK preknjiži le do višine
razpoložljivih sredstev in o tem obvesti prejemnika lastninske nakaznice.
26. člen
V primeru suma kaznivega dejanja mora
prejemnik zoper izdajatelja lastninske nakaznice podati ovadbo pristojnemu
javnemu tožilcu.
27. člen
V primeru, ko je proces lastninjenja zaradi
kakršnegakoli razloga razveljavljen ali je potrebno vrednost certifikata
sorazmerno ali v celoti zmanjšati pri interni razdelitvi ali notranjem odkupu,
mora prejemnik lastninske nakaznice v skladu s pogoji javnega razpisa seznaniti
izdajatelje lastninskih nakaznic o višini sredstev, ki jih vsak posamezen
izdajatelj lahko uporabi v tem postopku lastninjenja v zameno za certifikat.
Prejemnik pripravi seznam izdanih nakaznic
ter višino presežka za vsakega izdajatelja lastninske nakaznice ter na način iz
četrtega odstavka 4. člena te uredbe pošlje SDK v obliki popravljenega zbirnega
seznama iz 23. člena te uredbe. Presežek sredstev SDK preknjiži nazaj na
ustrezne evidenčne račune imetnikov certifikatov.
28. člen
Po opravljeni spremembi na evidenčnem
računu mora SDK vsakega imetnika certifikata najkasneje v roku 10 dni pisno
obvestiti o stanju sredstev na evidenčnem računu.
Imetnik certifikata lahko preveri stanje na
svojem evidenčnem računu pri podružnici SDK in pri podružnici SDK tudi uveljavlja
eventualne ugovore in pritožbe.
29. člen
Po izvedenem lastninjenju mora podjetje
napraviti seznam vseh prejetih lastninskih nakaznic. Zbirni seznam in SPOROČILA
O UPORABI lastninske nakaznice, ki jih je zadržal prejemnik lastninske
nakaznice, ter dokaz SDK o prenosu oziroma preknjižbi vrednosti certifikatov na
račun podjetja, predstavljajo dokumentacijo, ki jo je podjetje dolžno na
zahtevo Agencije predložiti v pregled. (črtan)
Zaradi vpisa lastninskega preoblikovanja v
sodni register izda SDK podjetju na njegovo zahtevo potrdilo, v katerem navede
nominalni znesek delnic podjetja, ki je bil vplačan z uporabo certifikatov.
Prejete nakaznice se hranijo v arhivu
prejemnika še najmanj tri leta po vpisu lastninskega preoblikovanja v sodni
register. V skladu z načinom arhiviranja dokumentov v plačilnem prometu SDK
arhivira SPOROČILA ZA ARHIV na mikrofilme.
Po končanem lastninjenju in pred
pridobitvijo soglasja po tretjem odstavku 20. člena zakona mora podjetje,
vrednost prejetih certifikatov na svojem evidenčnem računu prenesti in
preknjižiti na račun Sklada Republike Slovenije za razvoj. SDK prenese sredstva
na račun Sklada Republike Slovenije za razvoj na podlagi naloga podjetja. (črtan)
30. člen
Če se certifikati uporabljajo pri nakupu
delnic pooblaščenih investicijskih družb., SDK vrednost prenešenih certifikatov
prenese oziroma preknjiži na poseben račun pooblaščene investicijske družbe, ki
se vodijo v posebnem registru pooblaščenih investicijskih družb.
Po opravljeni transakciji s Skladom
Republike Slovenije za razvoj pooblaščena investicijska družba prenese sredstva
iz svojega računa po prejšnjem odstavku tega člena na Sklad Republike Slovenije
za razvoj v zameno za delnice podjetij, ki jih Sklad Republike Slovenije za
razvoj proda po prvem odstavku 35. člena zakona.
Pooblaščene investicijske družbe so dolžne
tretji izvod lastniške nakaznice hraniti še najmanj tri leta od nakupa delnic
po prejšnjem odstavku tega člena.
II. LASTNIŠKI CERTIFIKATI UPRAVIČENCEV DO DENACIONALIZACIJE
31. člen
Republika Slovenija izda certifikate tudi
upravičencu do odškodnine po predpisih o denacionalizaciji ali njegovemu
pravnemu nasledniku (v nadaljevanju: upravičenec do denacionalizacije) v skladu
s petim odstavkom 31. člena zakona na podlagi sklepa Slovenskega odškodninskega
sklada (v nadaljevanju: Odškodninski sklad).
32. člen
Zahtevek za izdajo certifikatov iz
prejšnjega člena mora upravičenec vložiti na Odškodninski sklad, ki upravičencu
izda sklep, s katerim mu lahko prizna pravico do izdaje lastniških
certifikatov. Odškodninski sklad lahko izda sklep le na podlagi dokončne in
pravnomočne odločbe v postopku denacionalizacije po zakonu o denacionalizaciji
(Ur. l. RS, št. 27/91-I in 31/93). Pred izdajo sklepa o izdaji certifikatov po
tem členu mora Odškodninski sklad obvestiti Ministrstvo za ekonomske odnose in
razvoj.
S sklepom o izdaji certifikata upravičencu
do denacionalizacije se določi tudi vrednost certifikata. Vrednost certifikata
upravičenca do denacionalizacije se določi v tolarjih, in sicer tako, da se
vrednost odškodnine v obveznicah navedena v dokončni in pravnomočni odločbi v
postopku denacionalizacije izražena v nemških markah preračuna v tolarje po
srednjem tečaju Banke Slovenije na dan 1. 1. 1993.
Za vložitev zahteve in za izdajo sklepa iz
prejšnjega odstavka se smiselno uporabljajo določbe statuta Slovenskega
odškodninskega sklada.
33. člen
Šteje se, da so certifikati upravičencu do
denacionalizacije izdani, ko je v njegovo korist na njegov evidenčni račun pri
SDK vknjižen znesek za vrednost certifikata, do katerega je upravičenec do
denacionalizacije upravičen na podlagi sklepa Odškodninskega sklada.
Certifikat je izdan z dnem pravnomočnosti
sklepa Odškodninskega sklada.
SDK za vrednost certifikata po tem členu
vodi posebno evidenco (podpartijo računa) na evidenčnem računu imetnika
certifikata in o stanju evidenčnega računa obvešča imetnike certifikata v
skladu z določbo prvega odstavka 28. člena te uredbe.
34. člen
Imetnik certifikata lahko s certifikatom iz
prejšnjega člena te uredbe prosto razpolaga v skladu z zakonom o lastninskem
preoblikovanju podjetij, smiselno na enak način, ki je določen za uporabo
certifikatov državljanov po tej uredbi.
35. člen
Podjetje mora posebej evidentirati
uporabljene certifikate, ki jih upravičenci do denacionalizacije uporabijo pri
notranjem odkupu delnic, tako da se ne upošteva popust.
III. LASTNIŠKI CERTIFIKATI DELAVCEV ZAPOSLENIH V JAVNIH
ZAVODIH, DRŽAVNIH ORGANIH IN DRUGIH ORGANIH IN ORGANIZACIJAH
36. člen
Republika Slovenija izda v skladu s šestim
odstavkom 31. člena lastniške certifikate delavcem, državljanom Republike
Slovenije, ki so bili v času od 1. januarja 1992 do 31. oktobra 1993 zaposleni
v javnih zavodih, državnih organih in drugih organih in organizacijah, ki se
pretežno financirajo iz proračunskih sredstev (v nadaljevanju: negospodarske
organizacije).
37. člen
Negospodarske organizacije iz prejšnjega
člena te uredbe najkasneje do 31. marca 1994 obračunajo za vsakega zaposlenega
delavca posebej razliko med izplačanimi in neizplačanimi plačami v skladu s
kolektivno pogodbo za negospodarske dejavnosti za čas od 1. januarja 1992 do
31. oktobra 1992.
Na podlagi obračuna iz prejšnjega odstavka
negospodarska organizacija za vsakega delavca navede osebne podatke (ime in
priimek, naslov delavca in njegovo enotno matično številko občana) ter znesek,
do katerega je upravičen. Negospodarske organizacije pošljejo podatke v zbirni
obliki Ministrstvu za delo, družino in socialne zadeve, ki izda sklep o izdaji
certifikatov. Pred izdajo sklepov mora Ministrstvo za delo, družino in socialne
zadeve predhodno obvestiti Ministrstvo za ekonomske odnose in razvoj.
38. člen
Šteje se, da so certifikati iz 36. člena te
uredbe izdani, ko SDK na podlagi sklepa Ministrstva za delo, družino in
socialne zadeve imetniku certifikata na njegov evidenčni račun vknjiži znesek
do katerega je upravičen na podlagi sklepa Ministrstva za delo, družino in
socialne zadeve.
Certifikat je izdan z dnem izdaje
dokončnega sklepa Ministrstva za delo, družino in socialne zadeve.
SDK za vrednost certifikata po tem členu
vodi posebno evidenco (podpartijo računa) na evidenčnem računu imetnika in o
stanju računa obvešča imetnika certifikata v skladu z določbo prvega odstavka
28. člena te uredbe.
39. člen
Glede načina uporabe certifikatov iz 36.
člena te uredbe se smiselno uporabljajo določbe te uredbe, ki veljajo za
certifikate državljanov. SDK nadzoruje, da se certifikati uporabljajo zgolj za
namene iz četrte alinee drugega odstavka 31. člena zakona in se vrednost teh
certifikatov lahko prenese le v korist Republike Slovenije, kadar le-ta prodaja
delnice ali drugo svoje premoženje.

Uredba o izdaji,
razdelitvi in uporabi lastniških certifikatov (Uradni list RS, št. 40/93) vsebuje naslednjo končno določbo:
»IV. KONČNA DOLOČBA
40. člen
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah
in dopolnitvah uredbe o izdaji, razdelitvi in uporabi lastniških
certifikatov (Uradni list RS, št. 72/93) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah
in dopolnitvah uredbe o izdaji, razdelitvi in uporabi lastniških
certifikatov (Uradni list RS, št. 17/94) spreminja naslov IV. poglavja ter
doda nov 40. člen uredbe:
»IV. PREHODNE IN KONČNE DOLOČBE
40. člen
V prehodnem obdobju, do prevzema celotne
programske opreme za opravljanje nalog po tej uredbi, ki jih bo opravljala
Služba družbenega knjigovodstva Republike Slovenije, bo izvajanje nalog, ki jih
bo v skladu z določbami te uredbe opravljala-Služba družbenega knjigovodstva
Republike Slovenije, zagotovilo ministrstvo, pristojno za ekonomske odnose in
razvoj neposredno oziroma preko podjetja, ki je bilo na podlagi javnega razpisa
izbrano za izdelovalca programske opreme za izvajanje nalog po tej uredbi in
prek drugih organizacij.«;
dosedanji 40. člen preštevilči v 41. člen:
»41. člen
Ta uredba začne veljati osmi dan po objavi
v Uradnem listu Republike Slovenije.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah
in dopolnitvah uredbe o izdaji, razdelitvi in uporabi lastniških
certifikatov (Uradni list RS, št. 47/94) vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi uredbe
o izdaji, razdelitvi in uporabi lastniških certifikatov (Uradni list RS,
št. 8/95) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi uredbe
o izdaji, razdelitvi in uporabi lastniških certifikatov (Uradni list RS,
št. 69/95) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije«.

Uredba o spremembi uredbe
o izdaji, razdelitvi in uporabi lastniških certifikatov (Uradni list RS,
št. 51/96) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi uredbe
o izdaji, razdelitvi in uporabi lastniških certifikatov (Uradni list RS,
št. 47/97) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.