1. člen
(vsebina uredbe)
S to uredbo se določajo način, postopek, pogoji in merila za
izvedbo javnega razpisa, vrste in ravni upravičenih stroškov za zagotavljanje
zanesljive oskrbe z električno energijo z uporabo domačih virov primarne
energije v letu 2009.
2. člen
(javni razpis)
(1) Postopek javnega razpisa izvede ministrstvo, pristojno
za energijo (v nadaljnjem besedilu: ministrstvo).
(2) Za izbiro proizvajalcev električne energije, ki bodo
prevzeli obvezo uporabe domačih primarnih virov energije, objavi ministrstvo
razpis, na katerem izbere tistega ponudnika ali ponudnike, ki prevzamejo
obveznost proizvodnje električne energije iz domačih virov primarne energije z
najnižjim pokritjem upravičenih stroškov.
(3) Javni razpis se objavi v Uradnem listu Republike
Slovenije. Rok za prijavo na javni razpis je najmanj osem in največ 15 dni od
dneva objave.
(4) Javni razpis je uspešen, če prispe veljavna prijava
vsaj enega prijavitelja. Prijava na javni razpis je veljavna, če je pravočasna
in v celoti izpolnjuje vse zahteve javnega razpisa. Ministrstvo lahko
prijavitelja pozove k dopolnitvi vloge.
(5) Merila za izbor ponudnika so uporaba v razpisu
določene količine domačih virov primarne energije z najnižjimi upravičenimi
stroški iz 3. člena te uredbe.
(6) Postopek izbire ponudnikov in sklep o izbiri oziroma
v primeru neuspešnega javnega razpisa sklep o zaključku razpisa mora biti izdan
najkasneje v osmih dneh po izteku roka za prijavo na javni razpis.
3. člen
(določitev vrste in ravni upravičenih stroškov)
(1) Če cena proizvedene električne energije iz domačega
vira primarne energije na pragu proizvodne naprave preseže tržno ceno iz
primerljivih proizvodnih naprav, ki te primarne energije ne uporabljajo, so
proizvajalci upravičeni do pokritja upravičenih stroškov do ravni njihovega
običajnega poslovanja. Upravičeni stroški lahko pokrivajo tudi del dobička, ki
bi ga sicer proizvajalci dosegali brez uporabe domačih primarnih virov
energije.
(2) Upravičeni stroški so lahko:
-      
višji stroški domačega vira primarne energije, dostavljenega
proizvajalcu, od primerljivega primarnega vira energije iz uvoza, dostavljenega
do energetskega objekta proizvajalca, ki bi ga lahko proizvajalec uporabljal;
-      
ostali proizvodni stroški, ki so povezani z uporabo domačega vira
primarne energije, ki vključujejo tudi amortizacijo naprav, ki so potrebne ali
jih je potrebno vgraditi za koriščenje domačega vira primarne energije, in ki
za koriščenje primarnih virov iz uvoza ne bi bili potrebni.
(3) Če primerjava stroškov med domačim virom primarne
energije in virom primarne energije iz uvoza zaradi narave primarnega vira ni
mogoča, se kot upravičeni strošek upošteva ponujena lastna proizvodna cena
električne energije z uporabo domačega vira primarne energije, zmanjšana za
lastno proizvodno ceno električne energije z uporabo primarnih virov energije,
ki jih proizvodna naprava uporablja.
(4) Upravičeni stroški po prejšnjem odstavku se upoštevajo
samo v primeru izbire proizvajalca na javnem razpisu, na katerem sta pravilni
ponudbi oddala vsaj dva ponudnika.
4. člen
(izbira proizvajalca z odločbo)
(1) Če je javni razpis neuspešen ali če ni mogoče
izbrati nobenega ponudnika, lahko Vlada Republike Slovenije z odločbo naloži
proizvajalcem, ki lahko uporabljajo domače vire primarne energije za
proizvodnjo električne energije, da glede na svoj obseg proizvodnje uporabijo
sorazmerni delež te energije, in jim določi ustrezno pokritje upravičenih stroškov.
Zoper to odločbo ni pritožbe.
(2) Na podlagi odločbe Vlade Republike Slovenije iz
prejšnjega odstavka sta izbrani proizvajalec in center za podpore dolžna
skleniti pogodbo o izvajanju zanesljive oskrbe z energijo z uporabo domačega
vira primarne energije najkasneje v osmih dneh od dokončnosti odločbe.
5. člen
(prehodna določba)
Obvezno količino domačega vira primarne energije za
proizvodnjo električne energije v energetski bilanci za leto 2009 določa 2.
člen Zakona o postopnem zapiranju Rudnika Trbov­lje - Hrastnik in razvojnem
prestrukturiranju regije (Uradni list RS, št. 26/05 – uradno prečiščeno
besedilo), na podlagi katerega je Rudnik Trbovlje - Hrastnik dolžan pridobiti
za energetske potrebe količine premoga, ki jih določa Program zapiranja RTH II
faza, ki za leto 2009 znaša 450.000 ton rjavega premoga.
6. člen
(končna določba)
Ta uredba začne veljati naslednji dan po objavi v Uradnem
listu Republike Slovenije.
Št. 00713-8/2009/4
Ljubljana, dne 12. marca 2009
EVA 2009-2111-0052
Vlada Republike
Slovenije
Borut Pahor l.r.
Predsednik