1. člen
S tem pravilnikom se določajo kriteriji za
opredelitev otrok, ki potrebujejo posebno nego in varstvo, sestava, delo in
plačilo zdravniških komisij, ki dajejo mnenja centrom za socialno delo (v
nadaljnjem besedilu: center) v postopkih za uveljavljanje pravic za otroke, ki
potrebujejo posebno nego in varstvo po zakonu o starševskem varstvu in
družinskih prejemkih (Uradni list RS, št. 97/01) na prvi stopnji oziroma
ministrstvu, pristojnemu za varstvo družine (v nadaljnjem besedilu:
ministrstvo) v pritožbenih postopkih ter predpisuje obrazce mnenj, ki so sestavni
del tega pravilnika.
I. KRITERIJI ZA OPREDELITEV OTROK, KI POTREBUJEJO POSEBNO
NEGO IN VARSTVO
1. Otroci z motnjami v duševnem razvoju
2. člen
Otroci z motnjami v duševnem razvoju imajo
znižano splošno raven inteligentnosti, nižje sposobnosti na kognitivnem,
govornem, motoričnem in socialnem področju ter pomanjkanje veščin, kar vse se
odraža v neskladju med njihovo mentalno in kronološko starostjo.
Glede na motnje v duševnem razvoju se za
potrebe uveljavljanja pravic po zakonu o starševskem varstvu in družinskih
prejemkih (v nadaljnjem besedilu: zakon) razlikuje:
(a)    Otroke z zmerno motnjo v duševnem razvoju: otrok ima posamezne
sposobnosti različno razvite. Orientacijski rezultat na testu inteligentnosti
je IQ 35-49, mentalna starost odraslih je od 4 do 7 let.
(b)    Otroke s težjo motnjo v duševnem razvoju: otrok se lahko usposobi
za najenostavnejša opravila. Pri skrbi zase pogosto potrebuje pomoč drugih.
Orientacijski rezultat na testu inteligentnosti je IQ 20-34, mentalna starost
odraslih je od 2 do 3, izjemoma 4 leta.
(c)    Otroke s težko motnjo v duševnem razvoju: otrok se lahko usposobi
le za sodelovanje pri posameznih aktivnostih, otroci z avtizmom s pridruženo
zmerno ali težjo motnjo v duševnem razvoju. Potrebuje stalno nego, varstvo,
pomoč in vodenje. Je omejen v gibanju, prisotne so težke dodatne motnje,
bolezni in obolenja. Razumevanje in upoštevanje navodil je hudo omejeno.
Orientacijski rezultat na testu inteligentnosti je IQ pod 20, mentalna starost
do 2 let. Otroke s funkcionalno težko motnjo v duševnem razvoju: otroci z
avtizmom z zmerno ali težjo motnjo v duševnem razvoju ali drugače hudo
vedenjsko moteni otroci s pridruženo zmerno ali težjo motnjo v duševnem
razvoju.
2. Gibalno ovirani otroci
3. člen
Gibalno ovirani otroci imajo prirojene ali
pridobljene okvare, poškodbe gibalnega aparata, centralnega ali perifernega
živčevja. Gibalna oviranost se odraža v obliki funkcionalnih in gibalnih
motenj.
Glede na gibalno oviranost se za potrebe
uveljavljanja pravic po zakonu razlikuje:
(a)    Zmerno gibalno ovirane otroke: otrok samostojno hodi na krajše
razdalje oziroma hodi s pomočjo ortoz ali bergel, otrok s težko funkcionalno
okvaro ene roke. Na daljše razdalje lahko uporablja aktivni invalidski voziček
ali ortopedski tricikel. Fina motorika ni bistveno motena. Občasno potrebuje
delno pomoč pri dnevnih aktivnostih.
(b)    Težje gibalno ovirane otroke: ne hodi samostojno na krajše razdalje
oziroma hoja ni funkcionalna. Za gibanje uporablja hoduljo ali aktivni
invalidski voziček oziroma ortopedski tricikel. Motena je tudi fina motorika.
(c)    Težko gibalno ovirane otroke: otrok ima malo uporabnih gibov,
samostojno gibanje ni možno oziroma ima težko funkcionalno motnjo obeh rok ali
je brez rok. V celoti je odvisen od tuje pomoči. Funkcionalno težko gibalno
ovirane otroke: slepi otroci do 18. leta starosti, otroci s težko
kardiorespiratorno insuficienco in otroci s trajno intenzivno terapijo na domu
(totalna paranteralna prehrana, dializa, umetna ventilacija), otroci z
napredovano obliko cistične fibroze (po sklepu komisije za cistično fibrozo na
Pediatrični kliniki v Ljubljani), otroci z več motnjami (7.b člen) ter otroci s
kombinirano težjo gibalno motnjo ali težjo motnjo v duševnem razvoju.
3. Slepi in slabovidni otroci
4. člen
Slepi ali slabovidni otroci so tisti, ki
imajo okvaro vida, očesa ali okvaro vidnega polja. Pri otrocih, mlajših od 1 leta, je nižja ostrina vida lahko še normalna, zato so do dodatka za nego
upravičeni tisti, ki imajo prepoznano
očesno bolezen. V tem primeru se odobri dodatek za nego za največ 1 leto.
A) Slaboviden otrok
Slaboviden otrok ima korigirano ostrino
vida od 0,30 do 0,10 oziroma ostrino vida manj od 0,10 do 0,05 ali zožitev
vidnega polja na 20 stopinj ali manj okrog fiksacijske točke ne glede na
ostrino vida.
Glede na slabovidnost se za potrebe
uveljavljanja pravic po zakonu razlikuje:
(a)    Zmerno slabovidne otroke: otrok ima 10% – 30% korigiranega vida.
(b)    Težko slabovidne otroke: otrok ima 5% – 9,9% korigiranega vida na
boljšem očesu, uporablja preostali vid.
B) Slep otrok
Slep otrok ima ostrino vida manj od 0,05 do
0,02 ali zoženost vidnega polja okrog fiksacijske točke na 5 do 10 stopinj ne
glede na ostrino vida oziroma ostrino vida manj od 0,02 do zaznavanja svetlobe
ali zoženost vidnega polja okrog fiksacijske točke do 5 stopinj ne glede na
ostrino vida oziroma ostrino vida 0 (amaurosis).
4. Gluhi in naglušni otroci
5. člen
Gluhi ali naglušni otroci imajo okvare, ki
zajemajo uho, njegove strukture in funkcije, povezane z njim.
A) Naglušen otrok
Naglušen otrok ima povprečno izgubo sluha
na frekvencah 500, 1000 in 2000 hertzev (Hz) manj kot 91 decibelov (dB) in ima
resne težave pri poslušanju govora in pri govorni komunikaciji. Naglušnost
pomeni zoženje slušnega polja in delno moti sporazumevanje s pomočjo govora.
Glede na naglušnost se za potrebe
uveljavljanja pravic po zakonu razlikuje:
(a)    Otroke z zmerno izgubo sluha (41 – 55 dB): otrok ima obojestransko
zmerno izgubo sluha.
(b)    Otroke s težjo izgubo sluha (56 – 70 dB): otrok ima težjo
obojestransko izgubo sluha ali težko izgubo sluha na enem ušesu in težjo izgubo
sluha na drugem ušesu. Pri otroku je prizadeto sporazumevanje, razumevanje
govora in poslušanje govora.
(c)    Otroke s težko izgubo sluha (71 – 90 dB): otrok ima popolno izgubo
sluha na enem ušesu in težko izgubo sluha na drugem ušesu oziroma težko
obojestransko izgubo sluha.
B) Gluh otrok
Gluh otrok ima najtežjo izgubo sluha, pri
kateri ojačanje zvoka ne koristi. Povprečna izguba sluha na frekvencah 500,
1000 in 2000 hertzov (Hz) je 91 decibelov (dB) in več.
5. Dolgotrajno hudo bolni otroci
6. člen
Za dolgotrajno hudo bolne otroke se po tem
pravilniku štejejo kronično bolni otroci, pri katerih je kljub zdravljenju
pričakovati trajne posledice bolezni oziroma otroci s takimi boleznimi, ki
zahtevajo zdravljenje, nego in rehabilitacijo, ki traja dalj kot šest mesecev.
Seznam hudih bolezni je sestavni del tega
pravilnika.
Razširjeni strokovni kolegij pediatrije
enkrat letno preveri ustreznost seznama bolezni in predlaga njegove dopolnitve.
6. Otroci z več motnjami
7. člen
Za otroke z več motnjami se po tem
pravilniku štejejo otroci, ki imajo hkrati več kot tri motnje ali
diagnosticirane bolezni, ki vsaka po sebi sicer ne
predstavlja take stopnje motnje ali bolezni iz predhodnih členov tega
pravilnika, na podlagi katere otrok potrebuje posebno nego in varstvo po tem
pravilniku, njihova kombinacija pa upravičenost do posamezne pravice
utemeljuje.
Otroci, ki imajo hkrati več kot tri motnje
ali diagnosticirane bolezni, ki vsaka po sebi daje pravico do dodatka za nego
otroka v nižjem znesku, so upravičeni do dodatka za nego otroka v višjem
znesku.
II. SESTAVA, DELO IN PLAČILO ZDRAVNIŠKIH KOMISIJ
1. Splošne določbe
8. člen
Minister, pristojen za varstvo družine (v
nadaljnjem besedilu: minister) na predlog Pediatrične klinike v Ljubljani
imenuje pet zdravniških komisij prve stopnje in zdravniško komisijo druge
stopnje, ki dajejo mnenja centrom oziroma ministrstvu v postopkih za
uveljavljanje pravic za otroke, ki potrebujejo posebno nego in varstvo.
Zdravniško komisijo sestavljajo trije člani
zdravniki, od katerih je eden predsednik komisije, in en strokovni sodelavec.
Zdravniška komisija je imenovana za štiri
leta in je lahko ponovno imenovana.
Član zdravniške komisije prve stopnje ne
more biti hkrati član zdravniške komisije druge stopnje.
9. člen
Zaprosilo za izdelavo posameznega mnenja
pristojni center v postopku na prvi stopnji oziroma ministrstvo v pritožbenem
postopku posreduje pristojni zdravniški komisiji. Zaprosilu priloži fotokopijo
zdravstvene dokumentacije, ki jo je vlagatelj priložil vlogi in v kateri zadnji
izvid ni starejši od enega leta, razen če ni s tem pravilnikom drugače
določeno.
V primerih, ko je otrok mlajši od dveh let,
zdravstvena dokumentacija iz prejšnjega odstavka ne sme biti starejša kot 3
mesece. Za ugotavljanje gibalne oviranosti je zdravniški komisiji potrebno
predložiti fotokopijo zdravstvene dokumentacije razvojnega pediatra, nevrologa,
fiziatra ali ortopeda. Za ugotavljanje motnje v duševnem razvoju pa je
zdravniški komisiji potrebno predložiti zdravstveno dokumentacijo razvojnega
pediatra, nevrologa, psihologa ali psihiatra.
Za otroka, za katerega je že bilo podano
strokovno mnenje na podlagi zakona o usmerjanju otrok s posebnimi potrebami
(Uradni list RS, št. 54/00), center priloži tudi to mnenje.
Če je katera od zdravniških komisij iz 8.
člena tega pravilnika že podala mnenje v postopku za uveljavljanje katere od
pravic po zakonu in se uveljavlja še druga pravica po zakonu, mora v postopku
za uveljavljanje te druge pravice center oziroma ministrstvo že podano mnenje
zaprosilu priložiti.
10. člen
Zdravniška komisija poda mnenje na podlagi
posredovane zdravstvene in druge dokumentacije. Zdravniška komisija lahko
zahteva dodatno dokumentacijo ali izjemoma opravi pregled otroka.
11. člen
Zdravniška komisija poda mnenje na
obrazcih, predpisanih s tem pravilnikom, ki vsebujejo:
-      
osnovne podatke o otroku,
-      
navedbo ali zdravniška komisija podaja mnenje
na podlagi predložene zdravstvene in druge dokumentacije ali na podlagi še
dodatno zahtevane dokumentacije oziroma pregleda otroka,
-      
mnenje ali obravnavan otrok potrebuje posebno
nego in varstvo na podlagi kriterijev iz tega pravilnika oziroma posebne nege
in varstva ne potrebuje,
-      
navedbo ali podaja mnenje v prvi obravnavi, v
ponovni obravnavi ali v obravnavi v pritožbenem postopku.
12. člen
V skladu z zadnjo alineo prejšnjega člena
pomeni:
-      
prva obravnava podajo mnenja zdravniške
komisije za otroka pri prvem uveljavljanju pravice,
-      
ponovna obravnava podajo mnenja zdravniške
komisije za otroka, ki je bil že usmerjen na podlagi zakona o usmerjanju otrok
s posebnimi potrebami in v primeru, če je zdravniška komisija za istega otroka
že podala mnenje pri uveljavljanju drugih pravic po zakonu, razen pri
uveljavljanju pravice do daljšega dopusta za nego in varstvo otroka ter v
primeru dopolnitve postopka ob reševanju pritožbe,
-      
obravnava v pritožbenem postopku podajo mnenja
zdravniške komisije za otroka na podlagi vložene pritožbe.
13. člen
Zdravniška komisija mnenje, ki mora biti
jasno, popolno in obrazloženo, skupaj s posredovano dokumentacijo, pošlje
pristojnemu centru oziroma ministrstvu. Mnenje mora biti podpisano s strani
vseh članov komisije in opremljeno z žigom.
Na obrazcu mnenja mora zdravniška komisija
označiti ali je pripravila mnenje kot prvo obravnavo, ponovno obravnavo ali
obravnavo v pritožbenem postopku ter če je bil potreben tudi pregled otroka.
14. člen
Vsaka zdravniška komisija vodi evidenco
podanih mnenj, iz katere je razvidno:
-      
zaporedna številka mnenja,
-      
ime in priimek otroka, za katerega je bilo
mnenje podano,
-      
EMŠO ali datum rojstva otroka,
-      
datum izdaje mnenja,
-      
kdo je zaprosil za mnenje.
2. Izdaja mnenj v postopkih uveljavljanja
posameznih pravic
A) Daljši dopust za nego in varstvo
otroka
15. člen
Zdravniška komisija poda mnenje na obrazcu
M-1 – Mnenje zdravniške komisije o pravici do daljšega dopusta za nego in
varstvo otroka.
Zdravniška komisija poda in pošlje
posamezno mnenje, skupaj z dokumentacijo, organu, ki je za mnenje zaprosil, v
roku 15 dni od prejema zaprosila.
B) Dodatek za nego otroka
16. člen
Zdravniška komisija poda mnenje na obrazcu
M-2 – Mnenje zdravniške komisije o pravici do dodatka za nego otroka.
17. člen
Pri pripravi mnenja o pravici do dodatka za
nego otroka mora zdravniška komisija poleg podatkov iz 11. člena tega
pravilnika podati tudi mnenje o obdobju, v katerem otrok potrebuje posebno nego
in varstvo.
Zdravniška komisija poda in pošlje
posamezno mnenje, skupaj z dokumentacijo, organu, ki je za mnenje zaprosil, v
roku 60 dni od prejema zaprosila.
C) Krajši delovni čas zaradi starševstva
18. člen
Na podlagi mnenja iz prejšnjega člena se
uveljavlja tudi pravica do krajšega delovnega časa zaradi starševstva.
D) Delno plačilo za izgubljeni dohodek
19. člen
Zdravniška komisija poda mnenje na obrazcu
M-3 – Mnenje zdravniške komisije o pravici do delnega plačila za izgubljeni
dohodek.
20. člen
Za pripravo mnenja o pravici do delnega
plačila za izgubljeni dohodek center pristojni zdravniški komisiji posreduje:
-      
zdravstveno dokumentacijo, pri kateri zadnji
izvid ni starejši od šestih mesecev,
-      
fotokopijo mnenja zdravniške komisije na
obrazcu M-2 – Mnenje zdravniške komisije o pravici do dodatka za nego otroka,
iz katerega je razvidna upravičenost do višjega dodatka za nego otroka, če je
vlagatelj to pravico uveljavljal,
-      
socialno poročilo o družini, ki ga pripravi v
ta namen.
21. člen
Zdravniška komisija poda in pošlje mnenje,
skupaj z dokumentacijo, organu, ki je za mnenje zaprosil, v roku 30 dni od
prejema zaprosila.
3. Plačilo zdravniških komisij
22. člen
Zdravniške komisije iz 8. člena tega
pravilnika delujejo na naslednji način:
-      
tri zdravniške komisije za dajanje mnenj v
postopkih na prvi stopnji za uveljavljanje pravice do daljšega dopusta za nego
in varstvo otroka s sedežem v: Kopru, Ljubljani in Mariboru,
-      
dve zdravniški komisiji za dajanje mnenj v
postopkih na prvi stopnji za uveljavljanje pravice do dodatka za nego otroka in
delnega plačila za izgubljeni dohodek s sedežem v: Klinični center Ljubljana in
Zavod za usposabljanje invalidne mladine Kamnik,
-      
zdravniška komisija za dajanje mnenj v
pritožbenih postopkih za uveljavljanje pravice do daljšega dopusta za nego in
varstvo otroka, dodatka za nego otroka in delnega plačila za izgubljeni dohodek
s sedežem v Kliničnem centru Ljubljana.
23. člen
Zavodu, kjer ima zdravniška komisija sedež,
se v prvi obravnavi za podajo mnenja o pravici do daljšega dopusta za nego in
varstvo otroka za izdelavo posameznega mnenja priznajo stroški dela v višini 32
eurov.
Zavodu, kjer ima zdravniška komisija sedež,
se v ponovni obravnavi za podajo mnenja o pravici do daljšega dopusta za nego
in varstvo otroka za izdelavo posameznega mnenja priznajo stroški dela v višini
25 eurov.
24. člen
Zavodu, kjer ima zdravniška komisija sedež,
se v prvi obravnavi za podajo mnenja o pravici do dodatka za nego otroka in o
pravici do delnega plačila za izgubljeni dohodek za izdelavo posameznega mnenja
priznajo stroški dela v višini 44 eurov.
Zavodu, kjer ima zdravniška komisija sedež,
se v ponovni obravnavi za podajo mnenja o pravici do dodatka za nego otroka in
o pravici do delnega plačila za izgubljeni dohodek za izdelavo posameznega mnenja
priznajo stroški dela v višini 32 eurov.
25. člen
Zavodu, kjer ima zdravniška komisija druge
stopnje sedež, se za izdelavo posameznega mnenja v pritožbenem postopku
priznajo stroški dela v višini 44 eurov.
26. člen
Zavodu, kjer ima zdravniška komisija sedež,
se priznajo materialni stroški, povezani z delom zdravniške komisije, v višini 12
eurov za izdelavo posameznega mnenja.
Za člana komisije, ki ni zaposlen v zavodu,
kjer ima zdravniška komisija
sedež, se zavodu za prevoz do sedeža zdravniške komisije prizna kilometrina v višini 8 % cene
neosvinčenega motornega
bencina – 95 oktanov.
27. člen
Stroški dela za izdelavo mnenj in
materialni stroški, povezani z delom zdravniške komisije, ter povračilo
stroškov za prevoz se zavodu, kjer ima zdravniška komisija sedež, izplačujejo
enkrat mesečno v skladu z roki, ki veljajo za izplačila iz proračuna.
Zneski iz 23., 24. in 25. člena tega
pravilnika se usklajujejo s tekočo rastjo cen življenjskih potrebščin, kot je
za posamezno leto določeno z zakonom o izvrševanju proračuna. (črtan)
28. člen
S posameznim zavodom, kjer ima zdravniška
komisija sedež, se plačilo stroškov dela za izdelavo mnenj in plačilo
materialnih stroškov, povezanih z delom zdravniške komisije, ter povračilo
stroškov za prevoz, uredi s posebno pogodbo.

Seznam hudih bolezni
Obrazec M-1: Mnenje zdravniške komisije o
pravici do daljšega dopusta za nego in varstvo otroka
Obrazec M-2: Mnenje zdravniške komisije o
pravici do dodatka za nego otroka
Obrazec M-3: Mnenje zdravniške komisije o
pravici do delnega plačila za izgubljeni dohodek

Pravilnik o kriterijih za uveljavljanje pravic
za otroke, ki potrebujejo posebno nego in varstvo (Uradni list RS, št. 105/02)
vsebuje naslednjo končno določbo:
»III. KONČNA DOLOČBA
29. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o kriterijih za uveljavljanje pravic za otroke, ki potrebujejo posebno nego in
varstvo (Uradni list RS, št. 107/04) vsebuje naslednjo končno določbo:
»29. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1. januarja
2005.«.

Pravilnik o spremembah in dopolnitvah
Pravilnika o kriterijih za uveljavljanje pravic za otroke, ki potrebujejo
posebno nego in varstvo (Uradni list RS, št. 129/06) vsebuje naslednjo končno določbo:
»5. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kriterijih za uveljavljanje pravic za otroke, ki potrebujejo
posebno nego in varstvo (Uradni list RS, št. 55/09) vsebuje naslednjo končno določbo:
»5. člen
Ta pravilnik začne veljati petnajsti dan po objavi v Uradnem listu Republike Slovenije.«.

Pravilnik o spremembah Pravilnika o kriterijih
za uveljavljanje pravic za otroke, ki potrebujejo posebno nego in varstvo (Uradni
list RS, št. 88/11) vsebuje naslednjo končno določbo:
»5. člen
Ta pravilnik začne veljati naslednji dan po objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o kriterijih za uveljavljanje pravic za otroke, ki potrebujejo posebno nego in
varstvo (Uradni list RS, št. 85/12) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu
Republike Slovenije.«.