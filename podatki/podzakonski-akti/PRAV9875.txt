1. člen
(obseg urejanja)
Ta pravilnik določa in ureja splošne pogoje in zahteve za
usposabljanje in preverjanje letalskega osebja – pilotov letal ter zahteve in
pogoje glede izdaje licenc, ratingov, pooblastil in spričeval pilotov letal ter
dovoljenj za delo letalskih šol.
2. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen: 
1.     
piloti letal so zasebni (športni) pilot letala, poklicni pilot letala in
prometni pilot letala; 
2.     
profesionalni pilot je pilot letala z licenco, ki mu dovoljuje, da
pilotira letalo proti plačilu; 
3.     
država članica Združenih letalskih organov (v nadaljnjem besedilu:
država članica JAA) je vsaka država, ki je podpisnica dogovorov o razvoju,
sprejetju in uresničevanju skupnih letalskih predpisov (JAR), ki so bili
sklenjeni na Cipru, 11. septembra 1990 (v nadaljnjem besedilu: dogovori); 
4.     
pristojni organ je ministrstvo, pristojno za promet.
3. člen
(izdaja licenc, ratingov, pooblastil in spričeval pilotov
letal in dovoljenj za delo letalske šole)
Licenca, rating, pooblastilo ali spričevalo pilota letala in
dovoljenje za delo letalske šole se izda osebi, ki je izpolnila pogoje,
določene v prilogi tega pravilnika, ki je njegov sestavni del.
4. člen
(zdravniško spričevalo)
Glede zdravniških spričeval letalskega osebja iz tega
pravilnika se uporabljajo določbe Pravilnika o zdravstvenih zahtevah, ki jih
mora izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02, 62/08 in 7/09).
5. člen
(prehodna določba)
(1) Usposabljanja pilotov letal, začeta v skladu z zahtevami
Pravilnika o licenciranju letalskega osebja – pilotov letal (Uradni list RS,
št. 57/02) pred uveljavitvijo tega pravilnika, se dokončajo po določbah tega
pravilnika. 
(2) Letalske šole, ki izvajajo usposabljanje pilotov letal za
pridobitev licenc in ratingov pilotov letal, morajo svoje izobraževalne
priročnike uskladiti z zahtevami tega pravilnika in jih posredovati pristojnemu
organu najkasneje v roku treh mesecev od uveljavitve tega pravilnika. 
(3) Listine, ki so bile izdane pred uveljavitvijo tega
pravilnika v skladu s Pravilnikom o strokovni izobrazbi, izpitih in dovoljenjih
za delo članov posadke letal (Uradni list SFRJ, št. 2/80, 31/80, 53/80, 43/81
in 10/85 ter Uradni list RS, št. 18/01) ali Pravilnikom o licenciranju
letalskega osebja – pilotov letal (Uradni list RS, št. 57/02), ostanejo v
veljavi ter se podaljšujejo skladno z določbami tega pravilnika. 
(4) Ne glede na določbo prejšnjega odstavka lahko imetnik
listine, ki je bila izdana v skladu s Pravilnikom o strokovni izobrazbi,
izpitih in dovoljenjih za delo članov posadke letal (Uradni list SFRJ, št.
2/80, 31/80, 53/80, 43/81 in 10/85 ter Uradni list RS, št. 18/01), le-to
zamenja z listino, izdano skladno z določbami tega pravilnika, če izpolnjuje
predpisane pogoje iz tega pravilnika.
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o licenciranju letalskega osebja – pilotov letal (Uradni list RS, št. 57/02).
7. člen
(veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-178/2009/33-0041087
Ljubljana, dne 2. marca 2010
EVA 2009-2411-0073
dr. Patrick Vlačič l.r. 
Minister 
za promet

Priloga
- Zahteve
Dodatek
k prilogi - Sprejemljivi načini usklajevanja (AMC) / pojasnjevalno gradivo
(IEM)