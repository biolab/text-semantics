I. SPLOŠNE DOLOČBE
1. člen
(vsebina)
Ta pravilnik podrobneje določa vsebino in strukturo varnostne
dokumentacije, metodologijo za pripravo analize obvladovanja tveganj ter za
določitev ključnih, krmilnih in nadzornih informacijskih sistemov in delov
omrežja ter pripadajočih podatkov in minimalni obseg ter vsebino varnostnih
ukrepov izvajalcev bistvenih storitev.
2. člen
(pomen izrazov)
Izrazi, uporabljeni v tem pravilniku, pomenijo:
1.     
Celovitost je lastnost informacij, omrežij in informacijskih sistemov,
da so točni in popolni.
2.     
Neprekinjeno poslovanje so aktivnosti, ki so potrebne za ohranjanje
poslovanja organizacije v času motenj ali prekinitev normalnega delovanja.
3.     
Razpoložljivost je lastnost informacij, omrežij in informacijskih sistemov,
da so dostopni in uporabni na pooblaščeno zahtevo.
4.     
Sistem upravljanja neprekinjenega poslovanja je sistem upravljanja, ki
temelji na strateški in taktični sposobnosti organizacije, da pripravi načrt za
primere prekinitev in motenj pri poslovanju ter se na njih odzove z namenom
zagotovitve storitev na sprejemljivi, vnaprej določeni ravni ter vključuje
pripravo in uporabo načrtov obnovitve in ponovne vzpostavitve delovanja
informacijskih sistemov (v nadaljnjem besedilu: SUNP).
5.     
Sistem upravljanja varovanja informacij je sistem upravljanja, ki
omogoča celovit in koordiniran pogled na informacijska varnostna tveganja
organizacije ter zagotavlja vzpostavitev, vpeljavo, delovanje, spremljanje,
pregledovanje, vzdrževanje in izboljševanje varnosti omrežij in informacijskih
sistemov (v nadaljnjem besedilu: SUVI).
6.     
Sredstvo je vsaka opredmetena ali neopredmetena stvar, ki ima vrednost
za izvajalca bistvenih storitev (v nadaljnjem besedilu: IBS) in ki zato zahteva
zaščito.
7.     
Trajanje incidenta je časovno obdobje od prekinitve ustreznega
zagotavljanja storitve v smislu razpoložljivosti, celovitosti ali zaupnosti do
trenutka njene ponovne vzpostavitve.
8.     
Uporabnik je fizična ali pravna oseba, ki uporablja posamezno bistveno
storitev neposredno, posredno ali s posredovanjem oziroma je odvisna od nje.
9.     
Zaupnost je lastnost, da informacije niso razpoložljive ali razkrite
nepooblaščenim subjektom ali procesom.
II. VSEBINA IN STRUKTURA VARNOSTNE DOKUMENTACIJE
3. člen
(vsebina in struktura varnostne dokumentacije)
(1) IBS vzpostavijo in vzdržujejo dokumentiran SUVI in
SUNP, ki mora obsegati najmanj elemente iz prvega odstavka 12. člena
Zakona o informacijski varnosti (Uradni list RS, št. 30/18).
(2) Varnostno dokumentacijo iz prejšnjega odstavka
podpiše zakoniti zastopnik IBS.
(3) Če ima IBS za zagotavljanje varnosti svojih omrežij
in informacijskih sistemov že izdelano varnostno dokumentacijo na podlagi
drugih predpisov, jo vsebinsko dopolni v skladu s tem pravilnikom.
4. člen
(analiza obvladovanja tveganj)
Analiza obvladovanja tveganj z oceno sprejemljive ravni
tveganj (v nadaljnjem besedilu: analiza obvladovanj tveganj) obsega najmanj:
1.     
navedbo sredstev znotraj SUVI in upravljavce teh sredstev,
2.     
navedbo potencialnih groženj tem sredstvom,
3.     
navedbo ranljivosti sredstev iz 1. točke tega člena, ki bi jih lahko
grožnje iz prejšnje točke prizadele,
4.     
navedbo vpliva uresničitve groženj iz 2. točke tega člena na
razpoložljivost, celovitost in zaupnost sredstev iz 1. točke tega člena
zaradi ranljivosti iz prejšnje točke,
5.     
oceno vpliva na opravljanje bistvenih storitev v primeru kršitve
informacijske varnosti zaradi izgube razpoložljivosti, celovitosti ali
zaupnosti,
6.     
realistično oceno verjetnosti, da pride do kršitve informacijske varnosti,
7.     
ovrednotenje ravni tveganj in
8.     
določitev sprejemljive ravni tveganj.
5. člen
(politika neprekinjenega poslovanja)
Politika neprekinjenega poslovanja z načrtom njegovega
upravljanja (v nadaljnjem besedilu: politika neprekinjenega poslovanja) obsega
najmanj:
1.     
navedbo postopkov neprekinjenega poslovanja, ki se jo izdela na podlagi
popisa poslovnih procesov,
2.     
oceno vpliva na poslovanje, ki zajema navedbo možnih dogodkov in
incidentov, ki vplivajo na neprekinjeno poslovanje, vključno zaradi odpovedi
informacijskih sistemov, pomanjkanja zaposlenih, izpada posamezne lokacije
znotraj IBS in odpovedi storitev pogodbenih izvajalcev,
3.     
določitev minimalne ravni poslovanja, 
4.     
navedbo ukrepov za zagotavljanje neprekinjenega poslovanja, ki se izdela
na podlagi ocene vpliva na poslovanje iz 2. točke tega člena in minimalne ravni
poslovanja iz prejšnje točke ter
5.     
določitev vlog in odgovornosti za izvajanje politike neprekinjenega poslovanja
in njeno posodabljanje.
6. člen
(seznam ključnih, krmilnih in nadzornih informacijskih
sistemov)
Seznam ključnih, krmilnih in nadzornih informacijskih
sistemov in delov omrežja IBS ter pripadajočih podatkov, ki so bistvenega
pomena za delovanje bistvenih storitev (v nadaljnjem besedilu: ključni, krmilni
in nadzorni informacijski sistemi) obsega najmanj:
-       
navedbo sredstev znotraj SUVI, od katerih je odvisno zagotavljanje
bistvenih storitev, in
-       
opredelitev ključnih, krmilnih in nadzornih informacijskih sistemov in
navedbo njihovih upravljavcev.
7. člen
(načrt obnovitve delovanja informacijskih sistemov)
Načrt obnovitve in ponovne vzpostavitve delovanja
informacijskih sistemov iz prejšnjega člena (v nadaljnjem besedilu: načrt
obnovitve delovanja informacijskih sistemov) zajema opis odgovornosti in
postopkov za obnovitev delovanja teh sistemov po dogodku, ki povzroči
prekinitev njihovega delovanja.
8. člen
(načrt odzivanja na incidente)
(1) Načrt odzivanja na incidente s protokolom obveščanja
nacionalnega CSIRT (v nadaljnjem besedilu: načrt odzivanja na incidente) obsega
najmanj:
1.     
opis sistema za zaznavo incidentov informacijske varnosti,
2.     
opis sistema za zbiranje in zavarovanje dokazov o incidentu
informacijske varnosti, vključno z dnevniškimi zapisi in revizijskimi sledmi,
če te obstajajo,
3.     
opis postopkov za odziv, obravnavo in analizo incidentov informacijske
varnosti, vključno z beleženjem vseh odzivnih aktivnosti,
4.     
opis odgovornosti oseb oziroma organizacijskih enot, ki jih je treba
vključiti v aktivnosti iz prejšnje točke,
5.     
opis postopkov in odgovornosti za poročanje o incidentih znotraj IBS in
izven IBS ter
6.     
opis protokola obveščanja nacionalnega CSIRT o incidentu informacijske
varnosti.
(2) Obvestilo iz 6. točke prejšnjega odstavka se pošlje
nacionalnemu CSIRT na način, kot je objavljen na njegovi spletni strani in
zajema najmanj:
1.     
oceno števila uporabnikov, ki jih je prizadela motnja pri zagotavljanju
bistvenih storitev,
2.     
oceno trajanja incidenta,
3.     
oceno geografske razširjenosti, kar zadeva območje, na katerega incident
vpliva,
4.     
oceno morebitnega čezmejnega vpliva incidenta,
5.     
oceno morebitnega medpodročnega vpliva incidenta in
6.     
oceno pomembnosti vpliva incidenta na neprekinjeno izvajanje bistvenih
storitev (lažji incident, težji incident, kritični incident).
9. člen
(načrt varnostnih ukrepov)
(1) Pri izdelavi načrta varnostnih ukrepov za
zagotavljanje celovitosti, zaupnosti in razpoložljivosti omrežja in
informacijskih sistemov IBS upoštevajo:
-       
dokumente varnostne dokumentacije iz 4. do 8. člena tega pravilnika
in
-       
posebne potrebe področja, na katerem deluje posamezen IBS.
(2) Načrt varnostnih ukrepov iz prejšnjega odstavka
vsebuje navedbo ukrepov, ki so:
1.     
učinkoviti tako, da povečajo informacijsko varnost glede na obstoječe in
predvidene grožnje,
2.     
prilagojeni tako, da se prizadevanja IBS usmerijo v ukrepe, ki najbolj
vplivajo na njihovo informacijsko varnost in se izogibajo podvajanjem,
3.     
skladni tako, da se primarno obravnavajo osnovne in skupne varnostne
ranljivosti IBS kljub področnim posebnostim, ki se lahko dopolnijo z
varnostnimi ukrepi za posamezna področja,
4.     
sorazmerni s tveganji tako, da se izogiba prekomernemu bremenu za IBS,
5.     
konkretni tako, da IBS te varnostne ukrepe izvajajo in da ti ukrepi
prispevajo h krepitvi njihove informacijske varnosti,
6.     
preverljivi tako, da lahko na zahtevo pristojnega organa predložijo
dokazila o njihovi implementaciji,
7.     
vključujoči tako, da so upoštevani vsi vidiki informacijske varnosti,
vključno s fizično varnostjo informacijskih sistemov.
III. METODOLOGIJI ZA PRIPRAVO ANALIZE OBVLADOVANJA
TVEGANJ IN ZA DOLOČITEV KLJUČNIH, KRMILNIH IN NADZORNIH INFORMACIJSKIH SISTEMOV
TER PRIPADAJOČIH PODATKOV
10. člen
(metodologiji za pripravo analize obvladovanja tveganj ter
za določitev ključnih, krmilnih in nadzornih informacijskih sistemov in delov
omrežja ter pripadajočih podatkov)
(1) IBS analizo obvladovanja tveganj pripravi tako, da:
1.     
izvede popis sredstev znotraj SUVI in določi njihove upravljavce,
2.     
prepozna možne grožnje za izgubo celovitosti, razpoložljivosti in
zaupnosti sredstev iz prejšnje točke,
3.     
prepozna ranljivosti sredstev iz 1. točke tega odstavka, ki bi jih lahko
grožnje iz prejšnje točke prizadele,
4.     
oceni stopnjo vpliva uresničitve groženj iz 2. točke tega odstavka na
razpoložljivost, celovitost in zaupnost sredstev iz 1. točke tega odstavka
zaradi ranljivosti iz prejšnje točke,
5.     
oceni primernost obstoječih ukrepov in stopnjo obvladovanja ugotovljenih
tveganj s temi ukrepi,
6.     
ovrednoti ugotovljena tveganja glede na verjetnost nastanka tveganj in
obseg negativnih posledic ob uresničitvi tveganj na zagotavljanje storitev ter
7.     
določi oceno sprejemljive ravni tveganja glede na vrednotenje ugotovljenih
tveganj.
(2) IBS seznam svojih ključnih, krmilnih in nadzornih
informacijskih sistemov pripravi tako, da:
-       
izmed popisanih sredstev znotraj SUVI iz 1. točke prejšnjega odstavka
presodi, ali je zagotavljanje bistvenih storitev odvisno od posameznega
sredstva znotraj SUVI, in
-       
izmed posameznih sredstev znotraj SUVI, od katerih je v skladu s
prejšnjo točko odvisno zagotavljanje bistvenih storitev, presodi, katero izmed
teh sredstev je bistveno za delovanje bistvene storitve.
(3) IBS izvede analizo obvladovanj tveganj in določi
ključne, krmilne in nadzorne informacijske sisteme tako, da bodo rezultati teh
postopkov dosledni, primerljivi in verodostojni.
(4) IBS izvaja analizo obvladovanj tveganj ter določa
ključne, krmilne in nadzorne informacijske sisteme v rednih časovnih presledkih
ali kadar so predlagane ali nastanejo bistvene spremembe v okviru SUVI.
IV. MINIMALNI OBSEG IN VSEBINA VARNOSTNIH UKREPOV
11. člen
(minimalni obseg in vsebina varnostnih ukrepov)
IBS za zagotavljanje celovitosti, zaupnosti ter
razpoložljivosti omrežij in informacijskih sistemov na podlagi varnostne
dokumentacije iz 3. člena tega pravilnika pripravijo in izvajajo
organizacijske, logično-tehnične in tehnične varnostne ukrepe, ki zagotavljajo
najmanj:
1.     
podporo vodstva IBS zagotavljanju informacijske varnosti, vključno z
vključevanjem področja informacijske varnosti v letni načrt poslovanja IBS,
2.     
integriteto kadrov v povezavi z informacijsko varnostjo pred
zaposlitvijo, med zaposlitvijo in ob prenehanju ali spremembi zaposlitve,
3.     
notranjo presojo SUVI in SUNP v rednih časovnih presledkih,
4.     
upravljanje ključnih, krmilnih in nadzornih informacijskih sistemov in
delov omrežja ter pripadajočih podatkov, ki so bistvenega pomena za delovanje
bistvenih storitev, z določitvijo ustrezne odgovornosti za njihovo zaščito,
5.     
ohranjanje dnevniških zapisov o delovanju ključnih, krmilnih in
nadzornih informacijskih sistemov in delov omrežja iz prejšnje točke,
6.     
upravljanje prometa in komunikacij,
7.     
opredelitev varnostnih zahtev za ključne dobavitelje IBS,
8.     
fizično in tehnično varovanje dostopov do prostorov, kjer so ključni,
krmilni in nadzorni informacijski sistemi IBS,
9.     
varnostne mehanizme v posamezni aplikativni programski opremi za
izvajanje dejavnosti IBS,
10.  
preverjanje identitete uporabnikov,
11.  
upravljanje pooblastil za dostop,
12.  
zagotavljanje ravni dostopnosti informacij,
13.  
zaščito pred zlonamerno programsko kodo,
14.  
beleženje dejavnosti ključnih, krmilnih in nadzornih informacijskih
sistemov in delov omrežja ter pripadajočih podatkov,njihovih uporabnikov in
administratorjev ter
15.  
zaznavanje poskusov vdorov in preprečevanje incidentov.
V. KONČNA DOLOČBA
12. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 386-18/2018/35
Ljubljana, dne 13. maja 2019
EVA 2018-3130-0031
Rudi Medved
minister
za javno upravo