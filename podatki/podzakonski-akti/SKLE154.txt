I
Vlada Republike Slovenije odreja javno razgrnitev osnutka lokacijskega
načrta za avtocesto na odseku Kozina - Klanec (v nadaljevanju: osnutek
lokacijskega načrta), ki ga je izdelal PANPROSTOR d.o.o., pod št. projekta LNKK
103/97, v februarju 1997 in javno razgrnitev predloga sprememb in dopolnitev
prostorskih sestavin v naslovu navedenih planskih aktov Občine Hrpelje-Kozina,
ki jih je izdelal PANPROSTOR d.o.o. v februarju 1997.
II
Vlada Republike Slovenije ugotavlja, da je osnutek
lokacijskega načrta skladen z zasnovo cestnega omrežja v prostorskih sestavinah
dolgoročnega plana SR Slovenije za obdobje od leta 1986 do leta 2000 (Uradni
list SRS, št. 1/86, 41/87, 12/89 in Uradni list RS, št. 36/90, 27/91 in 72/95)
in s prostorskimi sestavinami družbenega plana SR Slovenije za obdobje od leta
1986 do leta 1990 (Uradni list SRS, št. 2/86, 41/87 in 23/89 in Uradni list RS,
št. 72/95) v delu, ki ga opredeljuje osnutek lokacijskega načrta (v
nadaljevanju: republiški prostorski planski akti) ter predstavlja spremembo in
dopolnitev prostorskih sestavin dolgoročnega plana občine Sežana za obdobje od
leta 1986 do leta 2000 in srednjeročnega družbenega plana občine Sežana za
obdobje od leta 1986 do leta 1990 za območje Občine Hrpelje-Kozina v delu, ki
ga opredeljuje osnutek lokacijskega načrta (v nadaljevanju: spremembe in
dopolnitve planskih aktov občine).
III
Vlada Republike Slovenije predlaga Občini Hrpelje-Kozina v
obravnavo in sprejem spremembe in dopolnitve planskih aktov občine.
IV
Občina Hrpelje-Kozina mora poskrbeti za izvedbo javne
razgrnitve in organizacijo javnih obravnav osnutka lokacijskega načrta in
predloga sprememb in dopolnitev planskih aktov občine. 
Javna razgrnitev traja en mesec in se prične tretji dan po
objavi sklepa v Uradnem listu Republike Slovenije.
V
V času javne razgrnitve lahko podajo na javno razgrnjeni
osnutek lokacijskega načrta in predlog sprememb in dopolnitev planskih aktov
občine pripombe in predloge vsi zainteresirani in prizadeti.
VI
Občina Hrpelje-Kozina mora v 30 dneh po preteku javne
razgrnitve poslati ministru za okolje in prostor vse zbrane pripombe in
predloge. Če v tem roku minister ne prejme pripomb in predlogov z javne
razgrnitve, se šteje, da na osnutek lokacijskega načrta ni pripomb oziroma, da
je ta usklajen.
VII
Ta sklep se objavi v Uradnem listu Republike Slovenije.
Št. 350-04/97-5
350-03/97-14
Ljubljana, dne 22. maja 1997.
Vlada Republike Slovenije
dr. Janez Drnovšek l. r.
Predsednik