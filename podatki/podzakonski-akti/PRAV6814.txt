1. člen
(splošna določba)
Ta pravilnik določa ukrepe za ugotavljanje,
preprečevanje in zatiranje bolezni Aujeszkega – Morbus Aujeszky (v nadaljnjem
besedilu: bolezen).
2. člen
(obveščanje, poročanje in prijavljanje)
Obveščanje, poročanje in prijavljanje
bolezni poteka v skladu s pravilnikom, ki ureja kužne bolezni živali. 
3. člen
(sum)
(1) Na bolezen se sumi, če se pri
živalih pojavijo klinični znaki, navedeni v Prilogi, ki je sestavni del tega
pravilnika.
(2) Uradni veterinar uvede nadzor
sumljivega gospodarstva in:
-      
opravi epizootiološko poizvedovanje,
-      
zagotovi izvedbo potrebnih laboratorijskih preiskav.
(3) Uradni veterinar na sumljivem
gospodarstvu odredi naslednje ukrepe:
-      
prepoved prometa s prašiči z gospodarstva in na gospodarstvo;
-      
postavitev razkuževalnih barier na izhodu ter vhodu na gospodarstvo in v
posamezne objekte, kjer se nahajajo prašiči.
(4) Ukrepi ostanejo v veljavi, dokler
sum na bolezen ni izključen. Sum je izključen, če so rezultati preiskav
negativni.
4. člen
(potrditev)
(1) Bolezen je potrjena na podlagi
kliničnih znakov in rezultatov laboratorijskih preiskav.
(2) Ko je bolezen potrjena, uradni
veterinar na okuženem gospodarstvu poleg ukrepov iz prejšnjega člena odredi
tudi naslednje ukrepe:
-      
laboratorijske preiskave vseh prašičev;
-      
zakol vseh serološko pozitivnih prašičev;
-      
takojšnje neškodljivo uničenje poginulih živali;
-      
čiščenje in razkuževanje v skladu s 5. členom tega pravilnika;
-      
druge ukrepe za sanacijo okuženega gospodarstva.
5. člen
(čiščenje in razkuževanje)
(1) Čiščenje in razkuževanje prevoznih
sredstev, opreme in drugih predmetov, ki so bili v stiku z okuženimi prašiči
ali prašiči, sumljivimi na okužbo, izvede na podlagi navodil in pod nadzorom
uradnega veterinarja organizacija, ki v skladu s pravilnikom, ki ureja pogoje
za izvajanje veterinarske dejavnosti dezinfekcije, dezinsekcije in
deratizacije, opravlja te dejavnosti.
(2) Čiščenje in razkuževanje se opravi
potem, ko so bile vse okužene živali odpeljane v zakol in preden se opravi
ponovna naselitev.
6. člen
(trajanje ukrepov)
(1) Ukrepi na okuženem gospodarstvu
ostanejo v veljavi vsaj najdaljšo inkubacijsko dobo, določeno v Prilogi tega
pravilnika, potem ko v čredi ni več kliničnih znakov bolezni in so bili
izvedeni predpisani ukrepi.
(2) Poleg pogojev iz prejšnjega
odstavka je treba pri prašičih pred ukinitvijo ukrepov izvesti dve zaporedni
laboratorijski preiskavi v razmiku najmanj štiri tedne, z negativnimi
rezultati, in sicer:
-      
pri vseh plemenskih svinjah in vseh plemenskih merjascih v čredi;
-      
pri ostalih prašičih se odvzame naključni vzorec, ki zagotavlja s 95%
zanesljivostjo ugotovitev bolezni pri 2% prevalenci. 
6.a člen
(stroški)
Stroški diagnostičnih preiskav, s katerimi
se potrdi bolezen ali ovrže sum, se krijejo iz proračuna Republike Slovenije,
stroški drugih ukrepov in sanacija reje pa bremenijo imetnika živali. 

Priloga
1: Klinični znaki za bolezen pri živalih

Pravilnik o ukrepih za ugotavljanje,
preprečevanje in zatiranje bolezni Aujeszkega (Morbus Aujeszky) (Uradni list
RS, št. 91/05)
vsebuje naslednji končni določbi:
»7. člen
(prenehanje
veljavnosti)
Z dnem uveljavitve tega pravilnika preneha
veljati Navodilo o ukrepih za ugotavljanje, preprečevanje in zatiranje bolezni
Aujeszkega – (Morbus Aujeszky) (Uradni list RS, št. 82/99 in 33/01 – Zvet-1).
8. člen
(uveljavitev)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o dopolnitvi Pravilnika o ukrepih za
ugotavljanje, preprečevanje in zatiranje bolezni Aujeszkega (Morbus Aujeszky)
(Uradni list RS, št. 13/06) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.