1. člen
(vsebina)
(1) Ta uredba določa pogoje
sofinanciranja zavarovalnih premij za zavarovanje kmetijske proizvodnje, in
sicer za zavarovanje posevkov, nasadov in plodov pred nevarnostjo toče, požara,
udara strele, spomladanske pozebe, zmrzali ali slane, če ta povzroči
spomladansko pozebo, poplave in viharje, ter za zavarovanje živali na
kmetijskem gospodarstvu za primer zavarovaljivih bolezni (v nadaljnjem
besedilu: bolezni) v skladu z Uredbo Komisije (ES) št. 1857/2006 z dne
15. decembra 2006 o uporabi členov 87 in 88 Pogodbe pri državni pomoči za majhna in srednja podjetja, ki se ukvarjajo s proizvodnjo kmetijskih proizvodov,
in o spremembi Uredbe (ES) št. 70/2001 (UL L št. 358 z dne 16. 12. 2006,
str. 3), zadnjič spremenjeno z Uredbo Komisije (EU)
št. 1114/2013 z dne 7.
novembra 2013 o spremembi Uredbe (ES) št. 1857/2006 glede njenega obdobja uporabe (UL L št. 298 z dne 8. 11. 2013, str.
34; v nadaljnjem besedilu: Uredba 1857/2006/ES).
(2) Ta uredba določa tudi pogoje
sofinanciranja zavarovalnih premij za zavarovanje vzreje vodnih živali v
ribogojnih objektih, za primer morebitnega pogina zaradi bolezni v skladu z Uredbo
Komisije (ES) št. 875/2007 z dne 24. julija 2007 o uporabi členov 87 in 88 Pogodbe ES za pomoč de minimis v ribiškem sektorju in o spremembah Uredbe (ES) št. 1860/2004
(UL L št. 193 z dne 25. 7. 2007, str. 6; v nadaljnjem besedilu: Uredba
875/2007/ES).
2. člen
(namen)
S to uredbo se dodeljuje državna pomoč
upravičencem iz 3. člena te uredbe v obliki sofinanciranja zavarovalne premije
za zavarovanje kmetijske proizvodnje in ribištva. Namen državne pomoči je
spodbuditi kmetijske pridelovalce in ribogojce, da svojo proizvodnjo čim bolj
zavarujejo in s tem lažje premostijo negativne posledice naravnih nesreč v
kmetijstvu in ribogojstvu. Državna pomoč po tej uredbi se zagotavlja
upravičencem za zavarovaljiva tveganja v kmetijstvu in ribištvu, ki so opredeljena
v 1. členu te uredbe.
3. člen
(upravičenci)
(1) Do sofinanciranja zavarovalne
premije za zavarovanje kmetijske proizvodnje so upravičena kmetijska
gospodarstva, ki se ukvarjajo s proizvodnjo kmetijskih proizvodov, opredeljenih
v 2. točki 2. člena Uredbe 1857/2006/ES, v Republiki Sloveniji in so mala ali
srednja podjetja, kakor so opredeljena v 2. členu Uredbe Komisije (ES) št.
800/2008 z dne 6. avgusta 2008 o razglasitvi nekaterih vrst pomoči za
združljive s skupnim trgom z uporabo členov 87 in 88 Pogodbe (Uredba o splošnih skupinskih izjemah) (UL L št. 214 z dne 9. 8. 2008, str. 3),
in niso podjetja v težavah v smislu Smernic Skupnosti o državni pomoči za
reševanje in prestrukturiranje podjetij v težavah (UL C št. 244 z dne
1. 10. 2004, str. 2) ter sklenejo zavarovalno pogodbo z izvajalcem
zavarovanja iz 4. člena te uredbe in izpolnjujejo naslednja pogoja:
-       
kmetijska gospodarstva morajo biti vpisana v register kmetijskih
gospodarstev, ki ga vodi ministrstvo, pristojno za kmetijstvo (v nadaljnjem
besedilu: ministrstvo);
-       
kmetijska gospodarstva morajo izvajalcu zavarovanja ob podpisu
zavarovalne pogodbe podpisati izjavo, da je malo ali srednje podjetje, ter
izjavo, da niso podjetje v težavah v skladu s prilogo 2, ki je sestavni del te
uredbe.
(2) Do sofinanciranja zavarovalne
premije za zavarovanje vzreje vodnih živali v ribogojnih objektih ob morebitnem
poginu zaradi bolezni so upravičene fizične ali pravne osebe, ki v Republiki
Sloveniji opravljajo dejavnost vzreje vodnih živali, v skladu s točko (a) 2.
člena uredbe 875/2007/ES in sklenejo zavarovalno pogodbo z izvajalcem
zavarovanja iz 4. člena te uredbe ter izpolnjujejo naslednja pogoja:
-       
nosilci dejavnosti vzreje vodnih živali morajo biti vpisani v register
proizvajalcev akvakulture, ki ga na ministrstvu vodi Sektor za identifikacijo
in registracijo rejnih živali,
-       
fizične in pravne osebe, ki opravljajo dejavnost vzreje vodnih živali,
morajo izvajalcu zavarovanja ob podpisu zavarovalne pogodbe predložiti izjavo,
da niso podjetje v težavah v skladu s prilogo 2 te uredbe.
(3) Upravičenci lahko sklenejo
zavarovalno pogodbo po pooblaščencih, kot so društva, zadruge ali druge pravne
ali fizične osebe, pri čemer mora biti iz pooblastila ali tako sklenjene
zavarovalne pogodbe razviden predmet zavarovanja posameznega upravičenca.
Pooblaščenec mora od upravičenca pridobiti pooblastilo za sklenitev zavarovalne
pogodbe. Pooblaščenci morajo ta pooblastila hraniti in jih na zahtevo agencije
predložiti v pregled.
(4) Upravičenec, da izjavo, da dovoli
izvajalcu zavarovanja, da ministrstvu posreduje podatke navedene na zavarovalni
pogodbi.
4. člen
(izvajalci zavarovanja)
Izvajalci zavarovanja po tej uredbi so
zavarovalnice, ki opravljajo zavarovalne posle v skladu s prvim odstavkom 3.
člena Zakona o zavarovalništvu (Uradni list RS, št. 109/06 – uradno prečiščeno
besedilo, 9/07, 102/07, 69/08, 19/09, 49/09 in 79/10; v nadaljnjem besedilu:
ZZavar) in so pridobile dovoljenje za opravljanje zavarovalnih poslov v
zavarovalni vrsti zavarovanje požara in elementarnih nesreč iz 8. točke drugega
odstavka 2. člena ZZavar oziroma dovoljenje za opravljanje zavarovalnih poslov
v zavarovalni vrsti drugo škodno zavarovanje iz 9. točke drugega odstavka 2.
člena ZZavar.
5. člen
(roki sklenitve zavarovalnih pogodb)
(1) Sofinancira se zavarovalna premija,
določena z zavarovalno pogodbo, ki jo upravičenec ali njegov pooblaščenec iz
tretjega odstavka 3. člena sklene z izvajalcem zavarovanja iz 4. člena te
uredbe za zavarovanje posevkov, nasadov in plodov v obdobju od objave zadevne
sheme pomoči v skladu z Uredbo 1857/2006/ES do 31. decembra tekočega leta.
(2) Sofinancira se zavarovalna
premija, določena z zavarovalno pogodbo, ki jo upravičenec ali njegov
pooblaščenec iz tretjega odstavka 3. člena sklene z izvajalcem zavarovanja iz
4. člena te uredbe za zavarovanje živali na kmetijskem gospodarstvu za primer
bolezni v obdobju od objave zadevne sheme pomoči v skladu z Uredbo 1857/2006/ES
do 31. decembra tekočega leta.
(3) Sofinancira se zavarovalna
premija, določena z zavarovalno pogodbo, ki jo upravičenec ali njegov
pooblaščenec iz tretjega odstavka 3. člena sklene z izvajalcem zavarovanja iz
4. člena te uredbe za zavarovanje vzreje vodnih živali v ribogojnih objektih v
obdobju od 1. januarja do 31. decembra tekočega leta.
6. člen
(sredstva)
(1) Skupna sredstva za sofinanciranje
zavarovalnih premij za zavarovanje kmetijske proizvodnje in vzreje vodnih
živali v ribogojnih objektih po tej uredbi se zagotavljajo do višine sredstev
na proračunski postavki, namenjeni prilagajanju podnebnim spremembam finančnega
načrta ministrstva, tekočega leta.
(2) Izvajalci zavarovanja na zahtevo
ministrstva ministrstvu predložijo podatke o že sklenjenih zavarovalnih
pogodbah in oceno o predvideni višini sklenjenih zavarovalnih pogodb, vključno
s podatki o porabljenih sredstvih za sofinanciranje in oceno predvidenih
sredstev za sofinanciranje.
7. člen
(pogoji in višina sofinanciranja
zavarovalne premije za posevke, nasade in plodove)
(1) Sofinancirajo se zavarovalne
premije za zavarovanje posevkov, nasadov in plodov, ki so navedeni v
I. delu priloge 1, ki je sestavni del te uredbe, pred nevarnostmi iz 1.
člena te uredbe.
(2) Sofinancirajo se zavarovalne
premije, pri katerih je zavarovalno kritje z odbitno franšizo v višini najmanj
15 odstotkov zavarovalne vsote posevka, nasada ali plodov na posamezni
zavarovani površini.
(3) Podatki o odbitni franšizi,
površini posevkov in nasadov ter vrednosti pridelka oziroma zavarovalni vsoti
posamezne zavarovane kmetijske kulture morajo biti jasno razvidni iz
zavarovalne pogodbe.
(4) Višina sofinanciranja zavarovalne
premije za zavarovanje posevkov, nasadov in plodov znaša 40 odstotkov obračunane zavarovalne premije, vključno s pripadajočim
davkom od prometa zavarovalnih poslov.
(5) Odkup odbitne franšize se po tej
uredbi ne sofinancira.
(6) Sofinanciranje iz prvega odstavka
tega člena je navzgor omejeno z določeno zavarovalno vsoto zavarovane kmetijske
kulture na hektar, kakor je navedeno v I. delu priloge 1 te uredbe.
(7) Iz zavarovalne pogodbe in
pripadajoče dokumentacije morajo biti jasno razvidni skupna obračunana
zavarovalna premija in vsi odbitki po odstotkih in zneskih ter del zavarovalne
premije, ki jo plača upravičenec, in del, ki ga sofinancira država.
(8) Poleg pomoči za plačilo zavarovalne
premije za zavarovanje
posevkov, nasadov in plodov po tej uredbi se v zvezi z istimi upravičenimi stroški lahko dodeli še druga pomoč iz javnih sredstev, če s takim
seštevanjem pomoči ni presežena najvišja stopnja intenzivnosti pomoči, in sicer 50 odstotkov
obračunane zavarovalne
premije, vključno s pripadajočim davkom od prometa zavarovalnih poslov.
8. člen
(pogoji in višina sofinanciranja zavarovalne
premije za bolezni živali)
(1) Sofinancira se zavarovalna premija
za zavarovanje živali na kmetijskem gospodarstvu ali v ribogojnih objektih,
opredeljenih v II. delu priloge 1 te uredbe, pred nevarnostjo pogina
zaradi bolezni in zakola živali na kmetijskem gospodarstvu z veterinarsko
napotnico oziroma usmrtitve tovrstnih živali zaradi bolezni in ekonomskega
zakola zaradi bolezni, razen poginov telet ob porodu, ki se po tej uredbi ne
sofinancira.
(2) Višina sofinanciranja zavarovalne
premije za zavarovanje bolezni živali po tej uredbi znaša 30 odstotkov obračunane
zavarovalne premije, vključno s pripadajočim davkom od prometa zavarovalnih
poslov, nanaša pa se na število zavarovanih živali na zavarovalni pogodbi na
datum obračunane premije.
(3) Višina sofinanciranja zavarovalne
premije za zavarovanje pred nevarnostjo bolezni pri vzreji vodnih živali znaša
30 odstotkov obračunane zavarovalne premije, vključno s pripadajočim davkom od
prometa zavarovalnih poslov.
(4) Pri sofinanciranju zavarovalne
premije za zavarovanje vzreje vodnih živali v ribogojnih objektih pred poginom
zaradi bolezni izvajalec zavarovanja pred sklenitvijo zavarovalne pogodbe v
osrednji evidenci pomoči de minimis za ribištvo, ki jo vodi ministrstvo,
preveri možnost take sklenitve v skladu z drugim odstavkom 3. člena uredbe
875/2007/ES.
(5) Poleg pomoči za plačilo
zavarovalne premije za zavarovanje bolezni živali na kmetijskem gospodarstvu po
tej uredbi se v zvezi z istimi upravičenimi stroški lahko dodeli še druga pomoč
iz javnih sredstev, če s takim seštevanjem pomoči ni presežena najvišja stopnja
intenzivnosti pomoči, in sicer 50 odstotkov obračunane zavarovalne premije,
vključno s pripadajočim davkom od prometa zavarovalnih poslov.
(6) Iz zavarovalne pogodbe in
pripadajoče dokumentacije morajo biti jasno razvidni obračunana zavarovalna
premija in vsi odbitki po odstotkih in zneskih ter del zavarovalne premije, ki
jo plača upravičenec, in del, ki ga sofinancira država.
9. člen
(kontrolni sistem)
(1) Ministrstvo vzpostavi in izvaja
kontrolni sistem za ukrep sofinanciranje zavarovalnih premij za zavarovanje
kmetijske proizvodnje in ribištva.
(2) Izvajalci zavarovanja za namen
kontrolnega sistema ministrstvu predložijo za to potrebne podatke.
(3) Izvajalcem zavarovanja se za
izvajanje zavarovanj po tej uredbi v skladu s 169. členom Zakona o kmetijstvu
(Uradni list RS, št. 45/08) in 154. členom ZZavar posreduje podatke iz registra
kmetijskih gospodarstev, registrov živali in drugih potrebnih registrov v
skladu z zakonom, ki ureja varstvo osebnih podatkov.
10. člen
(trajanje zavarovanja)
Izvajalci zavarovanja in upravičenci lahko
vsako leto sklepajo zavarovanje po tej uredbi:
-       
za eno rastno dobo pri zavarovanju posevkov, nasadov in plodov ter
-       
za največ eno zavarovalno leto pri zavarovanju živali.
11. člen
(preverjanje)
(1) Agencija Republike Slovenije za
kmetijske trge in razvoj podeželja (v nadaljnjem besedilu: agencija) opravlja
preverjanje zavarovalnih pogodb iz 3. člena te uredbe na vzorcu dveh do petih
odstotkov skupnega števila zavarovalnih pogodb, sklenjenih v tekočem letu, pred
izplačilom. Če agencija na vzorcu ugotovi večje število neskladij zavarovalnih
pogodb z določbami te uredbe, se vzorec razširi.
(2) Za preverjanje iz prejšnjega
odstavka izvajalec zavarovanja dovoli agenciji vpogled v zavarovalne pogodbe,
izjave in pooblastila oziroma ji te podatke na njeno zahtevo predloži. Za
preverjanje iz prejšnjega odstavka izvajalec zavarovanja agenciji, v roku
desetih delovnih dni po prejemu poziva, predloži vso potrebno dokumentacijo.
12. člen
(uveljavljanje zahtevkov)
(1) Izvajalci zavarovanja vlagajo na
agencijo zahtevke za plačilo dela zavarovalne premije za zavarovanje kmetijske
proizvodnje in ribištva (v nadaljnjem besedilu: zahtevki) na obrazcu iz priloge
3, ki je sestavni del te uredbe, v elektronski obliki po elektronski pošti na
elektronski naslov agencije.
(2) Izvajalci zavarovanja zahtevku
priložijo seznam upravičencev na obrazcu iz priloge 4, ki je sestavni del te
uredbe. Obrazec izvajalci zavarovanja pošljejo v elektronski obliki v
preglednici Excel. Iz preglednice mora biti jasno razvidno, na kateri zahtevek
se seznam nanaša.
(3) Izvajalci zavarovanja za
upravičence, ki so sklenili zavarovanje po pooblaščencih, predložijo seznam iz
prejšnjega odstavka v preglednici Excel za vsakega upravičenca posebej.
(4) Izvajalci zavarovanja na agencijo
ločeno pošljejo seznam upravičencev iz drugega odstavka tega člena, zahtevke za
sofinanciranje zavarovalne premije za posevke in plodove, zahtevke za
sofinanciranje zavarovalnih premij za bolezni živali ter zahtevke za
sofinanciranje zavarovalnih premij za bolezni vodnih živali.
13. člen
(roki vlaganja zahtevkov)
(1) Izvajalci zavarovanja vlagajo na
agencijo ločene zahtevke po namenu zavarovanja za plačilo sofinanciranega dela
zavarovalne premije najkasneje do 31. marca naslednjega leta za preteklo leto,
v katerem so sklenili zavarovanje.
(2) Izvajalci zavarovanja med letom, v
katerem sklepajo zavarovanja, vlagajo zahtevke za plačilo sofinanciranega dela
zavarovalne premije najkasneje do 20. v mesecu. Izjema je mesec marec, ko lahko
zahtevke vložijo do vključno 31. marca.
(3) Zahtevki vloženi po
20. novembru se izplačajo v naslednjem proračunskem letu.
14. člen
(vračilo sredstev)
(1) Upravičenec je odgovoren za
verodostojnost podatkov, ki jih sam oziroma po pooblaščencu predloži izvajalcu
zavarovanja pri sklepanju zavarovanja.
(2) Če agencija med obdelavo zahtevkov
ugotovi, da so bili podatki, ki so potrebni za ugotavljanje upravičenosti do
sofinanciranja, napačni, se upravičencu sofinancirani del premije ne odobri.
Zahtevek izvajalca zavarovanja se za neupravičeni del zavrne.
(3) Če agencija po izplačilu sredstev
ugotovi, da so bili podatki, ki so potrebni za ugotavljanje upravičenosti do
sofinanciranja, napačni oziroma da ni mogoče preveriti zavarovalne pogodbe,
mora upravičenec vrniti že prejeti sofinancirani del premije v proračun skupaj
z zakonitimi zamudnimi obrestmi.
15. člen
(vrednotenje škode)
Pri vrednotenju škode se upoštevajo
zavarovalne vsote, dogovorjene v zavarovalni pogodbi.
16. člen
(poročanje)
(1) Izvajalci zavarovanja do 1. marca
tekočega leta poročajo ministrstvu o skupni višini in številu sklenjenih
zavarovalnih pogodb ter fizičnih elementih, ki izražajo višino zavarovanja v
kmetijstvu po tej uredbi, na obrazcu iz priloge 5, ki je sestavni del te
uredbe, v preteklem letu.
(2) Izvajalci zavarovanja v dveh
mesecih po koncu poslovnega leta poročajo ministrstvu o obračunanih
zavarovalnih premijah in izplačanih sredstvih za škodo za posevke, nasade in
plodove ter živali. Ministrstvo to poročilo pošlje ministrstvu, pristojnemu za
finance.
(3) Agencija do 15. dne v mesecu
mesečno poroča ministrstvu o višini dodeljenih sredstev izvajalcem zavarovanja,
o opravljenih kontrolah in o številu upravičencev, ki so sklenili zavarovanje.
(4) Agencija poroča ministrstvu o
dodeljenih pomočeh po tej uredbi za sofinanciranje zavarovalnih premij za zavarovanje
posevkov, nasadov in plodov ter za zavarovanje živali na kmetijskem
gospodarstvu skladno s pravilnikom, ki ureja način posredovanja podatkov in
poročanja o državnih pomočeh s področja kmetijstva in ribištva (v nadaljnjem
besedilu: pravilnik).
(5) Agencija v 15 dneh po prenosu
sredstev na račun izvajalca zavarovanja, ki jih je odobrila na podlagi
njegovega zahtevka za plačilo dela zavarovalne premije za zavarovanje vodnih
živali, poroča ministrstvu o izplačilu sredstev po posameznem upravičencu
skladno z določbami pravilnika.
(6) Agencija pošlje ministrstvu podatke iz
priloge 4 te uredbe po posameznem zavarovancu, podatke o tem, pri kateri
zavarovalnici je sklenjeno zavarovanje, in podatke o vrsti zavarovanja.
17. člen
(nadzor)
Izvajanje določb te uredbe nadzirajo
pristojni inšpektorji na podlagi določb Zakona o kmetijstvu (Uradni list RS,
št. 45/08), Zakona o morskem ribištvu (Uradni list RS, št. 115/06) in Zakona o
sladkovodnem ribištvu (Uradni list RS, št. 61/06).
18. člen
(prekrški za napačno navajanje podatkov)
(1) Z globo od 400 do 4.000 eurov se
za prekršek kaznuje upravičenec, ki je pravna oseba ali samostojni podjetnik
posameznik, če je navedel napačne podatke iz 14. člena te uredbe.
(2) Z globo od 200 do 400 eurov se za
prekršek iz prejšnjega odstavka kaznuje odgovorna oseba pravne osebe ali odgovorna
oseba samostojnega podjetnika posameznika.
(3) Z globo od 200 do 400 eurov se za
prekršek iz prvega odstavka tega člena kaznuje posameznik.
19. člen
(prekrški izvajalcev zavarovanja)
(1) Z globo od 400 do 4.000 eurov se
za prekršek kaznuje izvajalec zavarovanja, ki ne poroča v skladu s 16. členom
te uredbe.
(2) Z globo od 200 do 400 eurov se za
prekršek iz prejšnjega odstavka kaznuje odgovorna oseba izvajalca zavarovanja.

Priloga
1: Seznam kmetijske proizvodnje, za katero se sofinancira zavarovalna premija,
in zavarovalne vsote za posamezno kmetijsko kulturo na hektar
Priloga
2: Izjava upravičenca
Priloga
3: Zahtevek za plačilo dela zavarovalne premije za zavarovanje kmetijske
proizvodnje in ribištva
Priloga
4: Seznam upravičencev, za katere se vlaga zahtevek
Priloga
5: Podatki o zavarovanju

Uredba o sofinanciranju zavarovalnih premij za
zavarovanje kmetijske proizvodnje in ribištva (Uradni list RS, št. 102/10) vsebuje naslednji končni določbi:
»KONČNI DOLOČBI
20. člen
(začetek
uporabe)
Določbe te uredbe, ki se nanašajo na
sofinanciranje zavarovalnih premij za zavarovanje kmetijske proizvodnje, se
začnejo uporabljati po objavi vpisne številke izvzetja tozadevne sheme pomoči
na spletni strani Generalnega direktorata za kmetijstvo in razvoj podeželja
Evropske komisije, s čimer se šteje, da je shema pomoči objavljena v skladu z
Uredbo 1857/2006/ES. Minister o tem objavi obvestilo v Uradnem listu Republike
Slovenije in obvesti izvajalce zavarovanj.
21. člen
(začetek
veljavnosti)
Ta uredba začne veljati 1. januarja
2011.«.

Uredba o spremembah in dopolnitvah Uredbe o
sofinanciranju zavarovalnih premij za zavarovanje kmetijske proizvodnje in
ribištva (Uradni list RS, št. 7/13) vsebuje naslednjo končno določbo:
»6. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
sofinanciranju zavarovalnih premij za zavarovanje kmetijske proizvodnje in
ribištva (Uradni list RS, št. 3/14) vsebuje
naslednji končni določbi:
»KONČNI DOLOČBI
3. člen
(začetek
uporabe)
Ta uredba se začne uporabljati po objavi
vpisne številke izvzetja
tozadevne sheme pomoči na spletni strani Generalnega direktorata za kmetijstvo in razvoj podeželja Evropske komisije, s čimer se šteje, da je shema pomoči objavljena
v skladu z Uredbo
1857/2006/ES. Minister o tem objavi obvestilo v Uradnem listu Republike Slovenije in obvesti
izvajalce zavarovanj.
4. člen
(začetek
veljavnosti)
Ta uredba začne veljati petnajsti dan po
objavi v Uradnem listu
Republike Slovenije.«.