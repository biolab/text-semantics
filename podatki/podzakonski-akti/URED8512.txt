I. SPLOŠNE DOLOČBE
1. člen
(vsebina)
(1) Ta uredba vsebuje odločitev o ugotovitvi javnega
interesa za sklenitev javno-zasebnega partnerstva za zagotovitev obratovanja
javnega letališča Letališča Edvarda Rusjana Maribor (v nadaljnjem besedilu:
LJMB).
(2) Javno-zasebno partnerstvo se izvaja v obliki
koncesijskega javno-zasebnega partnerstva, pri čemer gre za koncesijo storitev,
v skladu z Zakonom o nekaterih koncesijskih pogodbah (Uradni list RS,
št. 9/19 in 121/21; v nadaljnjem besedilu: ZNKP), ob upoštevanju določb
Zakona o javno-zasebnem partnerstvu (Uradni list RS, št. 127/06; v
nadaljnjem besedilu: ZJZP).
(3) Ta uredba določa tudi predmet, pogoje, pravice in
obveznosti javnega in zasebnega partnerja ter uporabnikov, postopek izbire
zasebnega partnerja in druge sestavine razmerja javno-zasebnega partnerstva.
(4) Ta uredba je koncesijski akt za podelitev koncesije
za izvajanje storitev obratovanja LJMB (v nadaljnjem besedilu: koncesija).
2. člen
(javni in zasebni partner)
(1) Javni partner oziroma koncedent v tej uredbi je
Republika Slovenija.
(2) Zasebni partner oziroma koncesionar v tej uredbi je
pravna oseba, ki je izbrana kot izvajalec javno-zasebnega partnerstva.
II. UGOTOVITEV JAVNEGA INTERESA
3. člen
(javni interes)
Na podlagi tretjega odstavka 88. člena, 102. člena
in 158. člena Zakona o letalstvu (Uradni list RS, št. 81/10 – uradno
prečiščeno besedilo, 46/16 in 47/19), v zvezi z Uredbo o enotni metodologiji za
pripravo in obravnavo investicijske dokumentacije na področju javnih financ
(Uradni list RS, št. 60/06, 54/10 in 27/16) in na njeni podlagi izdelane
investicijske dokumentacije ter ZNKP in na njegovi podlagi izdelane Študije
upravičenosti podelitve koncesije se ugotavlja, da obstaja javni interes za
izvedbo koncesije, kot je opredeljen v 4., 5. in 6. členu te uredbe, ki je
vzpostavitev srednjeročnega obratovanja LJMB z namenom zagotovitve varnosti,
rednosti in nemotenosti zračnega prometa v Republiki Sloveniji.
III. PREDMET, OBMOČJE IZVAJANJA IN ČAS TRAJANJA KONCESIJE
4. člen
(predmet koncesije)
(1) Predmet koncesije po tej uredbi obsega izvajanje
storitev obratovanja LJMB v skladu z zakonom, ki ureja letalstvo, vključno z
uporabo in rednim vzdrževanjem letališke infrastrukture na LJMB.
(2) Koncesija iz prejšnjega odstavka obsega:
a)    
uporabo in redno vzdrževanje letališke infrastrukture v skladu z
vsakokratno opredelitvijo iz zakona, ki ureja letalstvo, ki zajema zlasti:
1.      manevrske
površine (vzletno-pristajalna steza, vozna steza, spojnica), vključno z osnovo
vzletno-pristajalne steze (STRIP) in varnostnim območjem konca
vzletno-pristajalne steze (RESA);
2.     
ploščadi;
3.     
druge pozicije za parkiranje zrakoplovov;
4.     
pozicije za parkiranje in odlaganje naprav;
5.     
potniški terminal;
6.     
druge objekte in naprave za obravnavo potnikov in prtljage;
7.     
objekte in naprave za obravnavo tovora in pošte;
8.     
objekte in naprave za obravnavo, vzdrževanje in hangariranje
zrakoplovov;
9.     
objekte in naprave za upravljanje in vzdrževanje letališča;
10.     
objekte in naprave za svetlobno navigacijo;
11.     
objekte in naprave letaliških služb;
12.     
ceste, objekte in naprave za zagotavljanje notranjih prometnih tokov;
13.     
servisne in intervencijske poti;
14.     
objekte in naprave za varovanje;
15.      druge
objekte in naprave za izvajanje letaliških dejavnosti in za zagotavljanje
varnosti zračnega prometa in
16.     
druge podobne objekte in naprave;
b)    
nadzorovanje letališke infrastrukture iz prejšnje točke;
c)    
zagotavljanje izvajanja nalog letaliških služb:
1.     
reševalne in gasilske službe in nudenje prve pomoči;
2.     
službe za odstranjevanje zrakoplovov v okvari;
3.     
službe za vzdrževanje in nadzor (kot npr. vzdrževanje in nadzor
letaliških površin, objektov, naprav, ovir; vizualnih pripomočkov in oznak,
sistemov električnega napajanja in osvetlitve);
4.     
službe za zmanjšanje nevarnosti, ki jih povzročajo divje živali;
5.     
službe za upravljanje ploščadi;
6.     
službe varovanja in
7.     
pomožnih letaliških služb, ki zagotavljajo varno, redno in nemoteno
delovanje letališča;
č)    sodelovanje pri organiziranju drugih služb
na letališču:
1.     
izvajanje storitev ATM/ANS;
2.     
policija;
3.     
carinski organ;
4.     
inšpekcijske službe (zdravstvena, veterinarska, fitopatološka in druge)
in
5.     
zemeljska oskrba;
d)    
druge z zgoraj navedenimi storitvami povezane naloge, katerih izvajanje
je potrebno za zagotavljanje celovite storitve obratovanja javnega letališča.
5. člen
(območje koncesije)
Koncesija po tej uredbi se izvaja na celotnem območju
letališča oziroma letališki infrastrukturi v lasti Republike Slovenije in na
zemljiščih, ki funkcionalno služijo namenski rabi letališke infrastrukture za
zagotavljanje varnega zračnega prometa in varnega obratovanja letališča ter na
katerih ima Republika Slovenija pridobljene pravice. Območje vključuje
zemljišča iz Priloge 1, ki je sestavni del te uredbe.
6. člen
(trajanje koncesije)
(1) Koncesija se podeli za obdobje do 10 let.
(2) Koncesija se začne izvajati z dnem, ki ga pogodbeni
stranki v koncesijski pogodbi določita kot dan začetka izvajanja storitev, ki
so predmet koncesije.
(3) Trajanje koncesijskega razmerja se lahko z aneksom h
koncesijski pogodbi podaljša v skladu z določbami vsakokratno veljavne
zakonodaje.
(4) Pred podaljšanjem razmerja mora koncedent pripraviti
investicijski dokument, s katerim potrdi upravičenost sklenitve aneksa iz
prejšnjega odstavka.
IV. FINANCIRANJE
7. člen
(viri financiranja)
Izvajanje koncesije se financira s ceno storitev, tarifami,
prihodki iz drugih spremljajočih dejavnosti in iz lastnih sredstev
koncesionarja ter drugimi viri, katerih pravna podlaga to omogoča.
8. člen
(plačilo nadomestila)
(1) Koncesionar plačuje nadomestilo za uporabo letališke
infrastrukture iz 5. člena te uredbe.
(2) Nadomestilo za uporabo letališke infrastrukture v
delu, ki obsega letališko infrastrukturo s pripadajočimi stavbnimi ali
funkcionalnimi zemljišči se določi v višini, najmanj enaki vrednosti
amortizacije. Višina se določi v koncesijski pogodbi.
(3) Nadomestilo za uporabo letališke infrastrukture, ki
zajema zemljišča, ki niso stavbna ali funkcionalna zemljišča letališke
infrastrukture iz prejšnjega odstavka, se določi glede na tržno vrednost teh
zemljišč, ki mora biti najmanj v višini donosnosti dolgoročnih vrednostnih
papirjev, ki jih izdaja Republika Slovenija. Pri tem se upoštevajo le tista
zemljišča, ki niso večinsko del funkcionalnih zemljišč in merijo najmanj 50 m2.
Višina se določi v koncesijski pogodbi.
V. REDNO VZDRŽEVANJE
9. člen
(redno vzdrževanje letališke infrastrukture)
(1) Redno oziroma tekoče vzdrževanje letališke
infrastrukture pomeni preventivo za ohranjanje uporabne vrednosti letališke
infrastrukture v stanju, potrebnem za nemoteno opravljanje koncesije.
(2) Letališka infrastruktura se redno vzdržuje tako, da
se pravočasno odpravijo vzroki, ki lahko negativno vplivajo na stabilnost,
funkcionalnost in varnost letališke infrastrukture, ali po potrebi s
posodobitvijo in izboljšavami z namenom prilagoditve tehnično-tehnološkemu
napredku, pri čemer se ne spreminjajo njihova zmogljivost, velikost in
namembnost.
(3) Koncesionar mora kot dober gospodar trajno in
nepretrgano izvajati redno vzdrževanje letališke infrastrukture v skladu z
navodili za obratovanje in vzdrževanje, navodili projektanta, navodili
proizvajalca posameznih proizvodov, elementov in sklopov oziroma skladno s
predpisi, ki veljajo na področju vzdrževalnih del.
(4) Koncesionar najpozneje do 15. novembra tekočega
leta pripravi načrt rednega vzdrževanja letališke infrastrukture za prihodnje
leto ter ga predloži v preveritev in uskladitev koncedentu. Načrt rednega
vzdrževanja letališke infrastrukture mora vključevati namen in obseg
predvidenih vzdrževalnih del ter njihovo predvideno vrednost.
(5) Najpozneje do 15. maja v tekočem letu
koncesionar pripravi poročilo o izvedbi načrta rednega vzdrževanja letališke
infrastrukture za preteklo leto in ga posreduje koncedentu. Poročilo o
uresničitvi načrta rednega vzdrževanja letališke infrastrukture za preteklo
leto potrdi koncedent.
(6) Koncesionar mora na lastno pobudo oziroma na podlagi
posebnega naročila koncedenta opraviti tudi nujna in nepredvidena vzdrževalna
dela letališke infrastrukture, čeprav niso zajeta v načrtu rednega vzdrževanja
letališke infrastrukture iz prejšnjega odstavka. Najpozneje v dveh mesecih po
izvedbi nujnih ali nepredvidenih vzdrževalnih del letališke infrastrukture
koncesionar pripravi poročilo in ga predloži koncedentu.
VI. SPLOŠNI POGOJI IZVAJANJA KONCESIJE
10. člen
(osnovni pogoji koncesionarja)
(1) Koncesijo izvaja pravna oseba, ki je registrirana za
izvajanje dejavnosti obratovanja letališča in je pridobila obratovalno
dovoljenje v skladu z zakonom, ki ureja letalstvo.
(2) Koncesionar mora imeti ves čas izvajanja koncesije
veljaven certifikat aerodroma oziroma veljavno obratovalno dovoljenje za LJMB.
Koncedent v okviru svojih pristojnosti sodeluje pri pridobitvi potrebnih
dovoljenj in soglasij, kolikor je to potrebno.
(3) Koncesionar mora med obratovanjem LJMB izpolnjevati
vse pogoje iz mednarodnih standardov, predpisov in drugih aktov, ki urejajo
civilno letalstvo ter se nanašajo vsaj na letališče s kodo ICAO 4D in
kategorijo CAT I sistema za instrumentalno pristajanje.
11. člen
(obveznosti in odgovornosti koncesionarja)
(1) Koncesionar mora zagotavljati obratovanje letališča
nepretrgano v okviru določenega obratovalnega časa letališča, v določeni
referenčni kodi in kategoriji ter za namen in obseg prometa, kot je določeno v
prejšnjem členu. Obratovalni čas in reševalno-gasilska kategorija se opredelita
v fazi javnega razpisa.
(2) Koncesionar mora uporabo letališke infrastrukture
zagotavljati na način, ki omogoča njihov največji izkoristek v danih razmerah,
in ob zagotavljanju predpisane stopnje varnosti zračnega prometa.
(3) Če kateri od uporabnikov storitev letaliških služb
pridobi pravico do samooskrbe, se mu to omogoči enakopravno, pregledno in
nediskriminatorno.
(4) Izvajanje posamezne storitve obratovanja letališča,
ki je predmet koncesije, je dovoljeno prenesti na drugo pravno osebo v skladu z
določbami vsakokratno veljavne zakonodaje, če so kumulativno izpolnjeni
naslednji pogoji:
-       
če je tako določeno v koncesijski pogodbi;
-       
če je pristojni letalski nadzorni organ s predhodnim pregledom ugotovil,
da druga oseba izpolnjuje predpisane pogoje za izvajanje posameznih storitev;
-       
če to stori enakopravno, pregledno in nediskriminatorno.
(5) V primeru iz prejšnjega odstavka ostane odgovornost
za izvajanje koncesije v celoti na koncesionarju.
(6) Koncesionar mora v celoti zagotoviti financiranje
koncesije.
(7) Koncesionar je odgovoren za pravilno izvajanje nalog
iz koncesijske pogodbe in odgovarja za vso škodo, ne glede na vzrok oziroma
razlog, ki bi utegnila nastati koncedentu ali tretjim osebam v zvezi z
izvajanjem nalog iz te uredbe in koncesijske pogodbe.
(8) Koncesionar mora v skladu z vsakokratno veljavno
zakonodajo s področja letalstva, drugimi področnimi predpisi, to uredbo in
koncesijsko pogodbo:
1.     
izvajati koncesijo s skrbnostjo dobrega strokovnjaka in dobrega
gospodarstvenika;
2.     
zagotavljati varno in nemoteno obratovanje LJMB;
3.     
kot dober gospodarstvenik uporabljati in redno vzdrževati letališko
infrastrukturo v obsegu, opredeljenem s koncesijsko pogodbo, na način, da se ob
upoštevanju časovnega obdobja trajanja razmerja ohranja njegova vrednost in
omogoča njegova normalna uporaba;
4.     
omogočati nemoten nadzor nad izvajanjem koncesijske pogodbe;
5.     
pripravljati strokovne podlage nadaljnjega razvoja ter analizo potrebnih
investicij in investicijskega vzdrževanja v letališko infrastrukturo na LJMB,
ki morajo biti predložene ministrstvu za infrastrukturo (v nadaljnjem besedilu:
ministrstvo) letno, najpozneje do 31. marca tekočega leta za naslednje
leto;
6.     
omogočati investicije in investicijsko vzdrževanje letališke
infrastrukture ter na zahtevo koncedenta sodelovati pri pripravi in izvajanju
investicij in investicijskega vzdrževanja v letališko infrastrukturo;
7.     
po poteku koncesijskega obdobja prenesti nazaj v posest koncedenta
letališko infrastrukturo, ki jo je prejel v uporabo, v stanju, ki omogoča
normalno uporabo;
8.     
voditi ustrezne evidence in pripravljati letna poročila skladno s to
uredbo in koncesijsko pogodbo;
9.     
poročati koncedentu o izvajanju koncesije na njegovo zahtevo.
12. člen
(druge pravice in obveznosti koncedenta in koncesionarja)
(1) Pravice in obveznosti koncedenta in koncesionarja se
podrobneje uredijo s koncesijsko pogodbo. Koncesijska pogodba mora biti
sklenjena tako, da zagotavlja uravnoteženo izvajanje koncesije.
(2) S koncesijsko pogodbo se vzpostavijo ustrezni
mehanizmi, s katerimi se zagotovita učinkovito zavarovanje javnega interesa in
nadzor nad izvajanjem koncesijske pogodbe.
(3) Letališka infrastruktura se lahko uporablja za
opravljanje letaliških in drugih spremljajočih dejavnosti.
(4) V okviru razpoložljivih zmogljivosti letališke
infrastrukture lahko koncesionar ob pridobitvi predhodnega soglasja koncedenta
odda letališko infrastrukturo za opravljanje letaliških in drugih spremljajočih
dejavnosti v podnajem, uporabo ali souporabo na način in pod pogoji, ki so v
skladu z njihovim osnovnim namenom rabe.
13. člen
(razmerja do uporabnikov)
Koncesionar mora obravnavati vse uporabnike enakopravno,
pregledno in nediskriminatorno.
VII. POSTOPEK IZBIRE KONCESIONARJA
14. člen
(javni razpis in izbira koncesionarja)
(1) Koncedent izbere koncesionarja na podlagi javnega
razpisa, ki ga izvede ministrstvo. Javni razpis in izbira izvajalca koncesije
se opravita v skladu ZNKP ter ob upoštevanju določb ZJZP in smiselnem
upoštevanju določb zakona, ki ureja javno naročanje za izvedbo postopka
konkurenčnega dialoga.
(2) Javni razpis se objavi na portalu javnih naročil v
Republiki Sloveniji in v Uradnem listu Evropske Unije.
(3) Vlada Republike Slovenije v okviru te uredbe za
izbor koncesionarja in sklenitev koncesijske pogodbe pooblasti ministra,
pristojnega za infrastrukturo (v nadaljnjem besedilu: minister). O izbiri
koncesionarja se odloči z aktom izbire, ki je akt poslovanja.
(4) Koncedent mora v postopku izbire koncesionarja,
skladno s 45. členom ZNKP, preveriti obstoj izključitvenih razlogov za vse
gospodarske subjekte, ki sodelujejo v prijavi, pri čemer se glede ugotavljanja
obstoja razlogov za izključitev uporabijo določbe 45. in 47. člena ZNKP.
Vsebino in način ugotavljanja razlogov za izključitev koncedent podrobneje
določi v okviru javnega razpisa.
15. člen
(pogoji za sodelovanje v postopku izbire koncesionarja)
(1) Koncesionar mora za opravljanje koncesionirane
dejavnosti izpolnjevati naslednje pogoje:
1.     
da ni uvrščen v evidenco poslovnih subjektov, ki jim je prepovedano
poslovanje s koncedentom na podlagi 35. člena Zakona o integriteti in
preprečevanju korupcije (Uradni list RS, št. 69/11 – uradno prečiščeno
besedilo, 158/20 in 3/22 – ZDeb);
2.     
da v zadnjih 12 mesecih pred izdajo dokazila ni imel blokiranih
poslovnih računov;
3.     
da predloži Program dela in finančni načrt, iz katerega so razvidni vsi
stroški in prihodki izvajanja storitev obratovanja javnega letališča in drugih
spremljajočih dejavnosti ter viri financiranja za pokritje predvidenih
stroškov;
4.     
da predloži dokazilo, iz katerega je razvidno, da razpolaga z zadostnimi
finančnimi sredstvi, potrebnimi za najmanj 6 mesecev izvajanja storitev;
5.     
da predloži pisno izjavo, s katero se zaveže, da bo v primeru, če bo
izbran, sprejel vse obveznosti, določene s to uredbo, razpisno dokumentacijo in
vzorcem koncesijske pogodbe;
6.     
da predloži pisno izjavo, s katero se zaveže, da bo zagotovil ustrezne
kadre, ki omogočajo kakovostno izvedbo prevzetih obveznosti;
7.     
da predloži pisno izjavo, s katero se zaveže, da bo prevzel v uporabo
obstoječo letališko infrastrukturo;
8.     
da predloži pisno izjavo, s katero se zaveže, da bo v primeru, da bo
izbran, z dnem uveljavitve koncesijske pogodbe prevzel zaposlene, ki so na dan
pred sklenitvijo koncesijske pogodbe zaposleni pri dosedanjem izvajalcu
storitve obratovanja LJMB in so delali s celotnim obsegom svojega delovnega
časa na izvajanju storitev obratovanja letališča LJMB, če te osebe želijo, da
jih zaposli. Za zaposlitev teh oseb se smiselno uporabljajo določbe predpisov,
ki urejajo spremembo delodajalca;
9.     
da ima ustrezno znanje in izkušnje z realizacijo podobnih projektov;
10.  
da izpolnjuje vse obvezne zakonske pogoje po veljavni zakonodaji za
izvajanje predmeta koncesije;
11.  
da izpolnjuje vse pogoje in zahteve, določene v koncesijski
dokumentaciji.
(2) Podrobnejšo vsebino pogojev za sodelovanje v
postopku izbire koncesionarja in vsebino dokazil bo koncedent določil v okviru
javnega razpisa. Koncedent si pridržuje pravico, da v fazi javnega razpisa od
ponudnikov zahteva, naj predložijo dodatna pojasnila ali dokazila, s katerimi
se dokazuje izpolnjevanje postavljenih pogojev za sodelovanje v postopku izbire
koncesionarja.
(3) Gospodarski subjekt lahko za izpolnjevanje pogojev v
zvezi z ekonomskim in finančnim položajem ter tehnično in strokovno
sposobnostjo po potrebi uporabi zmogljivosti drugih subjektov, ne glede na
pravno razmerje med njim in temi subjekti. Če želi gospodarski subjekt
uporabiti zmogljivosti drugih subjektov, mora koncedentu dokazati, da bo imel
na voljo potrebna sredstva, na primer s predložitvijo zagotovil teh subjektov v
ta namen.
16. člen
(merila za izbiro koncesionarja)
(1) Koncedent mora oblikovati objektivna,
nediskriminatorna in sorazmerna merila za izbor koncesionarja, ki so povezana s
predmetom koncesije in bodo omogočila izbor ekonomsko najugodnejšega kandidata.
(2) Pri izbiri koncesionarja se morajo upoštevati
naslednja merila po padajočem zaporedju njihove pomembnosti:
-       
višina koncesijske dajatve;
-       
višina nadomestila za uporabo infrastrukture s strani končnih
uporabnikov;
-       
trajanje koncesijskega razmerja.
(3) Podrobnejšo vsebino meril za izbiro koncesionarja
koncedent določi v okviru javnega razpisa.
17. člen
(strokovna komisija)
(1) Minister imenuje strokovno komisijo za pripravo in
izvedbo javnega razpisa, pregled in oceno prispelih vlog oziroma prijav ter za
pripravo strokovnega poročila.
(2) Strokovna komisija ima predsednika in najmanj štiri
člane. Predsednik in ostali člani strokovne komisije morajo imeti najmanj visokošolsko
izobrazbo ter najmanj dve leti delovnih izkušenj z delovnega področja, da lahko
zagotovijo strokovno presojo vlog oziroma prijav.
(3) Predsednik in člani strokovne komisije morajo
izpolnjevati pogoje, kot jih določa ZJZP glede članstva v strokovni komisiji,
kar potrdijo s podpisom izjave o izpolnjevanju teh pogojev.
(4) Član strokovne komisije, za katerega se ugotovi, da
ne izpolnjuje pogojev iz drugega in tretjega odstavka tega člena, je nemudoma
izločen iz strokovne komisije in imenovan je nadomestni član.
(5) Člani strokovne komisije so lahko tudi neodvisni
zunanji strokovnjaki, ki razpolagajo s specifičnim znanjem, potrebnim za
uspešno izbiro koncesionarja.
(6) Za izvedbo posameznih dejanj v postopku izvedbe
javnega razpisa morajo biti navzoči najmanj trije člani strokovne komisije.
(7) Strokovno-tehnična opravila v postopku priprave in
izvedbe javnega razpisa za strokovno komisijo zagotavljajo strokovne službe
koncedenta.
(8) Strokovna komisija pripravi poročilo o ocenjevanju
prispelih ponudb, ki ga posreduje ministru. Predmetno poročilo je podlaga za
pripravo akta izbire izvajalca koncesije, ki ga izda minister. Poročilo o
ocenjevanju prispelih ponudb pripravijo in podpišejo vsi člani strokovne
komisije.
(9) Akt izbire preneha veljati, če izbrani koncesionar
ne podpiše koncesijske pogodbe v roku 60 dni od prejema pisnega poziva
koncedenta k podpisu koncesijske pogodbe.
VIII. VRSTA IN OBSEG MONOPOLA TER PREPREČEVANJE IZKORIŠČANJA
MONOPOLNEGA POLOŽAJA
18. člen
(vrsta in obseg monopola)
Koncesionar, ki pridobi koncesijo iz drugega odstavka
4. člena te uredbe, je monopolni izvajalec teh storitev oziroma
zagotavljanja javnih dobrin v obsegu, določenem s to uredbo in koncesijsko
pogodbo.
19. člen
(način preprečevanja izkoriščanja monopolnega položaja)
(1) Koncesionar mora v zvezi s koncesijo vedno ravnati
pregledno, pošteno in nediskriminatorno.
(2) Izkoriščanje monopolnega položaja se poleg z ukrepi,
določenimi s predpisi, ki urejajo preprečevanje omejevanja konkurence,
preprečuje tudi s:
-       
pregledno, pošteno, stvarno in nediskriminatorno obravnavo uporabnikov
storitev letaliških služb;
-       
sodelovanjem z odborom uporabnikov letališča ter obravnavo njegovih
predlogov in stališč;
-       
določanjem in nadzorom cen storitev letaliških služb v skladu z zakonom,
ki ureja letalstvo in na njegovi podlagi izdanimi predpisi;
-       
pogodbenimi kazenskimi določili.
IX. PRILAGODITEV RAZMERIJ
20. člen
(sprememba koncesijske pogodbe)
(1) Koncedent ali koncesionar lahko zahtevata spremembo
koncesijske pogodbe v skladu z vsakokratno veljavno zakonodajo, ki ureja
koncesijska razmerja, zlasti v primerih:
-       
spremembe zakonov in predpisov, ki bistveno vplivajo na spremembo določb
koncesijske pogodbe;
-       
dodatnih investicij in storitev, ki niso bile vključene v prvotno
koncesijsko pogodbo;
-       
spremenjenih okoliščin, ki jih ni bilo mogoče predvideti ob podpisu
koncesijske pogodbe.
(2) Koncedent lahko zahteva spremembo koncesijske
pogodbe tudi, če je to potrebno, da se zavaruje javni interes.
(3) Nedopustne so spremembe koncesijske pogodbe, pri
katerih:
-       
bi se spremenila splošna narava koncesije;
-       
bi sprememba uvajala pogoje, ki bi, če bi bili del prvotnega postopka
podelitve koncesije, omogočili udeležbo drugih ponudnikov kot tistih, ki so
bili prvotno izbrani, ali sprejetje druge ponudbe kot tiste, ki je bila prvotno
izbrana, ali pa bi k sodelovanju v postopku podelitve koncesije pritegnili še
druge udeležence;
-       
bi se zaradi spremembe ekonomsko ravnotežje koncesije spremenilo v
korist koncesionarja na način, ki ni bil predviden v prvotni koncesiji;
-       
bi bil zaradi spremembe močno razširjen obseg koncesije;
-       
bi bil zamenjan koncesionar, razen pod pogoji, določenimi z vsakokratno
veljavno zakonodajo, ki ureja koncesijska razmerja.
21. člen
(višja sila in nepredvidljive okoliščine)
(1) Višja sila in druge nepredvidljive okoliščine so
izredne, nepremagljive in nepredvidljive okoliščine, ki nastopijo po sklenitvi
koncesijske pogodbe in so zunaj volje pogodbenih strank oziroma v celoti tuje
pogodbenim strankam. Za višjo silo se štejejo zlasti potresi, poplave in druge
elementarne nesreče, stavke, vojna ali ukrepi oblasti, pri katerih izvajanje
nalog iz te uredbe in koncesijske pogodbe ni mogoče na način, ki ga
predpisujeta ta uredba in koncesijska pogodba.
(2) Koncesionar mora v okviru objektivnih možnosti
nadaljevati z opravljanjem nalog iz te uredbe in koncesijske pogodbe tudi ob
nepredvidljivih okoliščinah, skladno z navodili koncedenta, ki mora pri
navodilih upoštevati okoliščine višje sile oziroma druge nepredvidljive
okoliščine. O nastopu nepredvidljivih okoliščin ali okoliščin, ki pomenijo
višjo silo, se morata stranki v največ treh delovnih dneh obvestiti in
dogovoriti o izvajanju nalog iz te uredbe in koncesijske pogodbe v takih
okoliščinah.
(3) V primeru iz prejšnjega odstavka lahko koncesionar
od koncedenta zahteva povračilo stroškov, nastalih zaradi opravljanja
koncesionirane dejavnosti v okoliščinah višje sile in drugih nepredvidljivih
okoliščinah. Nadomestilo ne sme presegati nujnih in potrebnih stroškov oziroma
zmanjšanih prihodkov, ki jih ima koncesionar zaradi višje sile ali
nepredvidljivih okoliščin.
(4) Koncesionar je v primeru višje sile in nepredvidenih
okoliščin dolžan storiti vse, da so stroški iz naslova opravljanja
koncesionirane dejavnosti čim manjši.
22. člen
(spremenjene okoliščine)
(1) Če nastanejo po sklenitvi koncesijske pogodbe
okoliščine, ki bistveno otežujejo izpolnjevanje obveznosti ene stranke in to v
takšni meri, da bi bilo kljub posebni javnopravni naravi koncesijske pogodbe
nepravično pogodbena tveganja prevaliti pretežno ali izključno le na enega
pogodbenega partnerja, ima stranka, ki zaradi spremenjenih okoliščin ne more
uresničiti namena pogodbe, pravico zahtevati spremembo koncesijske pogodbe na
način, da se ustrezni pogodbeni pogoji pravično spremenijo.
(2) Spremenjene okoliščine iz prejšnjega odstavka niso
razlog za zahtevo po razvezi pogodbe in za enostransko prenehanje koncesijske
pogodbe. Kljub spremenjenim okoliščinam mora koncesionar izpolnjevati
obveznosti iz te uredbe in koncesijske pogodbe.
(3) Če se zaradi nastanka spremenjenih okoliščin
koncesionarju naložijo nove obveznosti ali zmanjšajo pravice ali naložijo
dodatni stroški, ima koncesionar pravico od koncedenta zahtevati denarno ali
drugo nadomestilo. Nadomestilo ne sme presegati nujnih in potrebnih stroškov,
ki koncesionarju nastanejo zaradi spremenjenih okoliščin. Koncesionar mora
storiti vse, da so povečani stroški in zmanjšani dohodki čim manjši.
X. POROČANJE IN NADZOR
23. člen
(dolžnost poročanja)
(1) Koncesionar mora v skladu z veljavno zakonodajo in
koncesijsko pogodbo redno voditi vso potrebno evidenco ter koncedentu
predložiti poročila in drugo potrebno dokumentacijo v skladu z njegovimi
navodili.
(2) Koncesionar mora vsako leto poročati koncedentu o
višini tarif in cen letaliških storitev, njihovi stroškovni odvisnosti in
zadostnosti za pokrivanje stroškov zagotavljanja služb, ki so predmet
koncesije.
(3) Vsebina dolžnosti koncesionarja iz tega člena in
način njenega izvajanja se podrobneje uredita v koncesijski pogodbi.
24. člen
(nadzor nad izvajanjem koncesije)
(1) Nadzor nad izvajanjem koncesije izvaja ministrstvo.
(2) Nadzor po tej uredbi obsega:
-       
finančni nadzor in
-       
strokovni nadzor.
(3) Finančni nadzor temelji na ugotovitvah neodvisnega
revizijskega pregleda, ki ga izbere koncedent.
(4) Način izvajanja nadzora nad izvajanjem storitev ter
strokovnega in finančnega nadzora, določenega s to uredbo, se podrobneje določi
v koncesijski pogodbi.
25. člen
(nadzorni ukrep)
Če koncedent na podlagi nadzora iz prejšnjega odstavka ali
pristojna inšpekcijska služba ugotovi, da koncesionar ne izpolnjuje pravilno
obveznosti iz koncesijskega razmerja, mu lahko z upravno odločbo naloži
izpolnitev teh obveznosti oziroma drugo ravnanje, ki izhaja iz te uredbe ali
koncesijske pogodbe.
XI. PRENEHANJE KONCESIJSKEGA RAZMERJA
26. člen
(prenehanje koncesijskega razmerja)
Koncesijsko razmerje preneha s:
-       
prenehanjem koncesijske pogodbe;
-       
odpovedjo, v skladu z zakonom, ki ureja nekatere koncesijske pogodbe;
-       
sporazumno razvezo;
-       
odstopom, skladno z zakonom, ki ureja obligacijska razmerja,
na način, v obsegu
in pod pogoji, določenimi s koncesijsko pogodbo.
27. člen
(prenehanje koncesionarja)
(1) Koncesijsko razmerje preneha tudi s prenehanjem
koncesionarja (npr. stečaj, likvidacija, izbris, insolventni postopki).
(2) Koncesijsko razmerje ne preneha, če so izpolnjeni
pogoji za spremembo koncesijske pogodbe tekom trajanja razmerja v skladu z
vsakokrat veljavno zakonodajo.
XII. UKREPI V JAVNEM INTERESU
28. člen
(enostranski ukrepi v javnem interesu)
(1) Koncedent lahko, ko je to nujno potrebno, da se zavaruje
javni interes in doseže namen sklenjene koncesijske pogodbe oziroma koncesije
iz 4. člena te uredbe, z enostranskim ukrepom poseže v vzpostavljeno
koncesijsko razmerje.
(2) Kot enostranski ukrep v javnem interesu lahko
koncedent uporabi:
-       
uvedbo izrednega nadzora nad izvajanjem koncesijske pogodbe;
-       
izdajo izrednih obveznih navodil koncesionarju;
-       
začasni prevzem infrastrukture v uporabo in upravljanje;
-       
izvedbo vzdrževalnih ukrepov za zavarovanje vrednosti v imenu in za
račun koncesionarja.
(3) Ukrep koncedenta mora biti skladen z načelom
sorazmernosti in ne sme čezmerno obremenjevati koncesionarja.
(4) Enostranski ukrepi v javnem interesu se uveljavljajo
z upravno odločbo, če koncesionar ukrepa ne izvede po pozivu. Način in pogoji
uveljavitve enostranskih ukrepov v javnem interesu se podrobneje opredelijo s
koncesijsko pogodbo.
XIII. UPORABA PRAVA
29. člen
(uporaba predpisov)
Koncesionar mora izvajati obratovanje letališča ter
uporabljati in vzdrževati letališko infrastrukturo, ki je predmet koncesije, na
način in v obsegu, kot je določen s predpisi, ki urejajo letalstvo, s to uredbo
in koncesijsko pogodbo.
30. člen
(uporaba prava)
(1) Za vsa razmerja in spore, ki izhajajo iz
koncesijskega razmerja, sklenjenega na podlagi te uredbe, se uporabi izključno
pravo Republike Slovenije.
(2) Za reševanje sporov, povezanih s sklenitvijo,
izpolnitvijo ali prenehanjem koncesijske pogodbe, ali v zvezi z izvajanjem
koncesije, je pristojno stvarno pristojno sodišče po sedežu koncedenta.
XIV. PREHODNA IN KONČNA DOLOČBA
31. člen
(prva objava javnega razpisa)
Javni razpis za izbiro koncesionarja iz 14. člena te
uredbe se objavi v devetih mesecih od uveljavitve te uredbe.
32. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-154/2022
Ljubljana, dne 21. aprila 2022
EVA 2022-2430-0014
Vlada Republike Slovenije
Janez Janša
predsednik
Priloga
1: Zemljišča na območju letališke infrastrukture LJMB, na katerih ima Republika
Slovenija pridobljene pravice 