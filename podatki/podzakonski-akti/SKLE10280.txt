1. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah Zakona o organu in skladu za reševanje bank
(Uradni list RS, št. 97/14, nadaljevanju: ZOSRB).
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(Izračun višine likvidnih sredstev)
(1) Banka mora zaradi zagotavljanja
denarnih sredstev, potrebnih za vplačilo v sklad za reševanje bank, imeti naložbe
v finančne instrumente iz 3. člena tega sklepa (likvidne naložbe), v višini,
kot jo za vsako banko določi Banka Slovenije, upoštevajoč delež, ki ga glede na
obveznosti vseh bank, zmanjšane za podrejene obveznosti, ki se upoštevajo kot
kapital bank po 72. členu Uredbe EU št. 575/2013, in za zajamčene vloge vseh
bank, pomenijo obveznosti te banke, zmanjšane za podrejene obveznosti, ki se
upoštevajo kot kapital te banke po 72. členu Uredbe EU št. 575/2013, in za
zajamčene vloge pri tej banki.
(2) Banka Slovenije določi zahtevo o
višini likvidnih naložb posamezne banke iz prejšnjega odstavka hkrati z zahtevo
na podlagi 14. člena ZOSRB za vplačilo denarnih sredstev posamezne banke v
sklad.
(3) Banka Slovenije pri izračunu
višine likvidnih naložb posamezne banke, ki je ob uveljavitvi ZOSRB imela
dovoljenje za opravljanje bančnih storitev v skladu z zakonom, ki ureja
bančništvo, upošteva stanje obveznosti in zajamčenih vlog na dan 30. 9.
2014.
3. člen
(Lastnosti finančnih instrumentov)
(1) Finančni instrumenti, ki so
predmet likvidnih naložb iz prvega odstavka 2. člena tega sklepa, so:
a)     dolžniški vrednostni papirji, ki izpolnjujejo kriterije primernosti
finančnega premoženja za zavarovanje terjatev Eurosistema, kot jih določi Banka
Slovenije v sklepu, ki ureja splošna pravila izvajanja denarne politike,
b)     drugi dolžniški vrednostni papirji Republike Slovenije.
(2) Banka med finančne instrumente iz
prvega odstavka tega člena ne sme uvrstiti vrednostnih papirjev, ki jih je
izdala sama, ali za katere jamči, ali jih je izdala družba, s katero je banka v
tesni povezavi, kot jo določa sklep, ki ureja splošna pravila izvajanja denarne
politike.
(3) Naložbe v vrednostne papirje, ki
so namenjene zagotavljanju likvidnih sredstev, potrebnih za vplačilo dodatnih
denarnih sredstev v sklad za reševanje bank, banka ne sme vključiti med
ustrezna finančna sredstva oziroma likvidnostni blažilnik pri izračunu
količnikov likvidnosti na podlagi zakona, ki ureja bančništvo, oziroma
likvidnostnih zahtev na podlagi Uredbe (EU) št. 575/2013, ali jih dati v
zavarovanje.
4. člen
(Vsebina poročil in roki za poročanje)
(1) Banka mora poročati Banki
Slovenije o izpolnjevanju obveznosti glede zagotavljanja likvidnih naložb iz 2.
člena tega sklepa.
(2) Banka za namen poročanja iz prvega
odstavka tega člena Banki Slovenije posreduje podatke, določene z obrazcem SRB,
ki je sestavni del tega sklepa.
(3) Banka poročila iz drugega odstavka
tega člena predloži na SRB obrazcu v papirni obliki, najpozneje do 15. delovnega
dne v mesecu za preteklo četrtletje.
5. člen
(Uskladitev)
(1) Banka zagotovi likvidne naložbe v
skladu z zahtevami tega sklepa najkasneje do 31. marca 2015.
(2) Ne glede na določbo tretjega
odstavka 4. člena tega sklepa banka prvo poročilo v skladu s tem sklepom
predloži po stanju na dan 30. aprila 2015 najkasneje do 15. maja
2015.
6. člen
(Uveljavitev)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 27. januarja 2015
Boštjan Jazbec l.r.
predsednik
Sveta Banke Slovenije

Obrazec SRB:
Poročilo o likvidnih naložbah za namen sklada za reševanje bank