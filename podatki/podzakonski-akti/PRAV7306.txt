I. SPLOŠNE DOLOČBE
1. člen
(vsebina pravilnika)
Ta pravilnik določa za izvajanje Uredbe
Sveta (ES) št. 479/2008 z dne 29. aprila 2008 o skupni ureditvi trga za
vino, spremembi uredb (ES) št. 1493/1999, (ES) 1782/2003, (ES) št. 1290/2005 in
(ES) št. 3/2008 ter razveljavitvi uredb (EGS) št. 2392/86 in (ES) št. 1493/1999
(UL L št. 148 z dne 6. 6. 2008, str. 1) in Uredbe Komisije (ES) št.
436/2009 z dne 26. maja 2009 o podrobnih pravilih za uporabo Uredbe Sveta
(ES) št. 479/2008 glede registra vinogradov, obveznih prijav ter zbiranja
informacij za spremljanje trga, dokumentov, ki spremljajo prevoz proizvodov, in
evidenc, ki se vodijo v vinskem sektorju (UL L št. 128 z dne 27. 5. 2009,
str. 15), in Uredbe Sveta (ES) št. 1493/1999 z dne 17. maja 1999 o skupni
ureditvi trga za vino (UL L št. 179 z dne 14. 7. 1999, str. 1; z vsemi
spremembami) in predpisov, ki podrobneje urejajo njeno izvajanje:
-      
način vodenja registra pridelovalcev grozdja in vina (v nadaljnjem
besedilu: register) in podatke, ki se obdelujejo v registru,
-      
podatke, ki jih morajo pridelovalci sporočati v register, postopek in
način vpisa v register,
-      
pogoje glede strokovne usposobljenosti, prostorov in opreme za pridelavo
grozdja, mošta, vina in drugih proizvodov,
-      
upravne enote, ki vodijo register, in
-      
način pridobitve dovoljenja za obnovo vinograda.
2. člen
(izrazi)
(1) Izrazi, uporabljeni v tem pravilniku,
imajo naslednji pomen:
-      
pridelovalec je pridelovalec grozdja, mošta, vina in drugih proizvodov,
ki se mora v skladu z zakonom, ki ureja vino, vpisati v register;
-      
vinograd je grafična enota rabe zemljišča kmetijskega gospodarstva (v
nadaljnjem besedilu: GERK), ki je v register kmetijskih gospodarstev vpisan kot
GERK vinograda v skladu s predpisom, ki ureja register kmetijskih gospodarstev;
-      
izločeno grozdje, mošt, vino oziroma drug proizvod je pridelek oziroma
proizvod, ki je zaradi neizpolnjevanja pogojev v skladu s predpisi, ki urejajo
grozdje, mošt, vino in druge proizvode, izločen iz nadaljnje pridelave,
predelave oziroma prodaje ter se ga neškodljivo odstrani ali se predela v druge
proizvode iz grozdja in vina;
-      
končni potrošnik je oseba, ki kupljenega pridelka oziroma proizvoda ne
predeluje oziroma dodeluje;
-      
pridelovalno območje je območje, določeno v predpisu, ki ureja pridelovalna
območja v Republiki Sloveniji;
-      
sadilna razdalja v vrsti je povprečje več reprezentativnih presledkov
med trsi, posajenimi v vrsti, izmerjenimi po pravokotni projekciji;
-      
sadilna razdalja med vrstami je povprečje več reprezentativnih
presledkov med vrstami z zasajenimi trsi, izmerjenimi po pravokotni projekciji;
pri enovrstnih terasah je sadilna razdalja med vrstami povprečje presledkov med
vrsto trsov in stikom terase z zgornjo brežino, izmerjena po pravokotni
projekciji; pri dvo ali večvrstnih terasah pa je sadilna razdalja med vrstami
povprečje presledkov med vrstama na terasi, izmerjena po pravokotni projekciji.
(2) Ne glede na določbo druge alinee
prvega odstavka tega člena je samostojen vinograd tudi vsak del strnjene
površine, preko katere poteka meja pridelovalnega območja, ki je manjše od
vinorodnega okoliša, če želi pridelovalec pridelek iz tega vinograda označevati
z nazivom tega pridelovalnega območja.
II. VODENJE REGISTRA
3. člen
(upravne enote)
Register vodijo upravne enote iz seznama v
prilogi 1, ki je sestavni del tega pravilnika (v nadaljnjem besedilu: upravna
enota), ki vanj vpisujejo podatke iz 7. člena tega pravilnika, razen podatkov o
ocenah vina, ki jih v register vpisuje pooblaščena organizacija za oceno vina,
imenovana v skladu z zakonom, ki ureja vino, ter podatkov o rezervi pravic za
obnovo vinogradov, ki jih v register vpisuje ministrstvo. Na podlagi podatkov
iz registra ministrstvo vodi zbirni register. Register se vodi na enoten način,
na elektronskem mediju.
4. člen
(pridelovalec)
(1) V register se vpiše pridelovalec,
ki je fizična ali pravna oseba in opravlja najmanj eno dejavnost iz 5. člena
tega pravilnika ter je nosilec kmetijskega gospodarstva, določenega v predpisu,
ki ureja kmetijstvo (v nadaljnjem besedilu: kmetijsko gospodarstvo), v okviru
katerega se obdelujejo vinogradi oziroma prideluje mošt, vino in drugi
proizvodi.
(2) Če nosilec kmetijskega
gospodarstva, ki je fizična oseba, ne obdeluje vinogradov oziroma prideluje
mošta, vina in drugih proizvodov, se poleg nosilca v register vpiše tudi član
kmetije, določen v predpisu, ki ureja register kmetijskih gospodarstev, ki
obdeluje vinograde oziroma prideluje mošt, vino in druge proizvode.
(3) Pridelovalec je vpisan v register
le pod eno številko vpisa v register, z vsemi vinogradi, ki se obdelujejo v
okviru enega kmetijskega gospodarstva.
(4) Ne glede na določbo prejšnjega
odstavka je lahko pridelovalec, ki je fizična oseba in samostojni podjetnik
posameznik, v register vpisan pod dve številki vpisa v register, ločeno kot
fizična oseba in kot samostojni podjetnik posameznik, vendar mora ob vpisu v
register navesti katere vinograde obdeluje kot fizična oseba in katere kot
samostojni podjetnik posameznik in v register ločeno prijavljati pridelek s teh
vinogradov.
5. člen
(dejavnosti)
Pridelovalci se vpišejo v register, če
opravljajo najmanj eno od naslednjih dejavnosti:
1.    
pridelava grozdja;
2.    
pridelava mošta in neustekleničenega vina;
3.    
pridelava drugih proizvodov (zgoščen grozdni mošt, rektificiran zgoščen
grozdni mošt oziroma ostali proizvodi iz grozdja, mošta in vina, če se
uporabljajo pri pridelavi mošta in vina);
4.    
stekleničenje vina;
5.    
storitveno polnjenje vina;
6.    
destilacija proizvodov iz grozdja in vina, če se izvaja na podlagi
predpisa, ki ureja trg z vinskim grozdjem, moštom in vinom.
6. člen
(pogoji)
(1) Pridelovalci morajo imeti za
opravljanje dejavnosti iz 2. in 3. točke prejšnjega člena:
-      
prostore za predelavo grozdja, razen če pridelujejo mošt, vino oziroma
druge proizvode iz kupljenega mošta oziroma vina;
-      
prostore za nego in hrambo mošta in vina (v nadaljnjem besedilu: vinska
klet), ki so ločeni od drugih prostorov.
(2) Pridelovalci morajo, za
opravljanje dejavnosti iz 4. točke prejšnjega člena tega pravilnika,
izpolnjevati naslednje pogoje:
-      
prostor, kjer vino stekleničijo, je lahko poseben prostor ali vinska
klet, če ustreza pogojem higiensko neoporečnega stekleničenja;
-      
prostor za hrambo ustekleničenega vina;
-      
imeti končano najmanj srednjo tehnično šolo ustrezne kmetijske ali
živilske smeri ali uspešno opravljeno usposabljanje iz kletarjenja in
stekleničenja vina, ki ga organizirajo območni kmetijski zavodi ali
izobraževalne ustanove.
(3) Za opravljanje dejavnosti iz 3. in 5. točke prejšnjega člena mora pridelovalec imeti končano najmanj višjo strokovno izobrazbo
ustrezne kmetijske ali živilske smeri.
(4) Pridelovalci morajo za opravljanje
dejavnosti iz 4. in 5. točke prejšnjega člena tega pravilnika imeti polnilno
opremo, ki omogoča polnjenje vina. Če pridelovalec ne vrši dejavnosti iz 5.
točke prejšnjega člena na lokaciji pridelave neustekleničenega vina, mora
izpolnjevati tudi pogoj iz prve alinee drugega odstavka tega člena.
(5) Za opravljanje dejavnosti iz 6.
točke prejšnjega člena mora imeti pridelovalec ustrezno opremo, ki omogoča destilacijo
proizvodov iz grozdja in vina v destilat z volumskim deležem alkohola najmanj
80 vol.%.
(6) Šteje se, da pridelovalec
izpolnjuje pogoj iz tretje alinee drugega odstavka tega člena, če ta pogoj
izpolnjuje nosilec ali član kmetije v okviru katere se obdelujejo vinogradi,
določen v predpisu, ki ureja register kmetijskih gospodarstev.
7. člen
(podatki, ki se vpišejo v register)
V register se vpišejo podatki:
1.    
o pridelovalcih:
-  
številka kmetijskega gospodarstva, v okviru katerega se obdelujejo
vinogradi oziroma prideluje mošt, vino in drugi proizvodi, in se povzame iz registra
kmetijskih gospodarstev,
-  
osebno ime, naslov in davčna številka pridelovalca, ki se povzame iz
evidence subjektov, ki se vodi v skladu s predpisom, ki ureja kmetijstvo,
-  
dejavnosti iz 5. člena tega pravilnika,
-  
naslov vseh lokacij, kjer se opravljajo dejavnosti, za katere je vpisan
v register,
-  
številka in datum vpisa v register, datum spremembe vpisa v register in
izbrisa iz registra,
-  
podatki o dodeljenih pravicah za obnovo vinograda, v skladu s predpisom,
ki ureja uravnavanje obsega vinogradniških površin;
2.    
o vinogradu:
a)      o
zemljišču:
-    GERK na katerem je vinograd, ki se povzame iz registra kmetijskih
gospodarstev, vključno z njegovim grafičnim prikazom,
-    površina GERK, ki se povzame iz registra kmetijskih gospodarstev,
-    pridelovalno območje, znotraj katerega je vinograd: vinorodna
dežela, vinorodni okoliš, in če obstajajo: vinorodni podokoliš, vinorodni ožji
okoliš, vinorodni kraj, vinorodna lega, ki se vinogradu pripišejo na podlagi
meje pridelovalnega območja, določene v predpisu, ki ureja pridelovalna območja
Republike Slovenije,
-    način nege zemljišča vinograda v rodnosti: čista obdelava,
ozelenitev, ki se povzame iz registra kmetijskih gospodarstev,
-    terase ali vertikala, ki se povzame iz registra kmetijskih
gospodarstev,
-    nagib in ekspozicija, ki se povzameta iz registra kmetijskih
gospodarstev,
-    oznaka pridelovalnega območja, ki jo določi ministrstvo v skladu z
določbami zakona, ki ureja vino, ki veljajo za vinograde na obmejnem območju
sosednjih držav;
b)      o
trti: število trt po sortah, podlagah, gojitveni obliki, letu sajenja in sadilne
razdalje, ki se povzamejo iz registra kmetijskih gospodarstev;
c)      o
dovoljenjih za obnovo vinograda iz 19. člena tega pravilnika, vključno z
navedbo obdobja veljavnosti dovoljenja;
č)     o
dodeljenih podporah za prestrukturiranje vinogradniških površin in za zeleno
trgatev v skladu s predpisom, ki ureja trg z vinom, ter podporah za izkrčitev
vinograda v skladu s predpisom, ki ureja uravnavanje obsega vinogradniških
površin;
3.    
o pridelku:
a)      o
grozdju po posameznih sortah oziroma za mešano grozdje (belo, rdeče ali mešano)
na pridelovalno območje ali na vinograd, na pridelovalca:
-    količina pridelanega grozdja,
-    datum trgatve,
-    količina prodanega grozdja, prijavljena v skladu s 14. členom tega
pravilnika,
-    količina izločenega grozdja, ki se v register vpiše na podlagi
odločbe pristojnega inšpektorja,
-    sladkorna stopnja grozdja, če je bilo zanj pridobljeno mnenje o
ustreznosti količine in kakovosti grozdja za pridelavo vrhunskega vina ZGP;
b)      o
moštu in vinu po posameznih sortah oziroma mešano (belo, rdeče ali mešano) na
pridelovalno območje ali na vinograd, na pridelovalca:
-    količina pridelanega mošta in vina v litrih,
-    količina prodanega mošta oziroma vina, prijavljena v skladu s
predpisom, ki ureja spremne dokumente za prevoz mošta, vina in drugih
proizvodov,
-    količina izločenega mošta oziroma vina, ki se v register vpiše na
podlagi odločbe pristojnega inšpektorja,
-    podatek o uporabi tropin in droži; če pridelovalec tropine uporabi
kot gnojilo v vinogradu, mu podatka o uporabi tropin ni treba javiti v
register;
c)     
o drugih proizvodih:
-    količina pridelanega ali kupljenega zgoščenega grozdnega mošta in
rektificiranega zgoščenega grozdnega mošta,
-    vrsta in količina ostalih proizvodov iz grozdja in vina, če se
uporabijo pri pridelavi mošta in vina;
č)     podatek
o spremnih dokumentih za prevoz mošta in vina, izdanih v skladu s predpisom, ki
ureja spremne dokumente za prevoz mošta, vina in drugih proizvodov;
d)      o
enoloških postopkih, ki jih pridelovalec vodi v kletarski evidenci:
-    obogatitev mošta (s saharozo, zgoščenim grozdnim moštom, rektificiranim
zgoščenim grozdnim moštom ali delnim zgoščevanjem, z navedbo vsebnosti
naravnega alkohola mošta pred postopkom obogatitve in skupnega alkohola po
postopku obogatitve),
-    dodajanje kisline moštu ali vinu,
-    razkis vina,
-    slajenje,
-    drugo;
e)      o
oceni mošta, vina in drugih proizvodov, ki jo v register vpiše pooblaščena
organizacija za oceno vina v skladu s predpisom, ki ureja ocenjevanje mošta,
vina in drugih proizvodov;
f)       o
vsakoletni zalogi pridelka vina, mošta, zgoščenega grozdnega mošta in
rektificiranega zgoščenega grozdnega mošta na dan 31. julija:
-    količino kakovostnega, deželnega in namiznega vina s slovenskim
geografskim poreklom po barvi in posameznih letih pridelave, če vino še ni
uradno ocenjeno, pa glede na predvideno kakovost,
-    količino kakovostnega in količino namiznega uvoženega vina po barvi
in letih pridelave, ločeno za vina s poreklom iz Evropske skupnosti in drugih
držav,
-    količino mošta, zgoščenega grozdnega mošta in rektificiranega
zgoščenega grozdnega mošta;
g)      o
količini vina za lastno porabo v tekočem letu, v skladu s predpisom, ki ureja
trošarine;
4.    
o rezervi pravic, v skladu s predpisom, ki ureja uravnavanje obsega
vinogradniških površin.
III. POSTOPEK VPISA V REGISTER
8. člen
(zavezanec za prijavo podatkov)
Zavezanec za prijavo podatkov iz prejšnjega
člena je pridelovalec, razen podatkov iz četrte alinee 3. točke pod a), tretje
alinee 3. točke pod b) in 4. točke prejšnjega člena ter podatkov, ki jih
upravna enota povzame iz drugih zbirk podatkov.
9. člen
(vloga)
(1) Postopek za vpis v register se uvede
na podlagi vloge pridelovalca, ki mora vsebovati podatke iz priloge 2, ki je
sestavni del tega pravilnika.
(2) Ne glede na prejšnji odstavek
postopek za vpis v register uvede upravna enota po uradni dolžnosti, če na
podlagi vpisa ali spremembe podatkov v registru kmetijskih gospodarstev
ugotovi, da je pridelovalec zavezanec za vpis v register v skladu z zakonom, ki
ureja vino.
10. člen
(izpis)
(1) O vpisu v register izda upravna
enota izpis iz registra, ki šteje kot potrdilo o vpisu v register in vsebuje
podatke iz prve do pete alinee 1. točke, 2. točke pod a) ter iz 2. točke pod b)
7. člena tega pravilnika.
(2) Če upravna enota ugotovi, da
pridelovalec ne izpolnjuje pogojev za vpis v register, vlogo za vpis zavrne.
11. člen
(črtan)
12. člen
(spremembe podatkov)
(1) Pridelovalec mora upravni enoti
sporočiti vsako spremembo podatkov iz 7. člena tega pravilnika v 30 dneh od
nastanka spremembe, razen sprememb podatkov, ki se vodijo v drugih uradnih
evidencah, in se v register povzamejo po uradni dolžnosti.
(2) V primeru smrti fizične osebe
oziroma prenehanja samostojnega podjetnika posameznika ali prenehanja pravne
osebe morajo pravni nasledniki sporočiti novega pridelovalca upravni enoti v 6
mesecih od dneva smrti oziroma prenehanja. Če novega pridelovalca ne sporočijo
v predpisanem roku in upravna enota to ugotovi iz drugih uradnih evidenc,
pozove pravne naslednike, da sporočijo kdo obdeluje vinograde oziroma prideluje
mošt oziroma vino.
(3) Če upravna enota iz drugih evidenc
ugotovi, da pridelovalec ne obdeluje vinogradov oziroma ne prideluje mošta
oziroma vina in pravni nasledniki, v primeru, da obstajajo, v skladu s
prejšnjim odstavkom niso sporočili kdo obdeluje vinograde oziroma prideluje
mošt oziroma vino, pridelovalca po uradni dolžnosti izbriše iz registra in o
tem obvesti pridelovalca oziroma njegovega pravnega naslednika.
(4) V primeru spremembe podatkov, ki
se v register povzamejo po uradni dolžnosti, upravna enota po uradni dolžnosti
izda pridelovalcu nov izpis iz 10. člena tega pravilnika.
IV. PRIJAVA PRIDELKA IN ZALOG
13. člen
(prijava pridelka)
(1) Podatke o pridelku grozdja, mošta,
vina oziroma drugih proizvodov morajo upravni enoti sporočiti pridelovalci, ki:
-      
obdelujejo najmanj 0,1 ha vinogradov, ali
-      
del ali celoten pridelek grozdja, mošta, vina oziroma drugih proizvodov
tržijo.
(2) Vloga za prijavo pridelka mora
vsebovati podatke iz priloge 3 oziroma priloge 4 in 5, ki so sestavni del tega pravilnika.
(3) Prijava pridelka grozdja, mošta,
vina in izvedenih enoloških postopkov na pridelku se praviloma opravi istočasno.
(4) O pridelku mošta morajo
pridelovalci priglasiti podatke le, če ne predelajo celotnega pridelka mošta v
vino oziroma druge proizvode.
(5) Pridelovalci morajo vsako leto,
najpozneje do 20. novembra, prijaviti celoten pridelek grozdja, mošta,
vina in drugih proizvodov, vključno s pridelkom, namenjenim za lastno porabo.
Če pridelovalec po trgatvi izkrči vinograd ali ga preneha obdelovati, mora
priglasiti podatke o pridelku pred prijavo spremembe podatkov o vinogradu v
register kmetijskih gospodarstev.
(6) Ne glede na določbo prejšnjega
odstavka pridelovalci grozdja, ki je bilo trgano tako pozno, da do roka iz
prejšnjega odstavka tega člena ni možna prijava (dokazilo je zapisnik o
pregledu količine in kakovosti grozdja, namenjenega pridelavi vrhunskih vin, ki
ga izda pooblaščena organizacija, imenovana v skladu s predpisom, ki ureja
kontrolo kakovosti grozdja v času trgatve), prijavijo pridelek najpozneje v 20
dneh po trgatvi. Enološke postopke, ki niso izvedeni do prijave pridelka, pridelovalec
prijavi najpozneje 15 dni po izvedenem enološkem postopku.
(7) Pridelovalec, ki ne prodaja
grozdja, mošta oziroma vina z oznako sorte vinske trte, tega pridelka ni
zavezan prijaviti ločeno po posameznih sortah.
(8) Količina grozdja, namenjenega pridelavi
v vrhunsko vino ZGP, se prijavi posebej na obrazcu iz priloge 3 tega
pravilnika. Prijavi je treba priložiti tudi mnenje o ustreznosti količine in
kakovosti grozdja za pridelavo vrhunskega vina ZGP, izdano v skladu s
predpisom, ki ureja kontrolo kakovosti grozdja v času trgatve.
(9) Ne glede na določbe petega in
šestega odstavka tega člena upravna enota vpiše v register tudi podatke o
pridelku, prijavljenem po roku, in o prepozni prijavi obvesti pristojno
vinarsko inšpekcijo, ki ukrepa v skladu z zakonom, ki ureja vino.
(10) Prijavo letnega pridelka, ki ni
pridelan na absolutnih vinogradniških površinah oziroma iz sort vinske trte, ki
niso v trsnem izboru posameznega pridelovalnega območja, pridelovalec prijavi
ločeno od drugega pridelka.
(11) Za pridelovalce vina, ki niso
zavezani za prijavo pridelka v skladu s prvim odstavkom tega člena in pridelka
ne prijavijo, se za namen predpisa, ki ureja trošarine, pridelek vina določi
kot 80 odstotkov največjega dovoljenega hektarskega pridelka pri pridelavi kakovostnega
vina ZGP, določenega v predpisu, ki ureja kakovost vina, pridelanega na površini
vinogradov, vpisanih v register.
(12) Podatek o količini vina za lastno
porabo v tekočem letu iz 3. točke pod g) 7. člena tega pravilnika prijavi
pridelovalec ob prijavi pridelka vina v skladu s predpisom, ki ureja trošarine.
Če pridelovalec količine vina za lastno porabo ne prijavi, se za količino vina
za lastno porabo šteje največja dovoljena količina vina za lastno porabo,
določena v predpisu, ki ureja trošarine.
14. člen
(prijava kupljenega pridelka)
(1) Pridelovalec mora upravni enoti
sporočiti podatke o kupljenem grozdju, moštu, neustekleničenem vinu in drugih
proizvodih, namenjenih donegovanju.
(2) Vloga za prijavo kupljenega
pridelka iz prejšnjega odstavka, razen grozdja, vsebuje:
-      
podatke iz priloge 4 tega pravilnika,
-      
izvod spremnega dokumenta, izdanega v skladu s predpisom, ki ureja
spremne dokumente za prevoz mošta, vina in drugih proizvodov, ki ga prejme od
pridelovalca posameznega pridelka,
-      
dokument države izvoznice, če gre za uvožen pridelek.
(3) Nakup pridelka grozdja in prodaja
grozdja se prijavi praviloma istočasno in sicer na način, da
pridelovalec grozdja ob prodaji grozdja izroči kupcu izpolnjen in podpisan
dokument, ki vsebuje podatke iz priloge 3 tega pravilnika, s podatki za prodano
količino grozdja, ki ga kupec grozdja vloži na upravno enoto in s tem istočasno
s prijavo nakupa grozdja prijavi tudi pridelek grozdja.
(4) Nakup pridelka mora kupec
sporočiti najpozneje 30 dni po nakupu, vendar pred nadaljnjo prodajo, razen
nakupa pridelka grozdja, ki ga mora sporočiti najpozneje do 20. novembra.
(5) Nakupa pridelka, ki ga kupec ne
doneguje, predeluje ali kako drugače spreminja in ki je namenjen končnemu potrošniku,
ni potrebno sporočiti v register.
15. člen
(hektarski pridelek)
Na podlagi prijave pridelka iz 13. člena
tega pravilnika se v registru vodi povprečen hektarski pridelek pridelovalca na
pridelovalnem območju ali na vinogradu. Pri izračunu povprečnega hektarskega
pridelka se upošteva površina vinogradov, prijavljena v register do
1. avgusta za tekoče vinsko leto, zasajena z dve leti ali več starimi
trsi.
16. člen
(izpis o prijavi pridelka)
Na podlagi prijave pridelka in v skladu s
predpisi, ki določajo spremne dokumente za prevoz mošta, vina in drugih
proizvodov, izda upravna enota izpis o prijavi pridelka, ki šteje kot potrdilo
o prijavi pridelka, in spremni dokument za prevoz grozdja, mošta,
neustekleničenega vina in drugih proizvodov na ozemlju Republike Slovenije,
pooblaščena organizacija za oceno vina pa spremni dokument za prevoz grozdja,
mošta, neustekleničenega vina in drugih proizvodov izven Republike Slovenije.
17. člen
(prijava zalog)
Pridelovalec, ki je vpisan v register in
prijavlja pridelek, mora do 7. septembra prijaviti zaloge vina na dan
31. julij v letu prijave. Zaloge vina se prijavijo vsako leto, prijava
mora vsebovati podatke iz priloge 6, ki je sestavni del tega pravilnika.
18. člen
(prijava cen in prodanih količin)
(1) Pridelovalci, ki pridelajo nad 500.000 litrov vina letno, morajo vsak tretji mesec do 5. dne v mesecu za obdobje preteklih treh
mesecev Agenciji za kmetijske trge in razvoj podeželja (v nadaljnjem besedilu:
agencija) prijaviti cene, po katerih prodajajo vino, in prodane količine vina
za:
-      
namizno, deželno, kakovostno in vrhunsko vino s slovenskim geografskim
poreklom,
-      
vino brez označbe porekla/geografske označbe s poreklom iz Evropske
unije in
-      
vino s poreklom iz tretjih držav.
(2) Za vino iz prve alinee prejšnjega
odstavka se podatki prijavijo ločeno po barvi in skupini trgov: Republika
Slovenija, Evropska unija in tretje države (za tretje države se navede tudi
država).
(3) Cene iz prvega odstavka tega člena
so cene, ki veljajo za nepakirano blago franko prostori pridelovalca (EXW) in
so izražene v eurih na liter. Pridelovalci posredujejo podatke iz tega člena po
aplikaciji, dostopni na spletni strani agencije, ali izjemoma po elektronski
pošti (tis.aktrp@gov.si) ali faksu (01/478-92-00).
V. DOVOLJENJA ZA OBNOVO
(prenehalo veljati)
19. člen
(prenehal
veljati)
20. člen
(prenehal
veljati)
21. člen
(prenehal
veljati)
22. člen
(prenehal
veljati)
23. člen
(prenehal
veljati)
24. člen
(prenehal
veljati)

Priloga
1: Seznam upravnih enot, ki vodijo register pridelovalcev grozdja in vina
Priloga
2: Priglasitev podatkov o pridelovalcu v register pridelovalcev grozdja in vina
Priloga
3: Prijava letnega pridelka grozdja
Priloga
4: Prijava letnega pridelka mošta, vina, zgoščenega grozdnega mošta,
rektificiranega zgoščenega grozdnega mošta in ostalih proizvodov
Priloga
5: Prijava izvedenih enoloških postopkov na pridelku
Priloga
6: Prijava zalog vina, mošta, zgoščenega grozdnega mošta ali rektificiranega
zgoščenega grozdnega mošta na dan 31.7.
Priloga 7: (prenehala veljati)

Pravilnik o registru pridelovalcev grozdja in
vina (Uradni list RS, št. 16/07) vsebuje naslednje prehodne in
končne določbe:
»VI. PREHODNE IN KONČNE DOLOČBE
25. člen
(vpis v
register)
(1) Pridelovalci, ki še niso vpisani v
register, se morajo vpisati v register najpozneje v treh mesecih po uveljavitvi
tega pravilnika oziroma najpozneje v treh mesecih po novi zasaditvi vinograda
oziroma najpozneje v 30 dneh po začetku opravljanja dejavnosti.
(2) Odločbe o vpisu v register,
izdane na podlagi Pravilnika o registru pridelovalcev grozdja in vina in
katastru vinogradov (Uradni list RS, št. 44/99, 79/00 in 5/04), ostanejo v
veljavi do izdaje izpisov v skladu s tem pravilnikom.
(3) Pridelovalci, ki so vpisani v
register po določbah Pravilnika o registru pridelovalcev grozdja in vina in
katastru vinogradov (Uradni list RS, št. 44/99, 79/00 in 5/04) in izpolnjujejo
pogoje za vpis v register po tem pravilniku, morajo na upravno enoto prijaviti
manjkajoče podatke po tem pravilniku v šestih mesecih po uveljavitvi tega
pravilnika.
(4) Če pridelovalec iz prejšnjega
odstavka ne priglasi manjkajočih podatkov v predpisanem roku, ga upravna enota
pozove na dopolnitev vpisa v register in mu določi rok, ki ne sme biti krajši
od 15 dni. Če pridelovalec v tem roku ne prijavi manjkajočih podatkov, upravna
enota o pomanjkljivem vpisu v register obvesti pristojno kmetijsko inšpekcijo.
(5) Ne glede na določbo prejšnjega
odstavka upravna enota takoj po uveljavitvi tega pravilnika pozove na dopolnitev
vpisa v register pridelovalce, ki imajo v register vpisane vinograde, ki niso
vpisani v register kmetijskih gospodarstev, in pridelovalce, ki so v register
vpisani v nasprotju z določbami 4. člena tega pravilnika.
(6) Za vinograde, posajene do konca
leta 1998, o katerih ni podatkov o posajenih sortah vinske trte, v register ni
treba vpisati nazivov sort vinske trte. Tak vinograd se vpiše v register kot
vinograd, zasajen z mešanimi belimi ali mešanimi rdečimi sortami.
26. člen
(prehodne
določbe)
(1) Do vzpostavitve vodenja podatkov o
GERK v registru kmetijskih gospodarstev, se določbe tega pravilnika, ki se
nanašajo na GERK iz registra kmetijskih gospodarstev, nanašajo na GERK iz
evidence GERK, ki se vodi v skladu z zakonom, ki ureja kmetijstvo.
(2) Po določitvi mej pridelovalnih
območij v skladu s predpisom, ki ureja pridelovalna območja Republike Slovenije,
ministrstvo po uradni dolžnosti v registru popravi obstoječe podatke o
pridelovalnem območju, znotraj katerega leži vinograd.
(3) Do vzpostavitve vodenja podatka o
nagibu in osončenju vinograda v registru kmetijskih gospodarstev, te podatke
sporoči pridelovalec ob vpisu v register. Po vzpostavitvi vodenja podatka o
nagibu in osončenju vinograda v registru kmetijskih gospodarstev, ministrstvo
po uradni dolžnosti v registru uskladi obstoječe podatke o nagibu in osončenju
vinograda.
27. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o registru pridelovalcev grozdja in vina in katastru vinogradov
(Uradni list RS, št. 44/99, 79/00 in 5/04).
28. člen
(uveljavitev V.
poglavja)
Določbe od 19. do 24. člena tega pravilnika
se začnejo uporabljati 15. marca 2007.
29. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o registru pridelovalcev grozdja in vina (Uradni list RS, št. 62/09) vsebuje naslednjo končno določbo:
»14. člen
Ta pravilnik začne veljati petnajsti dan po
objavi v Uradnem listu Republike Slovenije, določbe novega 18. člena pravilnika
pa se začnejo uporabljati 1. januarja 2010.«.

Uredba o sistemu dovoljenj za zasaditev vinske
trte (Uradni list RS, št. 4/16)
vsebuje naslednjo končno določbo:
»16. člen
Ta uredba začne veljati naslednji dan po
objavi v Uradnem listu Republike Slovenije.«.