I. SPLOŠNA DOLOČBA
1. člen
(vsebina pravilnika)
(1) Ta pravilnik določa pogoje za pridobitev naziva
državni notranji revizor (v nadaljnjem besedilu: DNR) oziroma preizkušeni državni
notranji revizor (v nadaljnjem besedilu: PDNR), program izobraževanja za
pridobitev nazivov DNR oziroma PDNR, varstvo pravic kandidatov za pridobitev
naziva in izdajanje potrdil za naziva.
(2) Ta pravilnik določa tudi pogoje za imenovanje članov
organov, ki skrbijo za izvedbo programa izobraževanja, ter sestavo in naloge
organov.
II. POGOJI ZA PRIDOBITEV NAZIVA
2. člen
(pogoji za pridobitev naziva DNR)
(1) Naziv DNR pridobi kandidat, ki izpolnjuje naslednje
pogoje:
1.     
ima univerzitetno izobrazbo;
2.     
ima najmanj tri leta delovnih izkušenj, od tega eno leto na področju
revizije, računovodenja ali finančnega poslovanja;
3.     
je uspešno zaključil program izobraževanja za pridobitev naziva DNR.
(2) Naziv DNR lahko pridobi tudi kandidat, ki je
pridobil naziv državni revizor v skladu z zakonom, ki ureja računsko sodišče,
in opravil dodatni izpit iz predmeta Notranje revidiranje – uvod po tem
pravilniku ter uspešno zagovarjal zaključno nalogo. Kandidat dodatni izpit
opravlja skupaj s kandidati, ki so v program izobraževanja vpisani v tekočem
letu.
3. člen
(pogoji za pridobitev naziva PDNR)
Naziv PDNR pridobi kandidat, ki izpolnjuje naslednja pogoja:
1.     
ima najmanj tri leta delovnih izkušenj na področju revizije po
izpolnitvi pogojev za pridobitev naziva DNR in
2.     
je uspešno zaključil program izobraževanja za pridobitev naziva PDNR.
Naziv PDNR pridobi tudi kandidat, ki je pridobil naziv
preizkušeni državni revizor v skladu z zakonom, ki ureja računsko sodišče, in
opravil dodatni izpit iz predmeta Notranje revidiranje – nadaljevanje po tem
pravilniku.
III. PROGRAM IZOBRAŽEVANJA
4. člen
(vsebina izobraževanja)
(1) Program izobraževanja vključuje cilje izobraževanja,
predmete in njihovo vsebino, predavanja, konzultacije, izpite iz posameznih
predmetov, pripravo in zagovor zaključne naloge.
(2) Program izobraževanja za naziv DNR obsega predmete,
katerih vsebine se nanašajo na:
a)    
nacionalno zakonodajo s področja javnih financ,
b)    
računovodstvo in finančno poročanje v javnem sektorju,
c)    
upravljanje s tveganji in notranje kontrole,
č)    osnove notranjega revidiranja.
Program izobraževanja za naziv DNR obsega tudi pripravo in
zagovor zaključne naloge.
(3) Program izobraževanja za naziv PDNR obsega predmete,
katerih vsebine se nanašajo na:
a)    
poglobljena znanja s področja notranjega revidiranja,
b)    
upravljalnega in stroškovnega računovodstva,
c)    
upravljanja projektov in sprememb poslovnih procesov
5. člen
(organi in osebe, ki skrbijo za izvedbo programa izobraževanja)
(1) Ministrstvo za finance zagotavlja izvajanje programa
izobraževanja.
(2) Nosilec programa izobraževanja je Urad RS za nadzor
proračuna.
(3) Ministrstvo za finance lahko izvedbo programa
izobraževanja poveri za ta namen ustanovljeni oziroma usposobljeni organizaciji
(izvajalcu programa izobraževanja).
(4) Za izvedbo programa izobraževanja skrbijo nosilec
programa izobraževanja, programski svet, izvajalec programa izobraževanja,
izpitna komisija in mentorji posameznih predmetov.
(5) Člani programskega sveta, izpitne komisije in
mentorji posameznih predmetov morajo imeti univerzitetno izobrazbo in najmanj
pet let delovnih izkušenj s področja revidiranja, računovodenja oziroma
finančnega poslovanja.
6. člen
(naloge nosilca programa izobraževanja)
Nosilec programa izobraževanja ima naslednje naloge:
1.     
nadzira izvajanje programa izobraževanja pri izvajalcu programa
izobraževanja iz tretjega odstavka prejšnjega člena,
2.     
spremlja kakovost izvajanja programa izobraževanja in sprejema ukrepe za
njegovo izboljšanje in
3.     
odloča v primeru nesoglasja med programskim svetom, izpitno komisijo in
izvajalcem programa izobraževanja.
7. člen
(imenovanje programskega sveta in potrditev programa
izobraževanja)
Minister, pristojen za finance, na predlog nosilca programa izobraževanja,
imenuje programski svet. Na predlog programskega sveta potrdi program
izobraževanja za pridobitev naziva DNR in PDNR.
8. člen
(programski svet)
(1) Programski svet šteje devet članov (2 predstavnika
Ministrstva za finance, 2 predstavnika nosilca programa izobraževanja, 2
predstavnika Računskega sodišča Republike Slovenije, 1 predstavnik izvajalca
programa izobraževanja, 2 predstavnika finančno računovodske oziroma revizijske
stroke) in ima naslednje naloge:
1.     
pripravi predlog programa izobraževanja,
2.     
na predlog izvajalca programa izobraževanja:
a)   
sprejme pravilnik o opravljanju izpitov,
b)   
sprejme pravilnik in navodila za pripravo in zagovor zaključne naloge,
c)   
sprejme načrt izvedbe in urnik programa izobraževanja,
d)   
odobri seznam mentorjev pri posameznih predmetih,
e)   
odobri cenik izobraževanja,
3.     
odloča o izvedbi programa izobraževanja v posameznem letu,
4.     
odloča v primeru pritožbe na odločitev izpitne komisije pri zagovoru
zaključne naloge in
5.     
odloča o drugih vprašanjih v zvezi z izvajanjem programa izobraževanja
in določa nosilce posameznih nalog.
(2) Programski svet dela po poslovniku, ki ga sprejme na
svoji prvi redni seji.
9. člen
(izpitna komisija)
(1) Izpitno komisijo sestavljajo mentorji posameznih
predmetov, ki jih potrdi programski svet.
(2) Izpitna komisija ima naslednje naloge:
1.     
določa roke zagovorov zaključnih nalog,
2.     
pripravi predlog tem zaključnih nalog za obravnavo na programskem svetu,
3.     
odobrava teme in naslove zaključnih nalog kandidatom,
4.     
izvaja zagovore zaključnih nalog in odloča o oceni zagovora,
5.     
odloča o ugovorih kandidatov zaradi kršitev pravic ali zoper oceno pri
opravljanju izpita.
(3) Izpitna komisija odloča v sestavi treh članov.
Sestavo vsakokratne izpitne komisije za posamezno nalogo oblikuje izvajalec programa
izobraževanja. Kadar izpitna komisija odloča o zadevah, ki se nanašajo na
posamezni predmet, mora biti eden od članov komisije mentor pri predmetu v
zadevi, ki se obravnava.
(4) Izpitna komisija deluje po poslovniku, ki ga na
predlog izvajalca programa izobraževanja sprejme na prvi seji.
10. člen
(pogoji za vključitev v program izobraževanja)
V izobraževanje za pridobitev naziva DNR se lahko vključi kandidat,
ki izpolnjuje pogoje izobrazbe iz 1. točke prvega odstavka 2. člena tega
pravilnika, v program izobraževanja za pridobitev naziva PDNR pa kandidat, ki
ima naziv DNR oziroma je uspešno zaključil izobraževanje za pridobitev naziva
DNR.
11. člen
(izvedba programa izobraževanja)
(1) Razpis in program izobraževanja se javno objavita.
(2) V razpisu se navede pogoje za pristop k izobraževanju
in druge pomembne informacije o izvedbi programa izobraževanja.
(3) Program izobraževanja se izvede v šolskem letu, v
katerem se je v izobraževanje vpisalo zadostno število kandidatov, ki
zagotavlja pokritje stroškov izvedbe programa izobraževanja.
12. člen
(izpiti)
(1) Izpiti se izvajajo v skladu s pravilnikom o
opravljanju izpitov, ki ga sprejme programski svet.
(2) Za vsak predmet se določita dva redna izpitna roka,
med katerima mora preteči najmanj dva meseca.
(3) Če kandidat ne opravi izpita na dveh rednih izpitnih
rokih, lahko izpit ponavlja z naslednjo generacijo študentov in proti plačilu
dodatnih stroškov po ceniku izvajalca izobraževanja. Če kandidat tudi tretjič
ne opravi izpita, lahko študij nadaljuje tako, da ponovno vpiše predmet. Kandidat
lahko izkoristi možnost ponovnega vpisa posameznega predmeta samo enkrat.
13. člen
(zaključna naloga)
(1) Kandidat v programu izobraževanja za pridobitev
naziva DNR, po opravljenih izpitih, izdela zaključno nalogo, ki jo zagovarja
pred izpitno komisijo.
(2) Kandidat pripravi in zagovarja zaključno nalogo iz
prejšnjega odstavka v skladu z navodilom in pravilnikom za pripravo in zagovor
zaključne naloge, ki ju sprejme programski svet.
(3) Če kandidat zagovora zaključne naloge ne opravi
uspešno, lahko nalogo popravi in ponovno zagovarja proti plačilu stroškov
drugega zagovora. Če je naloga tudi po drugem zagovoru zavrnjena, ponovni
popravek naloge in ponoven zagovor ni možen.
14. člen
(potrdilo o zaključku programa izobraževanja)
Po uspešno zaključenem programu izobraževanja za pridobitev naziva
DNR oziroma PDNR izda izvajalec izobraževanja kandidatu potrdilo.
IV. VARSTVO PRAVIC KANDIDATOV
15. člen
(ugovor zaradi kršitev pravic ali zoper oceno pri
opravljanju izpita)
(1) Kandidat lahko vloži ugovor na izpitno komisijo
zaradi kršitev pravic pri opravljanju izpita v roku treh dni od opravljanja izpita.
(2) Kandidat lahko vloži ugovor na izpitno komisijo
zoper oceno pri opravljanju izpita v roku osmih dni od objave rezultata izpita
na spletni strani izvajalca programa izobraževanja. Rok začne teči z dnem, ki
je naveden na seznamu objavljenih ocen.
(3) Izpitna komisija mora odločiti v desetih dneh po
prejemu ugovora ter o svoji odločitvi v petih dneh od sprejema odločitve pisno
obvestiti kandidata. Odločitev izpitne komisije je dokončna.
16. člen
(ugovor zoper odločitev izpitne komisije pri zagovoru
zaključne naloge)
(1) Kandidat lahko vloži ugovor na programski svet
zaradi kršitev svojih pravic ali zoper oceno pri zagovoru zaključne naloge v
roku osmih dni od opravljanja zagovora.
(2) Programski svet mora odločiti v desetih dneh po
prejemu ugovora ter o svoji odločitvi v petih dneh od sprejema odločitve pisno
obvestiti kandidata. Odločitev programskega sveta je dokončna.
V. POTRDILO ZA REVIZORSKI NAZIV
17. člen
(pridobitev revizorskega naziva)
(1) Ko kandidat izpolni vse pogoje iz 2. oziroma 3.
člena tega pravilnika in vloži vlogo z dokazili o izpolnjevanju pogojev na Urad
RS za nadzor proračuna, mu minister, pristojen za finance, izda potrdilo o
pridobitvi naziva DNR oziroma PDNR (v nadaljnjem besedilu: revizorski naziv).
(2) Potrdilo za revizorski naziv ima značaj javne
listine. Naziv se uporablja tako, da se pristavi za imenom in priimkom imetnika
potrdila.
18. člen
(imenik DNR in PDNR)
Urad RS za nadzor proračuna vodi imenik DNR in PDNR, ki
vsebuje podatka ime osebe in datum pridobitve oziroma priznanja revizorskega
naziva. Imenik je objavljen na spletni strani Urada RS za nadzor proračuna.
VI.a POSEBNA PRAVILA ZA NEKATERE KATEGORIJE KANDIDATOV
18.a člen
(upravičeni kandidati glede na Pravilnik o izdajanju potrdil
za naziv državni notranji revizor in preizkušeni državni notranji revizor
(Uradni list RS, št. 83/07))
(1) Kandidati, ki so bili na dan 11. 7. 2015 vpisani v
program izobraževanja za pridobitev strokovnega naziva preizkušeni notranji
revizor pri Slovenskem inštitutu za revizijo in izpolnjujejo pogoje iz 1. in 2.
točke prvega odstavka 2. člena tega pravilnika lahko pridobijo naziv DNR tudi
tako, da do 1. 1. 2017 uspešno zaključijo izobraževanje na Slovenskem inštitutu
za revizijo in pridobijo strokovni naziv preizkušeni notranji revizor ter
opravijo dodatni izpit iz predmeta Zakonodaja na področju javnih financ iz
programa izobraževanja, sprejetega na podlagi tega pravilnika.
(2) Kandidati, ki so bili na dan 11. 7. 2015 vpisani v
program izobraževanja za pridobitev strokovnih znanj za opravljanje nalog
pooblaščenega revizorja pri Slovenskem inštitutu za revizijo v skladu z
zakonom, ki ureja revidiranje, in izpolnjujejo pogoje iz 1. in 2. točke prvega
odstavka 2. člena tega pravilnika, lahko pridobijo naziv DNR tudi tako, da do
1. 1. 2017 uspešno zaključijo izobraževanje na Slovenskem inštitutu za
revizijo, pridobijo dovoljenje za opravljanje nalog pooblaščenega revizorja ter
opravijo dodatna izpita iz predmetov Zakonodaja na področju javnih financ ter
Notranje revidiranje – uvod iz programa izobraževanja, sprejetega na podlagi
tega pravilnika. 
(3) Kandidati, ki so na dan 11. 7. 2015 imeli strokovni naziv
preizkušeni notranji revizor Slovenskega inštituta za revizijo, lahko ob
izpolnjevanju pogojev iz 1. in 2. točke prvega odstavka 2. člena tega
pravilnika pridobijo naziv DNR tudi tako, da do 1. 1. 2017 opravijo dodatni
izpit iz predmeta Zakonodaja na področju javnih financ iz programa
izobraževanja, sprejetega na podlagi tega pravilnika. 
(4) Kandidati, ki so na dan 11. 7. 2015 imeli veljavno
dovoljenje za opravljanje nalog pooblaščenega revizorja v skladu z zakonom, ki
ureja revidiranje, lahko ob izpolnjevanju pogojev iz 1. in 2. točke prvega
odstavka 2. člena tega pravilnika pridobijo naziv DNR tudi tako, da do 1. 1.
2017 opravijo dodatna izpita iz predmetov Zakonodaja na področju javnih financ
ter Notranje revidiranje – uvod iz programa izobraževanja, sprejetega na
podlagi tega pravilnika. 
(5) Izvajalec programa izobraževanja v šolskem letu 2015/2016
kandidatom za pridobitev naziva DNR po določbah tega člena omogoči naknaden
vpis na del programa izobraževanja, sprejetega na podlagi tega pravilnika in
opravljanje posameznih izpitov. Dodatne izpite lahko kandidati za pridobitev
naziva DNR po določbah tega člena opravljajo skupaj s kandidati, ki so vpisani
v program izobraževanja, sprejet na podlagi tega pravilnika.
(6) Kandidati vlogo za pridobitev naziva DNR v skladu z
določbami tega člena vložijo najkasneje 2. 1. 2017.

Pravilnik o pogojih za pridobitev naziva
državni notranji revizor in preizkušeni državni notranji revizor (Uradni list
RS, št. 50/15) vsebuje naslednji končni določbi:
»VI. KONČNI DOLOČBI
19. člen
Z uveljavitvijo tega pravilnika preneha veljati Pravilnik o
izdajanju potrdil za naziv državni notranji revizor in preizkušeni državni
notranji revizor (Uradni list RS, št. 83/07).
20. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o dopolnitvah Pravilnika o pogojih
za pridobitev naziva državni notranji revizor in preizkušeni državni notranji
revizor (Uradni list RS, št. 79/15) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o pogojih za
pridobitev naziva državni notranji revizor in preizkušeni državni notranji
revizor (Uradni list RS, št. 46/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.