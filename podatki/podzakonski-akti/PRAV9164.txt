I. SPLOŠNI DOLOČBI
1. člen
Ta pravilnik določa natančnejše pogoje, merila in postopek za
podelitev javnega pooblastila za izvajanje upravnih nalog na področju turizma
(v nadaljnjem besedilu: javno pooblastilo).
2. člen
(1) Ministrstvo, pristojno za turizem (v nadaljnjem besedilu:
ministrstvo) lahko v primerih iz prve in druge alinee prvega odstavka 15. člena
Zakona o državni upravi (Uradni list RS, št. 113/05 – uradno prečiščeno
besedilo in 126/07 – ZUP-E, v nadaljnjem besedilu: ZDU) izda pravni osebi
javnega ali zasebnega prava (v nadaljnjem besedilu: pravna oseba) odločbo o
podelitvi javnega pooblastila za izvajanje nalog iz prvega odstavka 12. člena
Zakona o spodbujanju razvoja turizma (Uradni list RS, št. 2/04, v nadaljnjem
besedilu: zakon). 
(2) Javno pooblastilo iz prejšnjega odstavka se izda na
podlagi izvedenega javnega natečaja.
II. POGOJI IN MERILA ZA PODELITEV JAVNEGA POOBLASTILA
3. člen
Pravna oseba, ki kandidira na javnem natečaju, mora poleg
pogojev iz drugega odstavka 12. člena zakona, izpolnjevati tudi naslednje
splošne in posebne pogoje: 
1.     
Splošni pogoji: 
- 
da je vpisana v register pri pristojnem sodišču ali drugem pristojnem
organu, 
- 
da ni v postopku prenehanja, prisilne poravnave, stečaja, prepovedi
delovanja, prenehanja po zakonu, sodne likvidacije, izbrisa iz registra, 
- 
da ima poravnane vse davke, prispevke in druge dajatve določene z
zakonom, 
- 
da pravna oseba in odgovorna oseba pravne osebe nista v kazenskem
postopku zaradi suma storitve kaznivega dejanja, ki se preganja po uradni
dolžnosti, in da zaradi takega kaznivega dejanja ni bila pravnomočno obsojena, 
- 
da ni na seznamu poslovnih subjektov, s katerimi na podlagi predpisov,
ki urejajo preprečevanje korupcije, organi javne uprave ne smejo poslovati. 
2.     
Posebni pogoji: 
- 
poznavanje slovenske zakonodaje na področju državne uprave in javnih
financ ter področja, na katerega se nanaša javno pooblastilo, 
- 
poznavanje zakonodaje in smernic Evropske skupnosti na področju, na
katerega se nanaša javno pooblastilo, 
- 
delovne izkušnje na področju, na katerega se nanaša javno pooblastilo
ali vsaj na sorodnem področju, 
- 
organizacijska in kadrovska usposobljenost prijavitelja, ki se določi z
javnim natečajem, 
- 
druge pogoje, določene z javnim natečajem glede na specifične zahteve
področja, na katerega se nanaša javno pooblastilo.
4. člen
(1) Ministrstvo pri izbiri med prijavitelji na javni natečaj
za podelitev javnega pooblastila, upošteva, kateri v večji meri izpolnjuje
naslednja merila: 
a)    
Usposobljenost za izvajanje javnega pooblastila (na področju, ki je
predmet javnega pooblastila) in v tem okviru: 
- 
izobrazba in delovne izkušnje oseb, ki bodo izvajale upravne naloge na
temelju podeljenega javnega pooblastila, 
- 
število zaposlenih oseb z opravljenim strokovnim izpitom za vodenje
upravnega postopka, 
- 
reference prijavitelja na enakem ali sorodnem področju dela, ki je predmet
javnega pooblastila, 
- 
prostorska in tehnična opremljenost prijavitelja za izvajanje javnega
pooblastila, 
- 
dodatna merila, ki se nanašajo na posebnosti izvajanja določenega
javnega pooblastila in se jih določi v vsakem javnem natečaju posebej. 
b)    
Cena za izvajanje storitve, na katero se nanaša javno pooblastilo, če je
storitev, ki je predmet javnega naročila, plačljiva. 
(2) Na cene iz b) točke prejšnjega odstavka mora biti pred
izdajo odločbe o podelitvi javnega pooblastila pridobljeno soglasje ministra,
pristojnega za turizem (v nadaljnjem besedilu: minister). Če minister ne da
soglasja, se lahko izvedejo pogajanja o znižanju cene. Če ni doseženega
dogovora, se postopek javnega natečaja s sklepom ustavi. Sklep se vroči
prijaviteljem, hkrati se jim tudi vrnejo vloge.
III. POSTOPEK PODELITVE JAVNEGA POOBLASTILA
5. člen
(1) Postopek iz drugega odstavka 2. člena tega pravilnika se
prične tako, da ministrstvo izda sklep o začetku postopka podelitve javnega
pooblastila. S tem sklepom določi predmet javnega pooblastila, imenuje
natečajno komisijo za izvedbo postopka in določi njene naloge. 
(2) Javni natečaj se objavi v Uradnem listu Republike
Slovenije. 
(3) Pravna oseba, ki želi pridobiti javno pooblastilo, se z
vlogo prijavi na javni natečaj iz prvega odstavka tega člena. Vloga mora
vsebovati vse dokumente in dokazila, določene z javnim natečajem.
6. člen
(1) K vlogi za pridobitev javnega pooblastila je treba
priložiti naslednje listine: 
-       
reference, iz katerih so razvidni pomembni dosežki pravne osebe in v tem
okviru tudi izvedeni programi, projekti in druge aktivnosti za uresničevanje
namena in ciljev, ki se nanašajo na naloge, povezane z javnim pooblastilom, 
-       
dokazila, da ima prijavitelj usposobljen kader, 
-       
druge dokumente in dokazila, povezana z izvajanjem predmeta javnega
pooblastila. 
(2) Ministrstvo pridobi po uradni dolžnosti: 
-       
poslovno poročilo ali poročilo o delu pravne osebe za zadnji dve
koledarski leti, 
-       
sklep o registraciji pravne osebe ali izpisek iz ustreznega registra
pravnih oseb, 
-       
ustanovitveni oziroma temeljni akt pravne osebe.
7. člen
(1) Če vloga ne vsebuje vseh zahtevanih podatkov in listin iz
prvega odstavka prejšnjega člena, ministrstvo pozove pravno osebo, da vlogo
dopolni oziroma predloži manjkajoče listine v roku, ki ne sme biti krajši od
osmih dni od dneva odpiranja vlog. 
(2) Če pravna oseba vloge ne dopolni v roku iz prejšnjega
odstavka, se vloga zavrže.
8. člen
(1) Natečajna komisija na podlagi postavljenih meril oceni
vse popolne vloge ter pripravi predlog za izbiro. 
(2) Minister, pristojen za turizem, na podlagi predloga
komisije izda odločbo o podelitvi javnega pooblastila. 
(3) Na podlagi izdane odločbe o podelitvi javnega pooblastila
ministrstvo in izbrani prijavitelj skleneta pogodbo o izvajanju javnega
pooblastila, ki mora vsebovati vse sestavine, ki so potrebne za izvajanje
javnega pooblastila. Če je storitev, ki je predmet javnega pooblastila,
plačljiva, je cenik storitev obvezni sestavni del te pogodbe. Po sklenitvi
pogodbe se lahko cene spremenijo le na podlagi soglasja ministra. 
(4) Pogodba se sklene za obdobje največ štirih let. 
(5) Odločba o podelitvi javnega pooblastila se objavi v Uradnem
listu Republike Slovenije.
9. člen
(1) Pravna oseba, ki je pridobila javno pooblastilo, mora o
vseh spremembah v zvezi s svojim statusom oziroma v zvezi s pogoji za
pridobitev tega pooblastila takoj obvestiti ministrstvo. 
(2) Ministrstvo lahko kadarkoli preveri ali pravna oseba
izpolnjuje pogoje za izvajanje javnega pooblastila.
IV. KONČNA DOLOČBA
10. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 017-72/2003-147
Ljubljana, dne 30. junija 2008
EVA 2008-2111-0081
mag. Andrej Vizjak l.r. 
Minister 
za gospodarstvo