I. SPLOŠNE DOLOČBE
1. člen
Veterinarska zbornica (v nadaljevanju: zbornica) je
samostojna poklicna in neodvisna organizacija doktorjev veterinarske medicine
na območju Republike Slovenije. 
Veterinarska zbornica je pravna oseba javnega prava.
2. člen
Članstvo v zbornici je posamično in je čast in obveza za vse,
ki opravljajo dejavnosti iz 51. člena zakona o veterinarstvu na področju
Republike Slovenije. 
Doktorji veterinarske medicine, ki imajo stalno prebivališče
na področju Republike Slovenije in ne opravljajo dejavnosti iz 51. člena zakona
o veterinarstvu, so lahko prostovoljni člani z enakimi pravicami in dolžnostmi.
Častne člane imenuje skupščina na predlog izvršilnega odbora.
3. člen
Zbornica ima svoj pečat, ki je okrogle oblike. V sredini je
stilizirana črka V z vrisanim kaducejem. Na robu je izpisano besedilo
Veterinarska zbornica.
II. NALOGE ZBORNICE
4. člen
Zbornica varuje stanovske in gospodarske interese, stanovsko
čast, skrbi za izpolnjevanje stanovskih obveznosti in opravlja z zakonom o
veterinarstvu in statutom zbornice določena opravila in naloge. 
Zbornica opravlja naslednje naloge:
1.     
članom z opravljenim državnim izpitom izdaja in odvzema veterinarske
licence in vodi o tem register,
2.     
načrtuje, spremlja in organizira strokovno izpopolnjevanje doktorjev
veterinarske medicine ter preskus strokovne usposobljenosti članov v
veterinarskih organizacijah,
3.     
opravlja strokovni nadzor s svetovanjem v veterinarskih organizacijah,
4.     
verificira veterinarske organizacije in vodi njihov register,
5.     
določa osnove in merila za oblikovanje cen veterinarskih storitev v sodelovanju
s svetom uporabnikov,
6.     
v sodelovanju s svetom uporabnikov določa osnove in merila za
oblikovanje cen veterinarskih storitev, ki so predmet javne veterinarske službe,
7.     
sodeluje pri pripravi predpisov s področja veterinarstva in prometa ter
uporabe zdravil v veterinarstvu,
8.     
sodeluje v postopku podeljevanja javnih pooblastil,
9.     
sodeluje pri oblikovanju izobraževanja ter strokovnega izpopolnjevanja,
10.  
skrbi za pravno in poslovno pomoč svojim članom,
11.  
skrbi za zaposlovanje svojih članov,
12.  
spodbuja sodelovanje med člani, obravnava in pomirja medsebojna
nesoglasja,
13.  
opravlja založniško in izdajateljsko dejavnost za izdajanje strokovnih
in drugih publikacij,
14.  
organizira in izvaja druge dejavnosti za potrebe svojih članov,
15.  
preprečuje in sankcionira nepravilnosti pri izvajanju veterinarske
dejavnosti. Naloge iz 1. do 5. točke opravlja zbornica kot javno pooblastilo v
skladu z zakonom o veterinarstvu.
5. člen
Naloge, ki jih opravlja zbornica na podlagi javnih
pooblastil, se financirajo iz proračuna Republike Slovenije. 
O višini sredstev, ki se za ta namen zagotavljajo iz proračuna,
se ministrstvo pristojno za veterinarstvo in zbornica dogovorita z letno
pogodbo na podlagi programa dela in načrta zaposlitev.
6. člen
Za opravljanje dejavnosti iz 4. točke 4. člena tega statuta
IO zbornice imenuje komisijo. Sestavo komisije za vsak posamezen primer določi
izvršni direktor zbornice s sklepom. Član komisije mora izpolnjevati pogoje iz
31. člena zakona o splošnem upravnem postopku (Uradni list RS, št. 80/99). Pri
sestavi komisije se morajo upoštevati izločitveni razlogi po določilih tega
zakona.
7. člen
Javno pooblastilo iz 2. točke 4. člena statuta se opravlja po
programu, ki je pripravljen v skladu s predpisom, ki ureja izpopolnjevanje
strokovne usposobljenosti za veterinarje. V ta namen zbornica na skupščini
izvoli strokovno komisijo v skladu z določili tega statuta.
III. ČLANI ZBORNICE
8. člen
Pravice članov zbornice so:
-       
pasivna in aktivna volilna pravica
-       
pravica sodelovanja v vseh organih zbornice,
-       
da so celovito obveščeni o delovanju zbornice,
-       
pravica do storitev, ki jih zbornica opravlja v okviru svojih nalog,
-       
pravica do udeležbe in sodelovanja na organiziranih strokovnih srečanjih,
seminarjih in drugih oblikah strokovnega izpopolnjevanja, ki jih zbornica
organizira,
-       
do prejemanja zborničnega glasila,
-       
interesno združevanje v sekcije,
-       
druge pravice, ki izhajajo iz aktov zbornice in sklepov organov
zbornice.
9. člen
Dolžnosti članov zbornice so:
-       
izvajanje sprejetih aktov in sklepov organov Zbornice,
-       
plačevanje vpisnine in redno plačevanje članarine,
-       
redno posredovanje podatkov in njihovih sprememb, ki so potrebni za
izvajanje nalog vodenja registra in drugih evidenc,
-       
posredovanje podatkov o vseh nepravilnostih, ki jih člani ugotovijo na
svojem področju v zvezi z opravljanjem dejavnosti ali kršenjem predpisov, ki
zadevajo veterinarsko dejavnost,
-       
prisotnost na izobraževalnih srečanjih, ki jih pripravlja zbornica.
IV. ORGANI ZBORNICE
10. člen
Organi zbornice so:
-       
skupščina,
-       
predsednik in dva podpredsednika zbornice,
-       
izvršilni odbor,
-       
sekcije,
-       
razsodišče zbornice,
-       
tožilec zbornice,
-       
nadzorni odbor,
-       
strokovna komisija,
-       
druge zbornične komisije.
Mandat članov izvoljenih organov zbornice traja 4 leta z možnostjo
enkratne ponovne izvolitve. Izvoljeni organi zbornice opravljajo svoje naloge
po izteku mandata, dokler niso izvoljeni novi organi.
a) Skupščina
11. člen
Skupščina je najvišji organ zbornice, ki jo sestavljajo vsi
člani zbornice. Skupščina ima naslednje pristojnosti:
1.     
sprejema statut zbornice,
2.     
sprejema poslovnik o delu skupščine,
3.     
sprejema kodeks veterinarske etike,
4.     
sprejema druge akte, ki so potrebni za delovanje zbornice,
5.     
sprejema letni delovni načrt, finančni načrt in potrjuje zaključni račun,
6.     
voli in razrešuje organe zbornice iz 10. člena tega statuta,
7.     
določa višino članarine zbornice,
8.     
sprejema poročila vseh organov zbornice in ocenjuje njihovo delo,
9.     
odloča o vključevanju v mednarodne organizacije,
10.  
voli predstavnike zbornice v drugih organizacijah,
11.  
odloča o zaupnici izvršilnemu odboru in predsedniku zbornice,
12.  
oblikuje sklepe in razpravlja tudi o drugih pomembnih vprašanjih
zbornice in veterinarske stroke.
12. člen
Za izvajanje javnih pooblastil zbornice sprejme skupščina
naslednje akte:
-       
pravilnik o izdaji, podaljšanju in odvzemu licence in vodenju registra
izdanih licenc,
-       
pravilnik o verifikaciji in preverjanju predpisanih pogojev v
veterinarski dejavnosti in vodenju registra veterinarskih organizacij,
-       
pravilnik o strokovnem nadzoru s svetovanjem,
-       
pravilnik o izvajanju strokovnega izpopolnjevanja ter preskusa strokovne
usposobljenosti.
13. člen
Poleg aktov iz 11. in 12. člena tega statuta sprejme skupščina
zbornice še naslednje akte:
-       
pravilnik o dobri veterinarski praksi,
-       
pravilnik o delu sekcij, volitvah in volilnih enotah,
-       
pravilnik o delu tožilca in razsodišča zbornice,
-       
pravilnik o finančnem poslovanju,
-       
pravilnik o nadzoru spoštovanja meril za oblikovanje cen veterinarskih
storitev,
-       
pravilnik o delu strokovne komisije,
-       
pravilnik o imenovanju častnih članov,
-       
druge akte, ki so potrebni za delovanje zbornice.
14. člen
Skupščina sprejema svoje odločitve na sejah z večino glasov
navzočih članov. 
Skupščina je sklepčna, če njeni seji prisostvuje več kot polovica
njenih članov. 
Če ob napovedani uri seja skupščine ni sklepčna, se njen
začetek odloži za pol ure. Po preteku tega časa je skupščina sklepčna, ne glede
na število prisotnih njenih članov.
15. člen
Glasovanje na skupščini je praviloma javno. Člani skupščine
glasujejo tako, da z dvigom roke odločajo o posameznem predlogu. 
Pri volitvah organov iz 10. člena tega statuta je glasovanje tajno.
16. člen
Skupščina zaseda najmanj enkrat na leto. 
Skupščino sklicuje predsednik zbornice na lastno pobudo ali
na zahtevo:
-       
izvršilnega odbora,
-       
najmanj dveh sekcij zbornice,
-       
tretjine vseh članov skupščine.
Predsednik mora sklicati skupščino najkasneje v 30 dneh po
prejemu zahteve. Če tega ne stori, lahko skličejo skupščino predlagatelji sami.
17. člen
Vabilo za zasedanje skupščine mora biti poslano njenim članom
najmanj 15 dni pred zasedanjem. V vabilu morajo biti navedeni kraj, dan in ura
ter dnevni red zasedanja skupščine. Vabilu morajo biti priložena gradiva in
sklepi, o katerih bo razpravljala oziroma odločala skupščina.
b) Predsednik in podpredsednika zbornice
18. člen
Za predsednika in podpredsednika lahko kandidira vsak član
zbornice. Kandidate lahko predlagajo v izvolitev skupščini izvršilni odbor,
sekcija ali najmanj 20 članov s podpisom.
19. člen
V postopku volitev predsednika in podpredsednika se najprej
glasuje o kandidatu za predsednika, potem o kandidatu za prvo mesto
podpredsednika, nato pa še o kandidatu za drugo mesto podpredsednika. Sekcija,
iz katere je bil kandidat izvoljen za predsednika, ne more več predlagati kandidata
za podpredsednika, ravno tako pa tudi sekcija, iz katere je bil izvoljen
kandidat na prvo mesto podpredsednika, ne more več predlagati kandidata za
drugo mesto podpredsednika. V tem primeru mora tudi kandidat iz te sekcije, ki
kandidira za podpredsednika na podlagi neposredne podpore članstva, pridobiti
najmanj 20 podpisov članov iz drugih sekcij.
20. člen
Za predsednika ali podpredsednika je izvoljen kandidat, ki je
dobil več kot polovico glasov prisotnih članov. Če v prvem krogu glasovanja
noben od kandidatov ni zbral dovolj glasov, se opravi drugi krog glasovanja med
kandidatoma, ki sta v prvem krogu dobila največ glasov.
21. člen
Naloge predsednika zbornice so:
-       
sklicuje in vodi skupščino,
-       
sklicuje in vodi izvršilni odbor,
-       
izvršuje sklepe skupščine in izvršilnega odbora,
-       
predstavlja zbornico,
-       
začasno, do naslednjega zasedanja skupščine, lahko na predlog sekcije
ali dveh tretjin članov izvršilnega odbora razrešuje in imenuje nadomestnega člana
organa zbornice. 
Za svoje delo predsednik odgovarja skupščini zbornice. Skupščina
lahko predsednika zbornice razreši na predlog izvršilnega odbora, na predlog
najmanj 150 podpisov članov zbornice iz 2/3 sekcij. Predsedniku se lahko
izglasuje nezaupnica samo tako, da se izvoli nov predsednik zbornice.
22. člen
Predsednika zbornice v njegovi odsotnosti nadomešča eden od
podpredsednikov, ki ima za ta čas enaka pooblastila in dolžnosti kot
predsednik. Vrstni red podpredsednikov glede nadomeščanja predsednika določi predsednik
zbornice.
c) Izvršilni odbor
23. člen
Izvršilni odbor (v nadaljevanju: IO) je sestavljen
proporcionalno iz predstavnikov posameznih sekcij, in sicer tako, da ima vsaka
sekcija v izhodišču enega člana, ki je predsednik sekcije. Poleg tega imajo
sekcije še dodatne člane, in sicer na vsakih dopolnjenih petdeset članov
sekcije po enega člana. Predsednik in podpredsednika zbornice so člani IO po
svojem položaju, pri čemer so istočasno tudi predsednik in podpredsednika IO. 
Člane izvršilnega odbora voli skupščina na predlog sekcij.
Vsaka sekcija lahko predlaga toliko kandidatov, kolikor ima mest v IO v skladu
s prejšnjim odstavkom tega člena.
24. člen
Posamezen član ali celoten IO lahko med trajanjem mandata
odstopijo. V primeru svojega odstopa morajo opravljati svojo funkcijo do
izvolitve novega člana oziroma IO. 
Skupščina lahko razreši posamezne člane IO na predlog sekcije,
ki je posameznega člana predlagala za izvolitev v IO. V primeru razrešitve mora
skupščina na isti seji izvoliti novega člana oziroma člane po kriterijih in
postopku, določenem v prejšnjem členu tega statuta.
25. člen
Seje IO sklicuje predsednik ali v njegovi odsotnosti podpredsednik
zbornice. Seja je sklepčna, če je na njej več kot polovica članov IO. Sklepi se
sprejemajo z večino navzočih članov IO. V primeru neodločenega izida glasovanja
odloča glas predsednika.
26. člen
IO zbornice opravlja naslednje naloge:
-       
izvršuje sklepe in odločitve skupščine zbornice,
-       
pripravlja gradivo, analize in predloge za delo skupščine, predlaga
ustanovitev komisij in odborov,
-       
pripravlja predloge sprememb statuta in drugih aktov zbornice,
-       
spremlja in usklajuje delo zborničnih komisij,
-       
podeljuje veterinarske licence,
-       
odloča o pritožbah komisij in odborov, ki niso predmet javnih
pooblastil,
-       
imenuje izvršnega direktorja,
-       
upravlja s sredstvi zbornice,
-       
določa predlog letnega delovnega načrta in letnega finančnega načrta ter
predlog letne bilance poslovanja zbornice,
-       
pripravlja izhodišča in merila za oblikovanje cen veterinarskih storitev,
-       
imenuje komisije za posamezne naloge iz svoje pristojnosti,
-       
opravlja druge naloge v skladu z akti zbornice.
d) Sekcije
27. člen
Člani zbornice se organizirajo v zbornične sekcije, ki so naslednje:
-       
sekcija zasebnih veterinarjev praktikov,
-       
sekcija javnih in upravnih veterinarjev,
-       
sekcija veterinarjev v izobraževanju, raziskovanju in diagnostiki,
-       
sekcija veterinarjev v industriji, farmaciji in prometu z zdravili,
-       
sekcija veterinarjev v zavarovalništvu,
-       
sekcija veterinarjev v Slovenski vojski.
Vsaka sekcija se lahko organizira tudi po regijskem principu,
vendar v razmerju do zbornice nastopa kot celota. Vsak član zbornice je lahko član
samo ene sekcije.
28. člen
Organi sekcije so zbor sekcije, upravni odbor sekcije in
predsednik sekcije. 
Zbor sekcije praviloma sestavljajo vsi njeni člani. Zbor sekcije
je nosilec vseh kandidacijskih postopkov iz pristojnosti sekcije za izvolitev
kandidatov v organe zbornice. 
Upravni odbor in predsednika sekcije urejajo pravilniki o
delovanju sekcij, ki jih sprejemajo sekcije na svojih zborih. Določila teh
pravilnikov ne smejo biti v nasprotju z akti zbornice. Skladnost pravilnikov s
statutom zbornice ugotavlja IO zbornice.
29. člen
Sekcije imajo naslednje naloge:
-       
predlagajo kandidate za izvolitev v organe zbornice v skladu s določili
tega statuta,
-       
negujejo dobre medsebojne odnose in poravnavajo spore članov znotraj
sekcije in med sekcijami,
-       
sprejemajo in obravnavajo želje, pobude in zahteve veterinarjev sekcije
in jih posredujejo preko svojih predstavnikov v IO in skupščino zbornice,
-       
skrbijo za položaj veterinarjev posamezne sekcije,
-       
obravnavajo gradiva za skupščino zbornice in izdelujejo stališča za IO
in skupščino zbornice,
-       
imenujejo organe, komisije in odbore, ki so potrebni za delovanje
sekcije,
-       
opravlja dela in naloge v korist in za potrebe svojih članov.
e) Tožilec zbornice
30. člen
Zbornica ima tožilca zbornice, ki je samostojen in neodvisen organ
zbornice. Tožilec zbornice na lastno pobudo ali na pobudo članov zbornice ali
drugih posameznikov ali organizacij, ki imajo interes v stvari, zahteva uvedbo
postopka pred razsodiščem zbornice za ugotavljanje kršitev kodeksa veterinarske
etike in pravilnika o medsebojnih odnosih veterinarjev, statuta zbornice, kot
tudi druge kršitve pravil veterinarske stroke.
Tožilec ima svojega namestnika, ki ga na predlog tožilca izvoli
skupščina. Namestnik tožilca ima enaka pooblastila in naloge, kakor tožilec. 
Tožilcu in njegovemu namestniku lahko pri njunem delu strokovno
pomaga univerzitetni diplomirani pravnik.
f) Razsodišče zbornice
31. člen
Zbornica ima razsodišče zbornice, ki je samostojen in neodvisen
organ zbornice. Razsodišče zbornice na predlog tožilca, IO, predsednika
zbornice, ali na predlog posameznega člana zbornice vodi postopek zoper
posameznega kršitelja aktov zbornice, ugotavlja njegovo odgovornost ter izreka
ukrepe. 
Pri vodenju postopka iz prejšnjega odstavka tega člena razsodišče
zbornice smiselno uporablja določbe zakona o splošnem upravnem postopku.
32. člen
Razsodišče ima predsednika in pet članov ter namestnika predsednika
in namestnike članov. Razsodišče odloča v senatih treh članov in odloča z večino
glasov. Sestavo posameznega senata določa predsednik razsodišča. 
Predsednik in člani razsodišča morajo biti iz različnih sekcij,
ravno tako morajo biti iz različnih sekcij tudi namestnik predsednika in
namestniki članov.
33. člen
Glede na težo kršitve, lahko razsodišče izreče naslednje ukrepe:
-       
opravičilo oškodovancu,
-       
opomin,
-       
javni opomin,
-       
povrnitev škode,
-       
dolžnost dodatnega strokovnega izpopolnjevanja,
-       
začasen ali trajen odvzem licence,
-       
objava razsodbe v veterinarskih občilih.
Zoper izrečen ukrep razsodišča iz pristojnosti izvajanja javnih
pooblastil je možna pritožba na pristojno ministrstvo, ki o zadevi odloča
dokončno. Pritožba zadrži izvršitev ukrepa. 
Zoper odločitev pristojnega ministrstva o pritožbi je možno
sprožiti upravni spor. 
Zoper odločitve razsodišča o drugih zadevah je možna pritožba
na izvršilni odbor.
34. člen
Kršitve, zaradi katerih lahko razsodišče izreče ukrep začasnega
ali trajnega odvzema licence, so naslednje:
-       
nevestno opravljanje veterinarskega poklica,
-       
dajanje lažnih podatkov v zvezi z opravljanjem veterinarske dejavnosti,
-       
opustitev dolžnosti stalnega in dopolnilnega izobraževanja v skladu s
predpisi in sklepi zbornice,
-       
večkratno ponavljanje kršitev kodeksa veterinarske etike.
g) Strokovna komisija
35. člen
Strokovno komisijo sestavljajo predsedniki sekcij ali predsedniki
strokovnih komisij sekcij ter pet članov, ki jih izvoli skupščina. Strokovna
komisija izmed svojih članov izbere predsednika, ki je po svojem položaju član
IO zbornice. Izvoljeni so tisti kandidati, ki prejmejo največje število glasov
na volitvah.
36. člen
Strokovna komisija ima naslednje dolžnosti in naloge:
-       
pripravlja standardne operativne postopke za izvajanje veterinarskih
storitev,
-       
pripravlja strokovne podlage za izvajanje dobre veterinarske prakse,
-       
pripravlja programe stalnega in dopolnilnega izobraževanja v skladu s
tretjim odstavkom 70. člena zakona o veterinarstvu,
-       
nadzoruje izvajanje strokovnega izobraževanja iz prejšnje alinee tega člena,
-       
daje mnenja in soglasja o primernosti ravnanj posameznih članov
zbornice,
-       
opravlja druge naloge v skladu s statutom in akti zbornice ter izvaja
naloge, ki jih prejme v skladu s sklepi IO.
37. člen
Skupščina lahko ustanovi tudi druge komisije, ki jim s posebnimi
pravilniki o delovanju opredeli naloge in pristojnosti.
h) Nadzorni odbor
38. člen
Nadzorni odbor nadzira materialno in finančno poslovanje zbornice
in zborničnih skladov. Nadzorni odbor ima predsednika in pet članov, ki jih
izvoli skupščina zbornice. Predsednik in člani odbora morajo biti iz različnih
sekcij. 
Nadzorni odbor odloča na svojih sejah z večino glasov vseh
članov. V primeru neodločenega izida pri glasovanju, odloča glas predsednika.
39. člen
V skladu s posebnim pravilnikom nadzorni odbor:
-       
nadzira materialno in finančno poslovanje zbornice,
-       
skupščini posreduje svoje ocene letnega zaključnega računa,
-       
po svoji presoji ali na zahtevo skupščine ali predsednika zbornice
kadarkoli v vmesnem obdobju preverja finančno poslovanje zbornice,
-       
nadzorni odbor je neposredno odgovoren samo skupščini zbornice.
i) Volilna komisija
40. člen
Skupščina imenuje komisijo za volitve in imenovanja na tak
način, da imenuje šest članov, ki izmed sebe imenujejo predsednika, namestnika
predsednika in dva člana komisije z dvema nadomestnima članoma. Člani volilne
komisije morajo biti iz različnih sekcij. Komisija operativno deluje na skupščini
v tričlanski zasedbi. Mandat komisije velja do konca naslednje volilne skupščine.
41. člen
V skladu s posebnim pravilnikom komisija za volitve in imenovanja:
-       
spremlja, nadzira in ocenjuje volitve in razrešitve v skupščini
zbornice,
-       
daje zaključna poročila in objavlja rezultate volitev na skupščini,
-       
ocenjuje pritožbe na kandidature, volilne postopke in volilne rezultate
in presoja veljavnost posameznih volilnih postopkov na skupščini. 
Komisija je neposredno odgovorna samo skupščini zbornice.
V. IZVRŠNI DIREKTOR ZBORNICE
42. člen
Izvršni direktor zbornice organizira in operativno vodi delo
zbornice in je pooblaščen za zastopanje in predstavljanje zbornice v poslovnih
in finančnih zadevah v vrednostih do 1 milijona SIT. Za vse zneske, ki
presegajo te zneske mora imeti sklep IO. 
Izvršni direktor vodi upravo zbornice, skrbi za izvajanje sklepov
njenih organov, skrbi za pripravo gradiv za delo njenih organov ter za
koordinacijo dela organov zbornice in njenih stalnih in začasnih komisij.
43. člen
Kadar gre pri izvajanju javnih pooblastil iz pristojnosti zbornice
za odločanje v upravnih stvareh, izdaja upravne odločbe izvršni direktor
zbornice, če zakon ali ta statut ne določa drugače. V skladu z zakonom lahko
izvršni direktor pooblasti tudi druge osebe za vodenje in odločanje v upravnem postopku.
Za vodenje upravnega postopka in odločanje v njem morajo
izvršni direktor in osebe iz prejšnjega odstavka tega člena izpolnjevati pogoje
iz 31. člena zakona o splošnem upravnem postopku (Uradni list RS, št. 80/99).
44. člen
Izvršnega direktorja zbornice imenuje IO na podlagi javnega
razpisa. Izvršni direktor zbornice je lahko doktor veterinarske medicine, ki
izpolnjuje pogoje iz drugega odstavka prejšnjega člena ter ima najmanj pet let
delovnih izkušenj in aktivno obvlada vsaj en jezik EU. 
Funkcija izvršnega direktorja zbornice je profesionalna funkcija
za poln delovni čas. Izvršnega direktorja IO imenuje za dobo štirih let z možnostjo
ponovnega imenovanja. Funkcija izvršnega direktorja je nezdružljiva s članstvom
v organih zbornice.
VI. UPRAVA ZBORNICE
45. člen
Strokovna in administrativno-tehnična dela in druga opravila
opravlja uprava zbornice. Delo te službe vodi izvršni direktor. Izvršni
direktor ima pravico in dolžnost zaposlovati delavce v strokovni službi v
skladu s potrebami in finančnimi zmožnostmi zbornice in sklepom IO. Uprava
zbornice lahko opravlja delo tudi za sekcije in njihovih organov. 
Organizacijo in naloge uprave zbornice ter sistemizacijo delovnih
mest v upravi določa poseben splošni akt, ki ga sprejme IO.
VII. FINANCIRANJE ZBORNICE
46. člen
Za svoje delo zbornica pridobiva sredstva:
-       
z vpisnino, članarino in drugimi prispevki svojih članov,
-       
z organizacijo in izvajanjem strokovnih nalog,
-       
z vlaganjem svojih sredstev v komercialne posle,
-       
iz založniške in izdajateljske dejavnosti,
-       
iz proračuna za izvajanje javnih pooblastil,
-       
iz donatorstva,
-       
iz drugih virov.
Delo sekcij se financira delno iz skupnih sredstev,
proporcionalno z zastopanostjo posamezne sekcije v članstvu zbornice. Poleg
tega lahko sekcije pridobivajo lastna sredstva, ki so neodtujljiva sredstva posamezne
sekcije in se zbirajo na posebnem podračunu. S temi sredstvi upravlja avtonomno
sekcija v skladu z notranjimi akti sekcije. Delo zbornice se financira v skladu
s letnim programom dela in finančnim načrtom, ki ga sprejema skupščina
zbornice.
VIII. KONČNE IN PREHODNE DOLOČBE
47. člen
Veterinarska zbornica se ustanovi z dnem sprejema tega
statuta, delovati pa začne z dnem izvolitve predsednika in izvršilnega odbora. 
Z dnem začetka delovanja Veterinarske zbornice preide premoženje
dosedanje Veterinarske zbornice Slovenije, ki je bilo pridobljeno iz proračunskih
virov, na Veterinarsko zbornico. 
Do začetka delovanja Veterinarske zbornice se izvedejo postopki
za prevzem delavcev dosedanje Veterinarske zbornice Slovenije in njihova
razporeditev na delovna mesta skladno s predpisanimi pogoji. 
V roku enega meseca po začetku delovanja zbornice se izvede
postopek imenovanja izvršnega direktorja zbornice.
48. člen
Statut zbornice je temeljni akt in z njim morajo biti usklajeni
vsi ostali akti zbornice.
Pobudo za spremembo statuta in drugih aktov zbornice lahko da
vsak član zbornice. Skupščina je dolžna o pobudi razpravljati, če pobudo podpre
IO zbornice ali zbor sekcije.
49. člen
Statut začne veljati z dnem njegovega sprejema na ustanovni
skupščini Veterinarske zbornice. K določbam statuta, ki se nanašajo na javna
pooblastila daje soglasje Vlada Republike Slovenije.
v. d. predsednika
Veterinarske zbornice
prof. dr. Marjan Kosec l. r.