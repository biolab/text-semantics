1. člen
(namen uredbe)
S to uredbo se določijo vode posebnega pomena na celinskih
vodah, ki so posebej značilne in ugodne za razvoj in ohranjanje posameznih
domorodnih vrst rib v katerih izvaja ribiško upravljanje Zavod za ribištvo
Slovenije (v nadaljnjem besedilu zavod) ter se določi sistem načrtovanja in
naloge zavoda in posebne režime upravljanja v teh vodah.
2. člen
(določitev voda)
Vode posebnega pomena so: 
1.    
Radovna od izvira do spodnjega jezu Hidroelektrarne Vintgar, 
2.    
Sava Bohinjka od cestnega mostu pod Bohinjsko Bistrico do jezu v Soteski
s pritoki, ter Triglavska jezera, 
3.    
Unica od izvira do poniknjenja s pritoki, 
4.    
Iščica od izvira do mostu v Hauptmancah s pritoki, razen Želimeljščice, 
5.    
Sava od izliva Ljubljanice na desnem bregu do mostu v Litiji s pritoki,
razen Dolske Mlinščice, 
6.    
Kolpa od jezu v Slavskem Lazu do jezu v Dolu pri Starem Trgu s pritoki
na levem bregu, 
7.    
Obrh v Loški dolini s pritoki; Cerkniško jezero od izvira Stržena do
črte Retje–Ponikve–Vrata–Zadnji kraj s pritoki, 
8.    
Krka od izvirov do jezu elektrarne v Zagradcu s pritoki, razen Višnjice;
Višnjica od mostu Krška vas–Trebnja Gorica do izliva v Krko, 
9.    
Soča od izvira do mostu v vasi Čezsoča s pritoki; Krnsko jezero.
3. člen
(načrtovanje)
(1) Podlaga za izvajanje ribiškega upravljanja v vodah
posebnega pomena je srednjeročni načrt ribiškega upravljanja v vodah posebnega
pomena (v nadaljnjem besedilu: načrt). 
(2) Načrt mora vsebovati: 
1.    
Oceno stanja, ki mora vsebovati: 
- 
opis in kategorijo vode, 
- 
stanje populacij rib, 
- 
vplive na vodo, 
- 
vplive na ribje populacije. 
2.    
Analizo izvajanja ribiškega upravljanja za preteklo obdobje. 
3.    
Ureditev: 
- 
revirjev in njihovo namembnost, 
- 
poribljavanja, 
- 
sonaravne vzreje, 
- 
odvzema spolnih celic rib, 
- 
športnega ribolova, 
- 
količine ulova, 
- 
števila ribolovnih dni. 
(3) Osnutek načrta za obdobje šestih let pripravi zavod. 
(4) Načrt na podlagi predloga sveta zavoda sprejme minister,
pristojen za ribištvo, v soglasju z ministrom, pristojnim za okolje in prostor.
(5) Vsebino načrta podrobneje predpiše minister, pristojen za
ribištvo.
4. člen
(naloge upravljavca)
Zavod izvaja na vodah posebnega pomena naslednje naloge: 
-    
upravljanje z ribami v vodah posebnega pomena v skladu z načrtom ter
letnim programom ribiškega upravljanja, ki je sestavni del letnega programa
dela zavoda, 
-    
spremljanje stanja ribjih populacij in njihovo dinamiko, tudi z rednimi
ihtiološkimi inventarizacijami, 
-    
vzdrževanje optimalne naseljenosti domorodnih ribjih vrst, 
-    
smukanje plemenk domorodnih ribjih vrst za repopulacijo, 
-    
spremljanje biološke produktivnosti z rednimi biološkimi analizami, 
-    
spremljanje glavnih parametrov kvalitete voda, ki lahko vplivajo na
floro in favno, 
-    
izvajanje raziskovalnih in strokovnih nalog, 
-    
vodenje evidenc in poročanje v ribištvu v skladu s predpisi o
sladkovodnem ribištvu, 
-    
izdelava letnega poročila o izvajanju ribiškega upravljanja v vodah
posebnega pomena, ki je sestavni del letnega poročila dela zavoda, 
-    
izvajanje drugih strokovnih po predpisih o ohranjanju narave, zlasti v
povezavi z doseganjem varstvenih ciljev Natura 2000, 
-    
posredovanje podatkov monitoringa rib kot elementa ekološkega stanja
voda ministrstvu, pristojnemu za vode, zaradi ocenjevanja ekološkega stanja
voda.
5. člen
(posebni režimi upravljanja)
(1) V vodah posebnega pomena niso dovoljeni nobeni posegi ali
dejavnosti, ki bi lahko poslabšali ugodno stanje ohranjenosti domorodnih ribjih
vrst in stanje voda. 
(2) Športni ribolov v vodah posebnega pomena je dovoljen, v
obsegu in na način, ki ne vpliva na ugodno stanje ohranjenosti domorodnih
ribjih vrst ali kako drugače ogroža namen zaradi česar je bila voda razglašena
za vodo posebnega pomena. 
(3) Zavod mora redno spremljati vplive športnega ribolova na
populacijo rib. V primeru negativnega vpliva na populacijo domorodnih ribjih
vrst mora ustrezno prilagoditi način izvajanja ribiškega upravljanja. 
(4) V vodah posebnega pomena se mora ribiško upravljanje
izvajati v skladu z obstoječimi varstvenimi usmeritvami in režimi, ki so
določeni za varovana in zavarovana območja po predpisih s področja ohranjanja
narave.
6. člen
(ribiškočuvajska služba)
Zavod mora zagotoviti izvajanje ribiškočuvajske službe.
7. člen
(prenehanje veljavnosti)
Z dnem uveljavitve te Uredbe preneha veljati Pravilnik o
načinu upravljanja varstvenih voda (Uradni list SRS, št. 7/78 in Uradni list
RS, št. 61/06 – ZSRib).
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-15/2007/11
Ljubljana, dne 31. maja 2007
EVA 2007-2311-0013
Vlada Republike Slovenije
Janez Janša l.r. 
Predsednik