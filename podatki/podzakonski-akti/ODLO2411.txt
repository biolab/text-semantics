1. člen
(1) Z namenom, da se omeji gibanje prebivalstva in zaradi
zajezitve in obvladovanja epidemije COVID-19 se s tem odlokom začasno omejuje
kolektivno uresničevanje verske svobode v Republiki Sloveniji.
(2) Za kolektivno uresničevanje verske svobode iz prejšnjega
odstavka gre v primerih izražanja vere več članov posamezne cerkve oziroma
druge verske skupnosti, ki so hkrati fizično prisotni v verskem objektu, v
obliki bogoslužij, verskih obredov, molitev oziroma drugih verskih praks.
(3) Ne glede na odlok, ki ureja začasno delno omejitev
gibanja ljudi in prepoved zbiranja ljudi, je dovoljeno gibanje in združevanje
verskega uslužbenca in člana cerkve oziroma druge verske skupnosti tudi izven
verskih objektov, ko gre za individualno versko duhovno oskrbo.
2. člen
(1) Kolektivno uresničevanje verske svobode iz prvega
odstavka prejšnjega člena je dovoljeno le pod pogojem, da se zagotovi:
-       
minimalni možni stik med udeleženci,
-       
redno prezračevanje ali ustrezna ventilacija verskih objektov, v katerih
se kolektivno uresničuje verska svoboda,
-       
obvezno nošenje zaščitnih mask,
-       
prepoved petja, in
-       
razkuževanje rok ob vstopu in izstopu iz verskih objektov, v katerih se
kolektivno uresničuje verska svoboda.
(2) Pri kolektivnem uresničevanju verske svobode iz
prejšnjega odstavka se smiselno upoštevajo vsa splošno veljavna higienska
priporočila ministrstva, pristojnega za zdravje (v nadaljnjem besedilu:
ministrstvo), in Nacionalnega inštituta za javno zdravje (v nadaljnjem
besedilu: NIJZ) za preprečevanje okužbe z virusom SARS-CoV-2, ki so objavljena
na spletni strani ministrstva in NIJZ.
(3) Število oseb, ki kolektivno uresničujejo versko svobodo v
zaprtih prostorih, se omeji na enega udeleženca na 30 kvadratnih metrov zaprte
površine oziroma več udeležencev, če gre za osebe iz skupnega gospodinjstva. Če
je verski objekt manjši od 30 kvadratnih metrov se število oseb omeji na enega
verskega uslužbenca in udeleženca oziroma več udeležencev, če gre za osebe iz skupnega
gospodinjstva. Medosebna razdalja med udeleženci mora biti najmanj 1,5 metra,
razen med osebami iz skupnega gospodinjstva.
(4) Cerkev oziroma druga verska skupnost zagotovi spoštovanje
pogojev iz prvega odstavka tega člena in omejitev iz prejšnjega odstavka.
3. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasni omejitvi kolektivnega
uresničevanja verske svobode v Republiki Sloveniji (Uradni list RS, št. 55/21) vsebuje naslednjo končno določbo:
»KONČNA DOLOČBA
4. člen
Ta odlok začne veljati 12. aprila 2021 in velja do vključno
18. aprila 2021.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 60/21) spreminja 4. člen Odloka o začasni
omejitvi kolektivnega uresničevanja verske svobode v Republiki Sloveniji
(Uradni list RS, št. 55/21) tako, da se glasi:
»4. člen
Ta odlok začne veljati 12. aprila 2021 in velja do vključno
25. aprila 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.