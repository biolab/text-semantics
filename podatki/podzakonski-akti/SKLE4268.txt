I. UVODNE DOLOČBE
1. člen
Slovenski šolski muzej (v nadaljnjem besedilu: zavod) je
javni zavod, ustanovljen zaradi dokumentiranja zgodovinskega razvoja šolstva in
vzgoje ter izvajanja muzejske dejavnosti na področju vzgoje in izobraževanja in
s tem povezanih nalog zbiranja, ohranjanja, dokumentiranja, proučevanja,
interpretacije, raziskovanja, upravljanja in razstavljanja premične in nesnovne
kulturne dediščine s področja zgodovine šolstva in vzgoje.
Ustanovitelj zavoda je Republika Slovenija, ustanoviteljske
pravice in obveznosti pa zanjo izvršuje Vlada Republike Slovenije.
2. člen
Zavod je pravni naslednik prvega specialnega muzeja na
Slovenskem, ki ga je leta 1898 ustanovila Zaveza slovenskih učiteljskih
društev. S posebnim odlokom Kraljevske banske uprave Dravske banovine z dne 27.
maja 1938 je bil ustanovljen kot Muzej slovenskega ljudskega šolstva, ki se je
po drugi svetovni vojni preimenoval v Slovenski šolski muzej. S sklepom o
ustanovitvi javnega zavoda Slovenski šolski muzej št. 022-21/97-1(S) z dne 31.
7. 1997 je bil ustanovitveni akt tega zavoda usklajen z zakonodajo.
3. člen
Slovenski šolski muzej na ozemlju Republike Slovenije, v
slovenskem zamejstvu in izseljenstvu deluje na področju zgodovine šolstva in
vzgoje z zbiranjem, dokumentiranjem, evidentiranjem, preventivno konzervatorsko
dejavnostjo, hrambo gradiva (premična kulturna dediščina s področja zgodovine
šolstva) in z njim povezano dejavnostjo ter raziskovalnim delom. Z muzejskimi
predmeti, dokumentacijo ter arhivskim gradivom, s fototeko (tudi diateko,
filmskim, video in avdio gradivom) in knjižnim gradivom (kot so učbeniki,
pedagoški tisk) predstavlja razvoj šolstva in vzgoje na Slovenskem od
predšolske vzgoje do univerze za tretje življenjsko obdobje. Muzej opravlja
tudi pedagoško delo, usmerjeno v doživeto izkušnjo tradicij našega šolstva in
vzgoje za obiskovalce razstav, raziskovalno delo in ustrezno strokovno
svetovalno delo o gradivu in dejavnosti muzeja drugim uporabnikom.
4. člen
Ime zavoda je: Slovenski šolski muzej.
V mednarodnem poslovanju muzej uporablja ime: Slovenian
School Museum.
Skrajšano ime je: SŠM.
Sedež javnega zavoda je: Plečnikov trg 1, Ljubljana.
Zavod je pravna oseba.
Zavod je vpisan v sodni register pri Okrožnem sodišču v
Ljubljani, pod vložno številko 10016300 z dne 29. 9. 2001.
II. DEJAVNOSTI ZAVODA
5. člen
Zavod kot državni muzej opravlja javno službo na področju
varstva premične in nesnovne kulturne dediščine ter dokumentiranja zgodovine
šolstva in vzgoje na Slovenskem. 
V okviru javne službe opravlja predvsem naslednje naloge:
-       
zbira in obdeluje podatke o zgodovini šolstva in vzgoje ter raziskuje
zgodovino šolstva in vzgoje na območju Republike Slovenije in slovenskega
šolstva v zamejstvu in izseljenstvu,
-       
evidentira, dokumentira, zbira in popisuje muzejske predmete šolske
dediščine na podlagi zbiralne politike, jih hrani, konservira in restavrira,
razstavlja ter proučuje, 
-       
predstavlja razvoj šolstva in vzgoje na Slovenskem na vseh stopnjah
izobraževanja z raznovrstnimi oblikami in metodami muzejskega dela,
-       
pripravlja in izvaja pedagoško-andragoške dejavnosti na področju
zgodovine šolstva in vzgoje,
-       
izdaja strokovno-znanstveno literaturo in promocijske publikacije s
področja zgodovine šolstva in vzgoje,
-       
promovira muzejsko delo na področju zgodovine šolstva v
vzgojno-izobraževalnih organizacijah in spodbuja zanimanje za zgodovino šolstva
in vzgoje,
-       
posreduje zbrane podatke iz zgodovine šolstva in vzgoje ter izsledke
raziskovanj zainteresirani javnosti ter izposoja muzejske predmete
zainteresiranim uporabnikom,
-       
strokovno svetuje in sodeluje z drugimi organizacijami na področju
delovanja muzeja,
-       
varuje in hrani muzejske zbirke ter jih dopolnjuje, 
-       
zbira, obdeluje in raziskuje podatke o šolah na Slovenskem, zbira letna
poročila in glasila šol ter fototeko šol, o njih vodi urejene evidence ter
omogoča posredovanje teh podatkov matičnim šolam in zainteresirani javnosti,
-       
aktivno sodeluje pri slovenskem in mednarodnem kulturnem in znanstvenem
sodelovanju z drugimi kulturnimi, vzgojno-izobraževalnimi ter raziskovalnimi
ustanovami, 
-       
razvija strokovno-raziskovalno vlogo osrednjega muzeja za področja svojih
zbirk v sodelovanju z mrežo muzejev,  
-       
kot državni muzej skrbi za enotne standarde na področju varovanja in
hranjenja premične dediščine šolstva,
-       
skrbi za izobraževanje svojih strokovnih delavcev in nudi pomoč pri
strokovnem izobraževanju strokovnih sodelavcev drugih muzejev, 
-       
omogoča strokovno izobraževanje pripravnikov s področja delovanja
muzeja,
-       
daje strokovna mnenja o izvozu, iznosu in uvozu kulturne dediščine,
-       
posreduje podatke o premični dediščini šolstva v register dediščine in
skrbi za dostopnost podatkov javnosti, 
-       
poleg izpopolnjevanja in dopolnjevanja stalne razstave najmanj enkrat
letno pripravi občasne razstave iz svojih zbirk ter pri tem sodeluje z domačimi
in tujimi muzeji, drugimi ustanovami in posamezniki, 
-       
povezuje se s slovenskimi ustanovami v zamejstvu in Slovenci po svetu za
načrtno varovanje in hranjenje dediščine slovenskega šolstva, 
-       
pri restavratorsko-konservatorski dejavnosti muzejskih predmetov na
področju izobraževanja in vzgoje se povezuje s specializiranimi strokovnimi
organizacijami in drugimi muzeji,
-       
vodi strokovno knjižnico za področje zgodovine šolstva, ki je odprta za
javnost, in skrbi za izvajanje knjižnične dejavnosti po zahtevanih standardih
in zakonodaji, 
-       
izdaja tiskano gradivo, video-, zvočne in računalniške zapise, ki
izhajajo iz poslanstva muzeja, ter druge oblike promocijskega materiala s
področja dejavnosti muzeja, 
-       
načrtuje in izvaja raziskovalno dejavnost v skladu s poslanstvom muzeja,
pripravlja strokovna in znanstvena srečanja, predavanja ter seminarje o zgodovini
šolstva in vzgoje.
Zavod opravlja tudi strokovno-razvojne naloge, ki so povezane
z aktivnimi metodami predstavitve šolske preteklosti, zbiranjem in analizo
podatkov o preteklosti šolstva ter zgodovinskim razvojem pedagogike in
andragogike v Republiki Sloveniji. S primerjavo razvoja pedagoško-andragoških
idej v preteklosti in sedanjosti ter navezovanjem razvoja šolstva v preteklosti
na dogajanje v sodobnem izobraževalnem sistemu analizira in evalvira smer
razvoja vzgoje in izobraževanja v Republiki Sloveniji ter opravlja druge, s
programom določene strokovno-razvojne naloge. Podrobnejša opredelitev in
predvideni obseg takih nalog se določita na podlagi usmeritev ministrstva,
pristojnega za izobraževanje, v letnem programu strokovno-razvojnih nalog zavoda
in pogodbi o financiranju dejavnosti zavoda.
6. člen
Druge dejavnosti, ki so namenjene opravljanju dejavnosti, za
katero je zavod ustanovljen, so določene v prilogi tega sklepa, ki je njegov
sestavni del.
Zavod lahko spremeni ali razširi dejavnost le s soglasjem
ustanovitelja.
III. ORGANI ZAVODA
7. člen
Organa zavoda sta:
-       
direktor in
-       
svet.
Organa zavoda zagotavljata poslovanje zavoda v skladu z
veljavnimi predpisi in odgovarjata za zakonitost poslovanja zavoda.
Direktor
8. člen
Direktor zastopa, predstavlja in vodi poslovanje zavoda ter
odgovarja za zakonitost in strokovnost dela zavoda.
Direktor mora pri vodenju poslov ravnati z javnimi in drugimi
sredstvi s skrbnostjo vestnega gospodarstvenika.
Direktorja zavoda imenuje in razrešuje svet zavoda s soglasjem
ustanovitelja, na podlagi izvedenega javnega razpisa.
Mandat direktorja traja pet let, po izteku te dobe je lahko
ponovno imenovan.
Na podlagi akta o imenovanju sklene pogodbo o zaposlitvi z
direktorjem predsednik sveta zavoda. Delovno razmerje z direktorjem se sklene
za določen čas, čas trajanja mandata.
9. člen
Za direktorja je lahko imenovan kandidat, ki poleg splošnih
pogojev izpolnjuje naslednje pogoje:
-       
ima najmanj visokošolsko izobrazbo ene od strok, zastopanih v dejavnosti
muzeja,
-       
vsaj 5 let delovnih izkušenj na področju muzejske dejavnosti,
-       
poznavanje področja dela muzeja,
-       
aktivno znanje slovenskega jezika,
-       
aktivno znanje najmanj enega svetovnega jezika in pasivno znanje najmanj
enega svetovnega jezika,
-       
sposobnost za organiziranje in vodenje dela v kolektivu.
Ob prijavi na razpis kot tudi v primeru neposrednega povabila
iz tretjega odstavka prejšnjega člena je dolžan kandidat predložiti tudi
predlog razvoja in dela zavoda za mandatno obdobje.
10. člen
Direktor je lahko razrešen pred potekom mandata, če: 
-       
pri svojem delu ne ravna v skladu s predpisi in splošnimi akti zavoda
ali neutemeljeno ne izvršuje sklepov organov zavoda oziroma ustanovitelja ali
ravna v nasprotju z njimi, 
-       
s svojim nevestnim ali nepravilnim delom povzroči zavodu večjo škodo, 
-       
zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti zavoda, 
-       
nastane kateri od razlogov, ko po predpisih o delovnih razmerjih
direktorju preneha delovno razmerje po samem zakonu, ali 
-       
sam zahteva razrešitev. 
Svet zavoda mora pred sprejetjem sklepa o razrešitvi
direktorja seznaniti o razlogih za njegovo razrešitev ter mu dati možnost, da
se o njih izjavi. Pred razrešitvijo direktorja mora svet
pridobiti soglasje ustanovitelja.
11. člen
Naloge direktorja:
-       
načrtuje, organizira in vodi delo in poslovanje zavoda,
-       
sprejema strateški načrt,
-       
sprejema program dela,
-       
sprejema akt o notranji organizaciji dela po predhodnem mnenju
reprezentativnih sindikatov zavoda,
-       
sprejema akt o sistemizaciji delovnih mest po predhodnem mnenju
reprezentativnih sindikatov zavoda,
-       
sprejema kadrovski načrt,
-       
sprejema načrt nabav osnovnih sredstev in investicijskega vzdrževanja,
-       
sprejema splošne akte, za katere je tako določeno s predpisi ali pravili
in zagotavlja pripravo aktov, ki jih sprejema svet,
-       
poroča ustanovitelju in svetu o zadevah, ki lahko pomembno vplivajo na
delovanje zavoda,
-       
pripravi letno poročilo,
-       
sklepa zavodsko kolektivno pogodbo,
-       
izvršuje sklepe in odločitve sveta zavoda in drugih organov,
-       
imenuje vodje organizacijskih enot,
-       
oblikuje predloge novih programov in dodatnih storitev,
-       
skrbi za trženje storitev in določa cene storitev,
-       
skrbi za promocijo zavoda,
-       
skrbi za sodelovanje z drugimi zavodi in organizacijami,
-       
zagotavlja obveščanje delavcev v skladu s predpisi,
-       
določa podatke, ki se štejejo za poslovno skrivnost,
-       
izvaja vse pristojnosti s področja delovnih razmerij v skladu z
veljavnimi predpisi,
-       
odloča o disciplinski in odškodninski odgovornosti delavcev,
-       
odloča o razporejanju delovnega časa in odreja delo prek polnega
delovnega časa,
-       
odloča o delovni uspešnosti in o napredovanju delavcev v skladu s
predpisi,
-       
imenuje delovne skupine ali druga telesa za izvedbo določenih nalog ali
preučitev posameznih vprašanj iz svoje pristojnosti,
-       
opravlja druge zadeve, ki jih določajo zakon in drugi predpisi, ta sklep
in splošni akti zavoda.
K aktom iz druge, tretje, četrte, pete, šeste, sedme in
enajste alinee ter k imenovanju iz trinajste alinee prejšnjega odstavka daje
soglasje svet.
12. člen
Direktor zastopa in predstavlja zavod neomejeno, razen pri
prometu z nepremičninami, kjer je potrebno soglasje ustanovitelja.
Direktor lahko pri uresničevanju svojih pooblastil, določenih
z zakonom in tem aktom, prenese s posebnimi pooblastili opravljanje posameznih
zadev na posamezne delavce v skladu z aktom o notranji organizaciji dela in
sistemizaciji delovnih mest.
13. člen
Zavod ima lahko enega pomočnika direktorja.
Pomočnika imenuje direktor na podlagi javnega razpisa.
Mandat pomočnika direktorja traja za čas trajanja mandata
direktorja in se lahko ponovi.
14. člen
Pogoje, ki jih mora izpolnjevati pomočnik direktorja iz 13.
člena tega sklepa, določa akt o sistemizaciji delovnih mest.
15. člen
Naloge in pristojnosti pomočnika direktorja določa akt o
sistemizaciji delovnih mest. Vrsto in obseg pooblastil pomočnika direktorja
določi direktor zavoda s sklepom o imenovanju.
16. člen
Pomočnik direktorja je lahko razrešen pred potekom mandata iz
istih razlogov kot direktor.
Pred sprejemom sklepa o razrešitvi mora direktor seznaniti
pomočnika direktorja o razlogih za razrešitev in mu dati možnost, da se v roku
15 dni o njih izjavi.
Pomočniku direktorja predčasno preneha mandat tudi v primeru
predčasnega prenehanja mandata direktorju.
Svet zavoda
17. člen
Svet zavoda sestavlja pet članov, in sicer:
-       
trije predstavniki ustanovitelja, od katerih vlada imenuje dva
predstavnika na predlog ministrstva, pristojnega za šolstvo, in enega
predstavnika na predlog ministrstva, pristojnega za kulturo,
-       
en predstavnik delavcev zavoda, ki ga izvolijo zaposleni izmed vseh
zaposlenih v zavodu, in
-       
en predstavnik uporabnikov oziroma zainteresirane javnosti, ki ga
imenuje Kulturniška zbornica.
Volitve predstavnikov delavcev se uredijo v aktu, ki ga v
skladu s predpisi, ki urejajo sodelovanje delavcev pri upravljanju, sprejme
pristojni organ zaposlenih ali zaposleni na zboru delavcev. Volitve se
razpišejo največ 90 in najmanj 60 dni pred potekom mandata.
18. člen
Na prvi konstitutivni seji člani sveta izmed sebe izvolijo
predsednika in namestnika.
Mandat članov sveta zavoda traja pet let in so po preteku
mandata lahko ponovno imenovani. Direktor je dolžan obvestiti ministrstvo o
poteku mandata članom sveta zavoda najmanj 90 dni pred potekom.
Svet zavoda sklepa veljavno, če je na seji navzoča večina
članov sveta.
Svet zavoda sprejema odločitve z večino glasov prisotnih
članov.
Svet zavoda je konstituiran, če je
imenovana oziroma izvoljena več kot polovica njegovih članov.
Podrobnejše delovanje uredi svet zavoda s poslovnikom.
19. člen
Svet zavoda opravlja naslednje naloge:
-       
nadzoruje zakonitost dela in poslovanja zavoda,
-       
spremlja, analizira in ocenjuje delovanje javnega zavoda in politiko
ustanovitelja,
-       
predlaga ustanovitelju revizijo poslovanja,
-       
ocenjuje delo direktorja,
-       
imenuje in razrešuje direktorja na podlagi izvedenega javnega razpisa, s
soglasjem ustanovitelja,
-       
sklepa pogodbo o zaposlitvi z direktorjem,
-       
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in zavodski kolektivni pogodbi ter nadzoruje njihovo izvajanje glede na
namen, zaradi katerega je zavod ustanovljen,
-       
potrjuje letno poročilo zavoda,
-       
daje soglasje k cenam javnih kulturnih dobrin,
-       
oblikuje stalne ali občasne komisije ali druga delovna telesa za
posamezna vprašanja iz svoje pristojnosti,
-       
obravnava vprašanja s področja strokovnega dela zavoda in daje
direktorju mnenja, predloge in pobude za razreševanje teh vprašanj,
-       
daje druge pobude in predloge v zvezi z delovanjem zavoda,
-       
ugotavlja ustreznost strateškega načrta in programa dela glede na namen,
zaradi katerega je javni zavod ustanovljen,
-       
druge naloge v skladu z veljavnimi predpisi in tem aktom.
20. člen
Prvo konstitutivno sejo sveta zavoda skliče direktor v roku
30 dni po imenovanju oziroma po izvolitvi predstavnikov delavcev in prejemu
predlogov.
Svetu zavoda začne teči mandat z dnem konstituiranja.
21. člen
Član sveta zavoda je lahko razrešen pred potekom mandata, za
katerega je imenovan, če:
-       
sam zahteva razrešitev,
-       
se ne udeležuje sej,
-       
pri svojem delu ne ravna v skladu s predpisi,
-       
ne opravlja svojih nalog oziroma jih ne opravlja strokovno.
V primeru predčasne razrešitve člana se za čas do izteka
mandata imenuje oziroma izvoli nov član po istem postopku kot je bil imenovan
oziroma izvoljen razrešeni član.
Člana sveta, ki ga imenuje vlada, razreši vlada na predlog
ministra.
22. člen
Mandat predstavnika delavca v svetu preneha s prenehanjem
delovnega razmerja in v primerih, določenih v aktu iz drugega odstavka 17.
člena.
23. člen
Ustanovitelj zagotavlja zavodu kadrovske, finančne in
prostorske možnosti za opravljanje nalog na področju varstva premične kulturne
dediščine šolstva, primerljive z ostalimi državnimi muzeji, ki opravljajo javno
službo, in spodbuja njegov razvoj.
Zaposlenim v zavodu se v sistemizaciji določijo dodatki, kot
so določeni v kolektivni pogodbi za kulturne dejavnosti.
IV. SREDSTVA ZA DELO IN ODGOVORNOST ZA OBVEZNOSTI ZAVODA
24. člen
Zavod upravlja s prostori na Plečnikovem trgu 1 v Ljubljani ter
z vso opremo in inventariziranim gradivom, s katerim je gospodaril do
uveljavitve tega sklepa.
25. člen
Zavod pridobiva sredstva za opravljanje svoje dejavnosti iz
državnega proračuna v skladu z zakonom in drugimi predpisi.
Poleg tega lahko pridobiva sredstva iz naslednjih virov:
-       
iz proračuna lokalnih skupnosti,
-       
z vstopninami,
-       
s prodajo blaga in storitev na trgu,
-       
z donacijami, darili, sponzorstvi,
-       
s kandidaturo na domačih in mednarodnih javnih natečajih,
-       
iz drugih virov v skladu z zakonom in drugimi predpisi.
26. člen
Presežek prihodkov nad odhodki zavod nameni za izvajanje in
razvoj svoje dejavnosti.
O načinu razpolaganja s presežkom prihodkov nad odhodki
odloča ustanovitelj na predlog direktorja po predhodnem mnenju sveta zavoda.
O načinu pokrivanja morebitnega primanjkljaja odloča
ustanovitelj na predlog direktorja po predhodnem mnenju sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
27. člen
Zavod je pravna oseba, ki nastopa v pravnem prometu v okviru
svoje dejavnosti samostojno, z vsemi pravicami in obveznostmi, v svojem imenu
in za svoj račun.
Zavod odgovarja za svoje obveznosti z vsemi sredstvi, s
katerimi lahko razpolaga.
28. člen
Premoženje zavoda je last ustanovitelja.
S premičnim premoženjem upravlja zavod samostojno, z
nepremičninami pa samo po predhodnem soglasju ustanovitelja.
Pri začasnem oddajanju prostorov imajo prednost državni javni
zavodi s področja kulture.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
29. člen
Za obveznosti zavoda odgovarja ustanovitelj do višine
sredstev, ki jih v tekočem letu zagotavlja iz proračuna Republike Slovenije za
delovanje zavoda.
Ustanovitelj ne odgovarja za obveznosti zavoda iz naslova
drugih dejavnosti, ki jih zavod opravlja za druge naročnike.

Priloga:
Dejavnosti zavoda

Sklep o ustanovitvi javnega zavoda Slovenski
šolski muzej (Uradni list RS, št. 110/03) vsebuje naslednje prehodne in
končne določbe:
»VII. PREHODNE IN KONČNE DOLOČBE
30. člen
Z dnem uveljavitve tega sklepa Svet zavoda nadaljuje delo do
izteka svojega mandata in dosedanji direktor do izteka mandata, za katerega je
bil imenovan.
31. člen
Akt o sistemizaciji delovnih mest, strateški načrt in
kadrovski načrt morata biti sprejeta najkasneje do 29. 11. 2003. Do sprejema
novega akta velja obstoječi pravilnik o organizaciji dela in sistemizaciji
delovnih mest v vseh določbah, ki niso v nasprotju s tem sklepom.
32. člen
Z dnem uveljavitve tega sklepa preneha veljati sklep vlade o
ustanovitvi javnega zavoda Slovenski šolski muzej št. 022-21/97-1(S) z dne 31.
7. 1997.
33. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvi Sklepa o
ustanovitvi javnega zavoda Slovenski šolski muzej (Uradni list RS, št. 42/16) vsebuje naslednje prehodne in
končno določbo:
»PREHODNE IN KONČNA DOLOČBA
9. člen
(mandat direktorja)
Dosedanji direktor zavoda nadaljuje svoj mandat do njegovega
izteka.
10. člen
(uskladitev splošnih aktov
zavoda)
Svet zavoda mora uskladiti splošne akte zavoda z določbami
tega sklepa v šestih mesecih po njegovi uveljavitvi.
11. člen
(priloga)
Priloga iz 6. člena sklepa je kot priloga sestavni del tega
sklepa. 
12. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.