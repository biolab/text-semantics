1. člen
S tem sklepom se določa obveznost poročanja
gospodarskih družb, ki izvajajo poslovno dejavnost najema, zakupa ali lizinga
(v nadaljevanju: najem).
Najem je za namene poročanja po tem sklepu
pogodbeno razmerje, v katerem najemodajalec prenese na najemnika v zameno za
plačilo ali niz plačil pravico do uporabe trajne dobrine za dogovorjen čas.
Banka Slovenije bo podatke, zbrane s
poročanjem po tem sklepu, uporabljala za namene statistike finančnih računov
ter za ugotavljanje poslovnega stanja in prepoznavanja tveganj z vidika
finančne stabilnosti v dejavnosti najema, ostalem gospodarstvu in sektorju
gospodinjstev.
2. člen
Obvezniki poročanja v skladu s tem sklepom
so gospodarske družbe, katerih dejavnost je najem v skladu z opredelitvijo iz
drugega odstavka 1. člena tega sklepa.
Banka Slovenije določi statistični vzorec
obveznikov poročanja na podlagi pomembnosti poslovanja in obveznike poročanja o
tem pisno obvesti.
3. člen
Obvezniki poročanja iz 2. člena tega sklepa
morajo četrtletno zagotavljati podatke bilance stanja in transakcije, izkaz
poslovnega izida in statistične podatke lizing poslov.
4. člen
Guverner Banke Slovenije izda navodilo za
izvajanje tega sklepa. Navodilo se objavi na spletni strani Banke Slovenije.
5. člen
Obvezniki poročanja morajo podatke
zagotavljati četrtletno, najkasneje do 10. delovnega dne v mesecu, ki sledi
četrtletju. Obvezniki poročanja, ki so zavezani k reviziji letnih poročil,
pošljejo tudi revidirano poročilo za poslovno leto najkasneje do
10. septembra, ki sledi koncu poslovnega leta.
Obvezniki poročanja so dolžni prvo poročilo
po tem sklepu posredovati za zadnje četrtletje 2012 do 15. januarja 2013.
6. člen
Ta sklep začne veljati naslednji dan po
objavi v Uradnem listu Republike Slovenije, uporabljati pa se začne
1. oktobra 2012.
Ljubljana,
dne 31. julija 2012
Predsednik
Sveta
Banke Slovenije
Marko
Kranjec l.r.