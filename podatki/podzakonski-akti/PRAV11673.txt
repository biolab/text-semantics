I. SPLOŠNE DOLOČBE
1. člen
(vsebina)
(1) Ta pravilnik določa vrste in način
izvajanja ukrepov za zagotavljanje varnosti ogroženih uslužbencev policije (v
nadaljnjem besedilu: ogroženi), način določanja stopnje ogroženosti, pogoje
odprodaje tehničnih sredstev in naprav, uporabljenih pri izvajanju ukrepov za
preprečevanje vseh vrst ogrožanja na delu ali v zvezi z delom, ter ukrepov za
varovanje tehničnih sredstev in opreme policije.
(2) Določbe tega pravilnika se
smiselno uporabljajo tudi za bližnje uslužbenca policije in posameznike, ki
pomagajo policiji.
2. člen
(grožnja in napad)
(1) Ogrožanje uslužbenca policije je
vsak napad ali grožnja z napadom na njegovo življenje, telo, osebno integriteto
ali premoženje zaradi izvajanja nalog policije ali v zvezi z njegovim delom v
policiji.
(2) Grožnja je lahko izrečena neposredno
uslužbencu policije ali osebi, preko katere se želi doseči namen grožnje.
Grožnja je lahko izražena neposredno ali na kakšen drug način.
II. UKREPI ZA VAROVANJE
3. člen
(izvajanje ukrepov)
(1) Ukrepe za varovanje ogroženega
izvajajo vse enote policije, vodi pa jih kriminalistična policija.
(2) Vrsta in način izvajanja ukrepov
se za vsak primer posebej določita na podlagi ugotovljene stopnje ogroženosti.
(3) Ukrepi za varovanje se izvajajo
toliko časa, kot je potrebno glede na obliko in stopnjo ogroženosti. Nadrejeni
o prenehanju izvajanja ukrepov seznani uslužbenca policije, ki je bil ogrožen.
4. člen
(prijava grožnje)
(1) Uslužbenec policije, ki meni, da
je ogrožen ali je ogrožen njegov bližnji, o grožnji obvesti neposredno
nadrejeno osebo (v nadaljnjem besedilu: nadrejeni). Bližnji uslužbenca policije
in posameznik, ki je policiji pomagal, pa o grožnji obvesti najbližjo
policijsko postajo ali na telefonsko številko 113. Uslužbenec policije, ki
sprejme obvestilo o grožnji, mora o tem takoj obvestiti nadrejenega, ki poskrbi
za prve nujne ukrepe.
(2) Vsak uslužbenec policije mora
nadrejenega takoj seznaniti tudi z vsako grožnjo, ki je uperjena proti kateremu
koli drugemu uslužbencu policije, bližnjemu uslužbenca policije ali
posamezniku, ki je pomagal policiji, če je o njej obveščen ali kako drugače
izve zanjo.
5. člen
(prvi nujni ukrepi ob prijavi grožnje)
Nadrejeni, ki je obveščen o grožnji, mora
ukreniti vse potrebno, da:
-       
se zagotovi varnost ogroženega, zbere prva obvestila in ugotovi dejansko
stanje;
-       
so ogroženemu dana navodila za samozaščitno ravnanje.
6. člen
(stopnje ogroženosti)
Ogroženost je lahko:
-       
NIZKA: ogrožanje je možno, a ni verjetno. Posledice so lahko različna
vznemirjanja oziroma izrečene grožnje, ni pričakovati hujših posledic;
-       
SREDNJA: ogrožanje je verjetno. Obstaja verjetnost, da je ogroženo
življenje telo ali osebna varnost uslužbenca policije. Lahko bi bila povzročena
premoženjska škoda ogroženemu uslužbencu ali njegovim bližnjim;
-       
VISOKA: grožnje se uresničujejo. Možne so vse oblike napada na življenje
in telo.
7. člen
(določanje stopnje ogroženosti)
Stopnja ogroženosti se določi predvsem na
podlagi podatkov o:
-       
resnosti grožnje;
-       
osebnosti storilca (specialni povratnik, nasilnež, duševni bolnik ipd.);
-       
motivu za grožnjo (upoštevata se razlog, ki ga navaja storilec, in
mnenje ogroženega);
-       
znanstvih, ki jih ima storilec in mu lahko pomagajo pri izvršitvi
grožnje;
-       
sredstvih, ki jih ima storilec na razpolago za izvršitev grožnje;
-       
kriminalni dejavnosti storilca;
-       
načinu storitve kaznivih dejanj, ki jih je storilec že storil;
-       
posebnih znanjih storilca (bombni specialist, oseba z znanjem s področja
vojaških in borilnih veščin ipd.);
-       
nevarnih snoveh, orožju ali drugih nevarnih predmetih, ki jih poseduje
storilec;
-       
načinu življenja ogroženega, ki lahko pomeni tveganje pri izvedbi
varovanja;
-       
osebnem odnosu med ogroženim in storilcem;
-       
ponavljanju, intenziteti in načinu izrekanja groženj;
-       
vzročni povezavi med grožnjo in delom ogroženega;
-       
učinku grožnje na ogroženega in njegove bližnje (v delovnem in bivalnem
okolju);
-       
druge okoliščine, ki so pomembne za določanje stopnje ogroženosti.
8. člen
(nadaljnji ukrepi)
(1) Nadrejeni z ogroženim opravi
razgovor, da ugotovi dejstva, okoliščine in način izreka grožnje ter morebitne
razloge zanje. Na podlagi teh ugotovitev oceni, ali gre za ogrožanje na delu
ali v zvezi z delom in stopnjo ogroženosti.
(2) V primeru, če nadrejeni oceni, da
gre za nizko stopnjo ogroženosti, določi ukrepe in sestavi načrt varovanja. Če
oceni, da je ogroženost srednja ali visoka, o tem takoj obvesti vodjo delovne
skupine iz 9. člena tega pravilnika.
(3) Pred začetkom izvajanja ukrepov,
razen če gre za uvedbo nujnih ukrepov za zavarovanje zdravja in življenja ter
premoženja oseb, s katerim odlašanje bi lahko ogrozilo le-to, nadrejeni pridobi
pisno soglasje ogroženega.
(4) Nadrejeni o oceni, ugotovitvah ter
izvedenih in načrtovanih ukrepih obvesti operativno-komunikacijski center,
območno policijsko postajo, na območju katere ima ogroženi stalno ali začasno
prebivališče, in vodjo delovne skupine.
(5) Nadrejeni enkrat mesečno preveri
potrebo po izvajanju ukrepov. O morebitnih novostih ali spremenjenih okoliščinah
obvesti delovno skupino.
9. člen
(delovna skupina)
(1) Na vsaki policijski upravi in na
generalni policijski upravi se ustanovijo delovne skupine, pristojne za
spremljanje stanja, koordinacijo ukrepov varovanja in druge naloge, povezane z
varovanjem ogroženih uslužbencev policije.
(2) Delovna skupina policijske uprave
je pristojna za ogrožene uslužbence policije, zaposlene na posamezni policijski
upravi in na območnih policijskih postajah, ustanovljenih na območju policijske
uprave. Delovna skupina generalne policijske uprave je pristojna za ogrožene
uslužbence policije, zaposlene na generalni policijski upravi.
(3) Člane delovne skupine generalne
policijske uprave s sklepom imenuje generalni direktor policije, člane delovne
skupine policijske uprave pa direktor policijske uprave.
(4) Delovno skupino policijske uprave
sestavljajo predstavnik sektorja kriminalistične policije, ki je vodja, najmanj
en predstavnik sektorja uniformirane policije in predstavnik službe direktorja,
zadolžen za notranjo varnost.
(5) Delovno skupino generalne
policijske uprave sestavijo najmanj en predstavnik Uprave kriminalistične
policije, Uprave uniformirane policije, Službe generalnega direktorja policije,
Uprave za informatiko in telekomunikacije ter Uprave za policijske
specialnosti.
10. člen
(naloge delovne skupine)
(1) V primeru nizke stopnje
ogroženosti delovna skupina:
-       
oceni pravilnost ocene stopnje ogroženosti ter ukrepe;
-       
nadzira izvajanje ukrepov in predlaga njihovo spremembo ali izvedbo
dodatnih ukrepov.
(2) Delovna skupina v primeru srednje
ali visoke stopnje ogroženosti uslužbenca policije preveri pravilnost ocene in
določi ukrepe. Delovna skupina enkrat mesečno preveri izvajanje ukrepov in
ugotovitve zabeleži v zapisnik.
(3) Delovna skupina o ugotovitvah in
sklepih napiše zapisnik, ki ga pošlje:
-       
generalnemu direktorju policije oziroma direktorju policijske uprave;
-       
nadrejenemu ogroženega;
-       
vsem enotam, ki sodelujejo pri varovanju ogroženega;
-       
Upravi kriminalistične policije.
11. člen
(načrt varovanja ob srednji in visoki
stopnji ogroženosti)
(1) V primeru srednje in visoke
stopnje ogroženosti pristojna delovna skupina v sodelovanju z nadrejenim
ogroženega izdela načrt varovanja in skrbi za njegovo izvajanje.
(2) Če delovna skupina policijske
uprave v načrtu določi ukrepe, ki jih izvajajo notranje organizacijske enote
generalne policijske uprave, mora načrt posredovati v potrditev tudi delovni
skupini generalne policijske uprave. Če se delovna skupina generalne policijske
uprave z izvedbo predlaganih ukrepov strinja, predlaga generalnemu direktorju
policije, da odobri njihovo izvedbo.
(3) Delovna skupina policijske uprave
oziroma delovna skupina generalne policijske uprave o ukrepih, ki se nanašajo
na njihovo območje ali področje dela, obvesti vse enote, ki so po načrtu
varovanja dolžne izvajati ukrepe.
12. člen
(vrste ukrepov)
Vrste ukrepov varovanja se določijo glede
na stopnjo ogroženosti. Ob različnih stopnjah ogroženosti se izvajajo predvsem
naslednji ukrepi:
-       
opozorilo glede samozaščitnega ravnanja;
-       
ukrepi za fizično varovanje;
-       
ukrepi za tehnično in osebno varovanje;
-       
premestitev na drugo delovno mesto;
-       
preselitev v drug kraj.
13. člen
(zagotavljanje tehnične opreme)
(1) Uporabo tehnične opreme za
varovanje ogroženih predlaga delovna skupina policijske uprave oziroma generalne
policijske uprave, odobri pa jo Uprava kriminalistične policije.
(2) Tehnično opremo za varovanje
ogroženih zagotavlja, namesti in vzdržuje notranja organizacijska enota
generalne policijske uprave, pristojna za informatiko in telekomunikacije, v
primerih prikrite izvedbe varovanja pa Uprava kriminalistične policije.
III. NADZOR
14. člen
(nadzor izvajanja ukrepov)
(1) Vodje policijskih enot ter delovne
skupine nadzorujejo in spremljajo izvajanje ukrepov za varovanje ogroženih.
(2) Če ob nadzoru ali spremljanju
izvajanja ukrepov ugotovijo, da ogroženi ne spoštuje ukrepov, o tem obvestijo
njegovega nadrejenega in vodjo pristojne delovne skupine. V primeru nizke
ogroženosti z ogroženim opravi razgovor in ga opozori na spoštovanje in
izvajanje ukrepov njegov nadrejeni, v primeru srednje ali visoke ogroženosti pa
član delovne skupine ali uslužbenec policije, ki ga določi delovna skupina. V
primeru nadaljnjega nespoštovanja ukrepov varovanja nadrejeni oziroma delovna
skupina preveri stopnjo ogroženosti in smiselnost nadaljnjega izvajanja ukrepov
varovanja.
15. člen
(spremljanje stanja)
(1) Delovne skupine, vsaka za svoje
območje, ocenjujejo, analizirajo in vrednotijo tveganja, povezana s pojavi in
ravnanji, ki ogrožajo varnost ogroženih.
(2) Delovna skupina generalnemu
direktorju policije oziroma direktorju policijske uprave:
-       
letno oziroma po potrebi poroča o številu ukrepov, posebnostih pri izvajanju
ukrepov, uporabljenih tehničnih sredstvih in porabljenih finančnih sredstvih;
-       
predlaga strategijo izvajanja ukrepov za varovanje ogroženih uslužbencev
policije;
-       
predlaga programe usposabljanj in izobraževanj o varovanju in zaščiti
ogroženih uslužbencev policije;
-       
predlaga izboljšave za zagotovitev varnosti uslužbencev policije
(notranje-kadrovske premestitve, materialno-tehnična sredstva za varovanje).
IV. POGOJI ZA ODPRODAJO TEHNIČNIH SREDSTEV
16. člen
(odprodaja tehničnih sredstev in naprav)
Tehnična sredstva in naprave, uporabljene
pri izvajanju ukrepov, se lahko na predlog ogroženega odprodajo lastniku ali
upravljavcu objekta, v katerem so nameščene, če so izpolnjeni pogoji za
sklenitev neposredne pogodbe v skladu s predpisi, ki urejajo razpolaganje s
stvarnim premoženjem države, pa tudi, če bi bila njihova odstranitev z objekta,
kjer so nameščene, neekonomična.
17. člen
(predlogi za odkup)
(1) Predlog za odkup tehničnih
sredstev in opreme ogroženi pošlje generalni policijske uprave oziroma policijski
upravi. Predlog obravnava delovna skupina policijske uprave oziroma generalne
policijske uprave, ki pridobi tudi mnenje organizacijske enote, ki je
zagotovila opremo ter notranje organizacijske enote Ministrstva za notranje zadeve,
pristojne za logistiko.
(2) Delovna skupina pripravi mnenje in
ga skupaj s predlogom za odkup pošlje generalnemu direktorju policije, ki
odloči o prodaji.
V. EVIDENTIRANJE
18. člen
(evidentiranje)
Vodja delovne skupine grožnje vnese v
evidenco groženj uslužbencem policije.
VI. KONČNI DOLOČBI
19. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o varovanju ogroženih delavcev policije (Uradni
list RS, št. 114/09 in 15/13 – ZODPol).
20. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-242/2013
Ljubljana, dne 11. septembra
2013
EVA 2013-1711-0038
dr. Gregor Virant l.r.
Minister 
za notranje zadeve