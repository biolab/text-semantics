1. člen
(vsebina)
S tem pravilnikom se določajo merila in postopek za
sofinanciranje dejavnosti nevladnih organizacij v javnem interesu na področju
vojnih veteranov (v nadaljnjem besedilu: nevladna organizacija).
2. člen
(zagotovitev sredstev)
(1) Sredstva za sofinanciranje dejavnosti nevladnih
organizacij se zagotavljajo na proračunski postavki ministrstva za obrambo za
sofinanciranje dejavnosti nevladnih organizacij v javnem interesu na področju
vojnih veteranov in dodeljujejo na podlagi programa, števila članov in
premoženja nevladne organizacije.
(2) Sofinancira se dejavnost nevladnih organizacij, ki so
organizirane na državni ravni oziroma izvajajo naloge, ki imajo državni pomen.
Za nevladne organizacije, ki imajo sedež v zamejstvu, se šteje, da delujejo na
državni ravni. Nevladne organizacije, ki so povezane v zvezo, se sofinancirajo
preko krovne organizacije.
(3) Sredstva za sofinanciranje dejavnosti nevladnih
organizacij se dodelijo s pogodbo o sofinanciranju, ki se sklene za vsako
proračunsko leto posebej.
3. člen
(merila)
(1) Pri sofinanciranju dejavnosti nevladnih organizacij se
razpoložljiva proračunska sredstva razdelijo v naslednjem razmerju:
-       
70 odstotkov sredstev glede na programe nevladnih organizacij;
-       
25 odstotkov sredstev glede na število članov nevladnih organizacij;
-       
5 odstotkov sredstev glede na premoženje nevladnih organizacij.
(2) Merila za izračun sofinanciranja dejavnosti nevladnih
organizacij so določena v Prilogi 1, ki je sestavni del tega pravilnika.
4. člen
(vrednotenje programa)
(1) Pri vrednotenju programa nevladne organizacije se
upošteva njeno delovanje v javnem interesu na področju vojnih veteranov za
zgodovinsko obdobje, za katero je nevladna organizacija ustanovljena, in sicer:
-       
razvijanje in spodbujanje domoljubja ter ohranjanje zgodovinskih izročil
s spominskimi svečanostmi, proslavami, komemoracijami, okroglimi mizami, pohodi
in drugimi obeleževanji pomembnih dogodkov, krajev in osebnosti iz slovenske
zgodovine in s področja poslanstva nevladne organizacije;
-       
organiziranje različnih oblik dela z mladimi;
-       
skrb za spominska obeležja;
-       
izdajanje publikacij in glasil ter seznanjanje javnosti z delovanjem
nevladne organizacije prek spletnih strani;
-       
mednarodna dejavnost.
(2) Posamezni nevladni organizaciji se lahko na podlagi meril
za vrednotenje programa dodeli največ 25 odstotkov sredstev iz prve alineje
prvega odstavka prejšnjega člena.
5. člen
(članstvo)
(1) Pri vrednotenju števila članov nevladne organizacije se
upošteva število članov s priznanim statusom vojnega veterana.
(2) Če je nevladna organizacija organizirana kot zveza in ima
med svojimi člani tudi društva, združenja ali nevladne organizacije, katerih
program ni skladen s prvim odstavkom prejšnjega člena, se pri vrednotenju
števila članov nevladne organizacije upošteva le število članov tistih društev,
združenj ali nevladnih organizacij, katerih program je skladen s prvim
odstavkom prejšnjega člena.
6. člen
(premoženje)
Pri vrednotenju premoženja nevladne organizacije se upošteva
uporaba nepremičnin za nepridobitno dejavnost nevladne organizacije, ki je
namenjena razvoju področij, za katera je nevladna organizacija pridobila status
nevladne organizacije v javnem interesu.
7. člen
(javni razpis)
(1) Ministrstvo za obrambo (v nadaljnjem besedilu:
ministrstvo) do konca leta za naslednje leto na svojih spletnih straneh objavi
javni razpis za sofinanciranje dejavnosti nevladnih organizacij v javnem
interesu na področju vojnih veteranov (v nadaljnjem besedilu: javni razpis).
(2) Objava javnega razpisa vsebuje predvsem:
-       
objavo celotne razpisne dokumentacije;
-       
okvirno višino sredstev, ki so na razpolago za sofinanciranje dejavnosti
nevladnih organizacij;
-       
rok, do katerega morajo biti predložene vloge za sofinanciranje
dejavnosti nevladnih organizacij (v nadaljnjem besedilu: vloga);
-       
rok, v katerem bodo vlagatelji obveščeni o izidu javnega razpisa;
-       
kraj, čas ter osebo, pri kateri lahko vlagatelji prejmejo razpisno
dokumentacijo v papirni obliki.
(3) Razpisni dokumentaciji se priloži tudi vzorec pogodbe o
sofinanciranju.
8. člen
(zbiranje vlog)
(1) Ministrstvo zbira vloge od objave javnega razpisa do
roka, ki je določen v javnem razpisu. Obrazec vloge je predpisan v Prilogi 2,
ki je sestavni del tega pravilnika.
(2) Vloga se preda v zapečatenem ovitku z oznako »PRIJAVA NA
JAVNI RAZPIS ZA SOFINANCIRANJE – VOJNI VETERANI – NE ODPIRAJ«.
9. člen
(komisija)
(1) Za ugotavljanje formalne popolnosti vlog se ustanovi
komisija, ki jo imenuje direktor organa, pristojnega za vojne veterane.
(2) Komisija ima predsednika in dva člana. Administrativno-tehnično
podporo delu komisije zagotavlja organ, pristojen za vojne veterane.
(3) Predsednik in člana komisije ne smejo biti z vlagatelji
vloge v interesnem razmerju v smislu svoje poslovne povezanosti z nevladno
organizacijo, vloge zastopnika ali člana upravnega odbora ali drugega
primerljivega organa nevladne organizacije ter sorodstva (v ravni ali stranski
vrsti do vštetega četrtega kolena), zakonske zveze, četudi je le-ta že
prenehala, zunajzakonske skupnosti ali svaštva (do vštetega drugega kolena) s
člani upravnega odbora ali drugega primerljivega organa nevladne organizacije. Drugi
vidiki interesnega razmerja se presojajo v skladu s Kodeksom ravnanja javnih
uslužbencev (Uradni list RS, št. 8/01).
10. člen
(odpiranje vlog)
(1) Komisija o odpiranju vlog vodi zapisnik ter izdela
poročilo o formalni popolnosti vlog, prispelih na javni razpis.
(2) Komisija v roku 8 dni od odpiranja vlog pozove vlagatelje
nepopolnih vlog, da jih dopolnijo. Rok za dopolnitev ne sme biti daljši od 15
dni.
11. člen
(odločanje v postopku javnega razpisa)
Formalno nepopolne vloge zavrže direktor organa, pristojnega
za vojne veterane, s sklepom. Zoper ta sklep lahko vlagatelj vloži pritožbo na
ministrstvo v roku 8 dni od dneva prejema sklepa. O pritožbi zoper sklep odloči
minister, pristojen za obrambo.
12. člen
(vrednotenje vlog)
(1) Formalno popolne vloge na podlagi meril iz tega
pravilnika ovrednoti organ, pristojen za vojne veterane. Direktor organa,
pristojnega za vojne veterane, izda sklepe o izboru prejemnikov sredstev za
sofinanciranje dejavnosti nevladnih organizacij, ki vključujejo število na
javnem razpisu doseženih točk.
(2) Zoper sklep o izboru prejemnikov sredstev za
sofinanciranje dejavnosti nevladnih organizacij lahko vlagatelj vloži pritožbo
na ministrstvo v roku 8 dni od dneva prejema sklepa. O pritožbi zoper sklep
odloči minister, pristojen za obrambo.
(3) V primeru vložene pritožbe na sklep o izboru prejemnikov
sredstev za sofinanciranje dejavnosti nevladnih organizacij, se podpis pogodb
izvede po zaključku pritožbenega postopka.
(4) Merila za izračun sofinanciranja dejavnosti nevladnih
organizacij ne morejo biti predmet pritožbe.
13. člen
(pogodba)
Organ, pristojen za vojne veterane, pripravi pogodbo o
sofinanciranju, v kateri praviloma opredeli:
-       
obdobje sofinanciranja;
-       
znesek sofinanciranja;
-       
način izplačevanja dodeljenih sredstev;
-       
medsebojne obveznosti pogodbenih strank;
-       
način nadzora nad porabo sredstev in protikorupcijsko klavzulo;
-       
način vračila sredstev za aktivnosti, ki niso bile izvedene ali
nadomeščene;
-       
način vračila sredstev v primeru nenamenske porabe sredstev;
-       
skrbnika pogodbe na strani obeh pogodbenih strank.
14. člen
(nadomestitev aktivnosti)
Aktivnost, ki je bila ovrednotena pri izračunu sofinanciranja
dejavnosti nevladne organizacije, vendar je iz objektivnih razlogov ni mogoče
izvesti, lahko nevladna organizacija po soglasju organa,
pristojnega za vojne veterane, nadomesti z drugo aktivnostjo, ki je po točkah
in vsebini primerljiva z neizvedeno aktivnostjo ali z več drugimi aktivnostmi,
ki ustrezajo merilom, katerih skupna vrednost obsega najmanj vrednost
neizvedene aktivnosti.
15. člen
(poročanje)
(1) Nevladna organizacija po prejemu posameznega obroka
predloži ministrstvu poročilo o namenski porabi sredstev in opravljenem delu
skladno z usmeritvami organa, pristojnega za vojne veterane, in sicer
praviloma: ko vrednost izvedenih aktivnosti preseže 40 odstotkov pogodbene
vrednosti, prvo poročilo, ko vrednost izvedenih aktivnosti preseže 70 odstotkov
pogodbene vrednosti, drugo poročilo in do 31. marca naslednjega leta letno
poročilo o namenski porabi sredstev.
(2) V primeru nenamenske porabe sredstev mora nevladna
organizacija ustrezen del prejetih sredstev na poziv ministrstva vrniti v
državni proračun. Način vrnitve se opredeli v pogodbi o sofinanciranju.

Priloga
1: Merila za izračun sofinanciranja dejavnosti nevladnih organizacij v
javnem interesu na področju vojnih veteranov
Priloga
2: Vloga za sofinanciranje dejavnosti
nevladnih organizacij v javnem interesu na področju vojnih veteranov

Pravilnik o merilih za sofinanciranje
dejavnosti nevladnih organizacij v javnem interesu na področju vojnih veteranov
(Uradni list RS, št. 61/19) vsebuje naslednji končni določbi:
»KONČNI DOLOČBI
16. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o merilih za sofinanciranje dejavnosti društev ali zvez vojnih veteranov
(Uradni list RS, št. 5/15 in 89/15).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o merilih za
sofinanciranje dejavnosti nevladnih organizacij v javnem interesu na področju
vojnih veteranov (Uradni list RS, št. 182/20) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o merilih za
sofinanciranje dejavnosti nevladnih organizacij v javnem interesu na področju
vojnih veteranov (Uradni list RS, št. 196/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.