1. člen
Pravne osebe s sedežem v Republiki Sloveniji (v nadaljevanju:
pravne osebe), ki imajo premoženje v poslovnih enotah ali pa zunaj njih v
republikah nekdanje Jugoslavije, so dolžne vrednost tega premoženja
evidentirati. 
S premoženjem je, po prejšnjem odstavku, mišljeno poslovno
premoženje (materialne naložbe, zaloge in drugo poslovno premoženje) ter
zunajposlovno premoženje (stanovanja in počitniški objekti). 
S poslovno enoto so, po prvem odstavku tega člena, mišljeni
obrati, prodajalne, skladišča, predstavništva, filiale in druge delovne enote,
pravne osebe ter pravne osebe, ki so nastale s preoblikovanjem teh enot.
2. člen
Pravne osebe evidentirajo premoženje na obrazcu PEP-G-1/93 –
Podatki o premoženju poslovnih enot slovenskih pravnih oseb v drugih
republikah, na obrazcu PEP-G-2/93 – Podatki o premoženju slovenskih pravnih
oseb zunaj poslovnih enot v drugih republikah in na obrazcu PEP-NEG/93 –
Podatki o zunajposlovnem premoženju slovenskih pravnih oseb v drugih
republikah, ki so sestavni del te uredbe.
3. člen
Pravilnik o vsebini postavk v obrazcih PEP-G-1/93, PEP-G-2/93
in PEP-NEG/93 izda minister za ekonomske odnose in razvoj.
4. člen
Pravna oseba pošlje izpolnjene in podpisane obrazce enoti
Službe družbenega knjigovodstva Republike Slovenije v kraju, kjer ima svoj
sedež, najpozneje do 15. junija 1993. 
Za pravočasno predložitev obrazcev je odgovoren direktor
pravne osebe.
5. člen
Služba družbenega knjigovodstva Republike Slovenije obdela
navedene obrazce in o tem pošlje poročilo Vladi Republike Slovenije do 15. julija
1993.
6. člen
Ta uredba začne veljati naslednji dan po objavi v Uradnem
listu Republike Slovenije.
Št. 460-01/93-1/1-8
Ljubljana, dne 13. maja 1993.
Vlada Republike Slovenije
dr. Janez Drnovšek l. r. 
Predsednik

Priloga
1: Obrazec PEP-G-1/93
Priloga
2: Obrazec PEP-G-2/93
Priloga
3: Obrazec PEP-NEG/93