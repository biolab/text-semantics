1. člen
Ustanovi se Urad Vlade Republike Slovenije za
denacionalizacijo (v nadaljnjem besedilu: urad) in organizira kot vladna služba
z delovnim področjem, določenim s tem sklepom.
2. člen
Urad opravlja naslednje naloge:
-       
koordinira delo med upravnimi organi, pristojnimi za izvajanje zakona o
denacionalizaciji in drugimi organi ali pravnimi osebami, ki so nosilci javnih
pooblastil, na področju denacionalizacije,
-       
usklajuje medresorsko delo pri pripravi strokovnih podlag za sistemske
predpise na področju denacionalizacije,
-       
oblikuje in predlaga Vladi Republike Slovenije medresorsko usklajene
predloge za učinkovito izvajanje denacionalizacije ter za koordiniranje
izvajanja poenotenih metod cenitve denacionaliziranega premoženja,
-       
strokovno pomaga pri reševanju problemov v zvezi z določitvijo
zavezanca,
-       
v sodelovanju s pristojnimi organi po zakonu o denacionalizaciji redno
analitično spremlja stanja na področju izvajanja zakona o denacionalizaciji in
pripravlja pregled stanja denacionaliziranega premoženja v gospodarskih družbah,
ki so se lastninsko preoblikovale oziroma denacionaliziranega premoženja v stečajnih
postopkih,
-       
vodi zbirni seznam o denacionalizacijskih zadevah, ki se vodijo pri
posameznih upravnih organih,
-       
pripravlja medresorsko usklajena letna poročila o izvajanju zakona o
denacionalizaciji za Vlado Republike Slovenije na podlagi zbirnih evidenc in
spremljanja stanja,
-       
sodeluje z upravitelji podatkovnih zbirk,
-       
obravnava vprašanja in problematiko uresničevanja zakona o
denacionalizaciji in ostala vprašanja, pomembna za področje denacionalizacije,
-       
opravlja druge strokovne naloge na področju denacionalizacije, za katere
jo pooblasti Vlada Republike Slovenije.
3. člen
Urad pri opravljanju svojih nalog sodeluje z ministrstvi, z drugimi
vladnimi službami, medresorsko komisijo Vlade Republike Slovenije za
spremljanje uresničevanja zakona o denacionalizaciji ter z drugimi pravnimi
institucijami in strokovnjaki.
4. člen
Urad vodi direktor.
Direktorja imenuje in razreši Vlada Republike Slovenije na
predlog generalnega sekretarja Vlade Republike Slovenije.
Direktor je za delo urada odgovoren generalnemu sekretarju Vlade
Republike Slovenije.
5. člen
Akt o notranji organizaciji in sistemizaciji delovnih mest v uradu
izda na predlog direktorja urada generalni sekretar Vlade Republike Slovenije
po predhodnem soglasju Vlade Republike Slovenije v 30 dneh po uveljavitvi tega
sklepa.
6. člen
Ta sklep začne veljati naslednji dan po objavi v Uradnem listu
Republike Slovenije.
Št. 023-03/98-4
Ljubljana, dne 1. aprila 1999.
Vlada Republike Slovenije
dr. Janez Drnovšek l. r.
Predsednik