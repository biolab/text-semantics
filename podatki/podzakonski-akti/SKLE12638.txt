I.
Državni zbor ugotavlja, da zakonodajnega referenduma o Zakonu
o dodatnih ukrepih za preprečevanje širjenja, omilitev, obvladovanje, okrevanje
in odpravo posledic COVID-19 (ZDUPŠOP, EPA 2297-VIII) ni dopustno razpisati,
ker gre za zakon iz prve alineje drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 91. izredni seji 27. 12. 2021 sprejel
Zakon o dodatnih ukrepih za preprečevanje širjenja, omilitev, obvladovanje,
okrevanje in odpravo posledic COVID-19 (ZDUPŠOP, EPA 2297-VIII; v nadaljnjem
besedilu: ZDUPŠOP).
Vlada Republike Slovenije (v nadaljnjem besedilu: Vlada) je
20. 12. 2021 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejetje Sklepa o nedopustnosti razpisa zakonodajnega referenduma o
Zakonu o dodatnih ukrepih za preprečevanje širjenja, omilitev, obvladovanje,
okrevanje in odpravo posledic COVID-19.
Prva alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21; v nadaljnjem besedilu: Ustava) določa, da referenduma ni
dopustno razpisati o zakonih o nujnih ukrepih za zagotovitev obrambe države,
varnosti ali odprave posledic naravnih nesreč. V skladu z določbo prvega
odstavka 21.a člena ZRLI Državni zbor na predlog Vlade sprejme sklep, s katerim
ugotovi, da referenduma ni dopustno razpisati, ker gre za zakon o nujnih
ukrepih za zagotovitev obrambe države, varnosti ali odprave posledic naravnih
nesreč, takoj po preteku sedmih dni od sprejetja zakona. Če Državni svet
Republike Slovenije (v nadaljnjem besedilu: Državni svet) odloči, da glede
zakona ne bo zahteval, da Državni zbor pred razglasitvijo zakona o njem še
enkrat odloča, Državni zbor sprejme sklep takoj po prejemu obvestila o takšni
odločitvi Državnega sveta. Sklep mora vsebovati razloge, zaradi katerih
referenduma ni dopustno razpisati.
ZDUPŠOP, glede katerega je Vlada v skladu z drugim odstavkom
90. člena Ustave in 21.a členom ZRLI Državnemu zboru predlagala sprejetje
sklepa o ugotovitvi nedopustnosti zakonodajnega referenduma, dodatno blaži in
odpravlja posledice naravne nesreče nalezljive bolezni COVID-19 (v nadaljnjem
besedilu: COVID-19) za gospodarstvo, javne finance in državljane.
V skladu z 2. točko 8. člena Zakona o varstvu pred naravnimi
in drugimi nesrečami (Uradni list RS, št. 51/06 – uradno prečiščeno besedilo,
97/10 in 21/18 – ZNOrg; v nadaljnjem besedilu: ZVNDN) se za naravno nesrečo
šteje tudi množičen pojav nalezljive bolezni. Podatki o številu prebivalcev
Slovenije, okuženih z nalezljivo boleznijo COVID-19, in zasedenosti
bolnišničnih kapacitet z bolniki z nalezljivo boleznijo COVID-19 nesporno
kažejo na to, da je prišlo do množičnega pojava nalezljive bolezni, zato je pogoj
iz 2. točke 8. člena ZVNDN izpolnjen.
Zaradi velikega števila okuženih z nalezljivo boleznijo
COVID-19 in zaradi velike zasedenosti kapacitet bolnišničnih postelj,
namenjenih bolnikom z nalezljivo boleznijo COVID-19, ter števila bolnikov, ki
potrebujejo intenzivno zdravljenje zaradi nalezljive bolezni COVID-19, je bilo
potrebno sprejeti dodatne ukrepe za preprečevanje širjenja, omilitev,
obvladovanje, okrevanje in odpravo posledic COVID-19 na več družbenih
področjih.
ZDUPŠOP predstavlja pravno podlago za dodatne ukrepe za
preprečevanje širjenja, omilitev, obvladovanje, okrevanje in odpravo posledic
COVID-19 na področju zdravstva, dela, socialnega varstva in gospodarstva, zato
je potrebno, da se čim prej, z jasnimi nameni in posledicami, zagotovi učinkovite
ukrepe, s katerimi bo mogoče najširšemu možnemu krogu upravičencev olajšati
oziroma premostiti obdobje razširjenosti nalezljive bolezni COVID-19.
Specifične rešitve ZDUPŠOP so solidarnostni dodatki za upokojence in posebej
ranljive skupine, dodatek za pripadnike sil za zaščito, reševanje in pomoč,
enkratni solidarnostni dodatek za izboljšanje socialnega položaja oseb, pomoč
za nakup antigenskih hitrih testov na virus SARS-CoV-2 za samotestiranje, delna
povrnitev izgubljenega dohodka za čas trajanja karantene na domu ali
nezmožnosti opravljanja dela zaradi višje sile zaradi obveznosti varstva
otroka, dodatno financiranje programov v podporo družini, vzpostavitev pravne
podlage za podaljšanje veljavnosti turističnih bonov ter denarna odškodnina
osebam, ki jim je s cepljenjem proti nalezljivi bolezni COVID-19 nastala škoda
na zdravju, ki se kaže v resnem in trajnem zmanjšanju življenjskih funkcij.
Nujni ukrepi, ki jih država sprejme za omejevanje posledic
razširjenosti bolezni COVID-19, morajo biti čim bolj učinkoviti, njihova
izvedba pa mora biti hitra. ZDUPŠOP tako predstavlja nabor nujnih ukrepov, s
katerimi bo mogoče takoj in učinkovito pomagati gospodarstvu in prebivalstvu
pri obvladovanju posledic razširjenosti nalezljive bolezni ter premostitvi časa
razširjenosti nalezljive bolezni. Zakonodajalec nima le pravice, temveč tudi
dolžnost zakonodajo prilagajati danim družbenim razmeram, te pa zahtevajo hitro
ukrepanje.
V skladu z navedenim Državni zbor ugotavlja, da se ZDUPŠOP
nanaša na vsebino, glede katere v skladu s prvo alinejo drugega odstavka 90.
člena Ustave razpis zakonodajnega referenduma ni dopusten, saj predstavlja
zakon o nujnih ukrepih za zagotovitev odprave posledic naravnih nesreč v smislu
prve alineje drugega odstavka 90. člena Ustave.
Št. 411-01/21-95/265
Ljubljana, dne 29. decembra 2021
EPA 2297-VIII
Državni zbor
Republike Slovenije
Igor Zorčič
predsednik