1.     
Bankovec za 50 tolarjev je tiskan na belem varnostnem papirju z vodnim
znakom in varnostno nitjo v tehniki tribarvnega ofset tiska in tribarvnega
globokega tiska z vidno in nevidno zaščito. 
2.     
Bankovec ima dimenzijo 132 x 66mm. 
3.     
Videz bankovca za 50 tolarjev: 
a)   
Sprednja stran 
Osnovni motiv na bankovcu je lik matematika Jurija Vege,
izdelan v ročni gravuri po sodobni umetniški predlogi. Podobo Jurija Vege na
njegovi levi strani dopolnjuje senca profila portreta, izpolnjena z mikropisavo,
ki sega na svetlo vijoličasto polje. Ob liku je ob desni strani v tehniki
globokega tiska napis "Jurij Vega 1754-1802". Nad njim je pravokotna
površina temno vijoličaste barve, v kateri je v negativu številka
"50". 
Na levi polovici bankovca je ob zunanjem robu v svetlo rdeči
barvi odtisnjen napis "BANKA SLOVENIJE" v tehniki globokega tiska. V
sredini bele površine bankovca je v vodnem znaku lik Jurija Vege. Desno od
vodnega znaka so štiri polja z zaščitnimi vzorci. Zgornje levo polje je roza barve,
ki se preliva v temno vijoličasto. Pod njim je prazno belo polje, ki prehaja v
polje rumene barve s sivim horizontalnim zaščitnim vzorcem. Čez polje je v
tehniki globokega tiska v temno vijoličasti barvi odtisnjena s številko oznaka
vrednosti bankovca. Na desni strani zgoraj se nahaja polje sivih navpičnih
linij s preglednim motivom, ki je sestavljen iz štirih faz lune, začenši z
mlajem z desne proti levi. Tega dopolnjuje na hrbtni strani bankovca negativni
odtis istih znakov v oranžni barvi tako, da je tudi na desni strani motiv
mlaja. Ob presvetlitvi bankovca dobimo polne kroge. Pod sivim poljem je
pokončno pravokotno polje, sestavljeno iz vzorcev vijolične in rjave barve. V
njem je odtisnjen v temno vijoličasti barvi napis "PETDESET TOLARJEV"
v tehniki globokega tiska. 
Preko celotne površine polj z zaščitnimi vzorci in dela bele
površine z vodnim znakom je odtisnjen motiv risbe iz Vegove razprave o krogli,
ki se vrti okoli središčne osi in njenem sploščenju na tečajih. Ta pojav, ki
vpliva na oblikovanje naše zemlje, je Vega matematično pojasnil. Na
horizontalni osi krožnice je izpisano besedilo, ki je sestavljeno iz imena
Banke Slovenije, številčne oznake vrednosti in skrajšanega imena denarne enote.
Med krožnico in portretom je v tehniki globokega tiska
odtisnjen računalniško animiran vzorec elipse v treh barvah (vijoličasta, črna
in rjava). 
Na levi strani bankovca je na beli površini zgoraj znak za
slepe osebe, sestavljen iz reliefnega odtisa trikotnika in kroga. 
Na sprednji strani bankovca prevladujejo vijoličasto-modra,
črna in rjava barva. 
b)   
Zadnja stran 
Osnovni motiv zadnje strani bankovca je temno modro ozadje s
ponazoritvijo sončnega sistema in risbo čelne fasade Akademije znanosti in
umetnosti v Ljubljani, odtisnjena v globokem tisku. V osrednjem delu temne
podlage je na površini svetlejšega zaščitnega vzorca odtisnjena v temno
vijoličasti barvi oznaka vrednosti bankovca s številko, desno od nje pa
pokončno še z besedo oznaka vrednosti "PETDESET TOLARJEV". Preko
celotne površine je računalniško animiran vzorec v tehniki globokega tiska v
rjavi, temno vijoličasti in črni barvi. 
V zgornjem delu bele površine sta ob notranjem robu
odtisnjeni besedili "GUVERNER" in "ČLAN SVETA BANKE", pod
njima pa faksimile podpisov guvernerja Banke Slovenije dr. Franceta Arharja in
člana Sveta Banke Slovenije dr. Jožeta Mencingerja. V desnem kotu zgoraj je
gijoširan pravokotnik temno vijoličaste barve, v katerem je v negativu s
številko izražena vrednost. Pod njim sta eden pod drugim odtisnjena kraj in
datum izdaje bankovca "LJUBLJANA 15. JANUAR 1992". 
Ob zunanjem robu je v globokem tisku v svetlo rdeči barvi
napis "BANKA SLOVENIJE". Vzporedno z njim je ob notranjem robu belega
polja pokončno postavljena številčna oznaka bankovca, sestavljena iz dveh črk
in šestih številk, natisnjenih v črni barvi. Enaka številčna oznaka v rdeči
barvi je natisnjena vodoravno na levi strani bankovca. 
Na zadnji strani bankovca prevladuje modra barva. 
4.     
Ta sklep začne veljati z dnem objave v Uradnem listu Republike
Slovenije.
Št. GP-16
Ljubljana, dne 16. marca 1993.
Predsednik
Sveta Banke Slovenije
Guverner
dr. France Arhar l. r.