I. SPLOŠNE DOLOČBE
1. člen
(vsebina in namen)
(1) Ta uredba določa ukrepe, s pomočjo katerih se v organih
državne uprave (v nadaljnjem besedilu: organ) zagotavlja delovno okolje, v
katerem se spoštuje dostojanstvo vseh zaposlenih. 
(2) Delovno okolje, v katerem se spoštuje dostojanstvo vseh
zaposlenih, je takšno delovno okolje, v katerem ni spolnega in drugega
nadlegovanja ali trpinčenja.
2. člen
(opredelitev pojmov)
(1) Spolno nadlegovanje je kakršna koli oblika neželenega
verbalnega, neverbalnega ali fizičnega ravnanja ali vedenja spolne narave z
učinkom ali namenom prizadeti dostojanstvo osebe, zlasti kadar gre za
ustvarjanje zastraševalnega, sovražnega, ponižujočega, sramotilnega ali
žaljivega okolja. 
(2) Nadlegovanje je vsako neželeno vedenje, povezano s katero
koli osebno okoliščino, z učinkom ali namenom prizadeti dostojanstvo osebe ali
ustvariti zastraševalno, sovražno, ponižujoče, sramotilno ali žaljivo okolje. 
(3) Trpinčenje je vsako ponavljajoče se ali sistematično,
graje vredno ali očitno negativno in žaljivo ravnanje ali vedenje, usmerjeno
proti posameznim delavcem na delovnem mestu ali v zvezi z delom.
3. člen
(veljavnost)
Ta uredba velja za vse zaposlene v organih ne glede na
njihovo delovno mesto oziroma položaj in posebnosti njihovih pogodb o zaposlitvi.
4. člen
(dolžnosti predstojnice oziroma predstojnika)
Predstojnica oziroma predstojnik je dolžan uvesti ukrepe iz
te uredbe ter zagotoviti njihovo izvajanje v skladu s predpisi.
II. UKREPI ZA PREPREČEVANJE SPOLNEGA IN DRUGEGA NADLEGOVANJA
ALI TRPINČENJA
5. člen
(ozaveščanje in informiranje)
(1) Predstojnica oziroma predstojnik zagotovi, da so vsi
zaposleni seznanjeni z določbami te uredbe. Seznanjenost se zagotovi z javno
objavo uredbe v organu. 
(2) Predstojnica oziroma predstojnik lahko določi tudi druge
načine ozaveščanja in informiranja v zvezi z varstvom pred spolnim in drugim
nadlegovanjem ali trpinčenjem.
6. člen
(svetovalka oziroma svetovalec za pomoč in informiranje)
(1) Za pomoč ter informiranje o ukrepih, ki so na voljo v
zvezi z varstvom pred spolnim in drugim nadlegovanjem ali trpinčenjem,
predstojnica oziroma predstojnik določi eno ali več zaposlenih oseb, ki uživajo
zaupanje med zaposlenimi in opravijo usposabljanje s področja varstva pred
spolnim in drugim nadlegovanjem ali trpinčenjem. 
(2) Naloge svetovalke oziroma svetovalca iz prejšnjega
odstavka so, da osebo z izkušnjo spolnega in drugega nadlegovanja ali
trpinčenja informira o postopkih, ki so na voljo, ter ji pomaga pri reševanju
problema, če jo le-ta za to zaprosi. 
(3) Informacije, ki so pridobljene v okviru opravljanja nalog
iz prejšnjega odstavka, se brez soglasja osebe z izkušnjo spolnega in drugega
nadlegovanja ali trpinčenja ne smejo uporabiti.
7. člen
(usposabljanje)
Usposabljanje s področja varstva pred spolnim in drugim
nadlegovanjem ali trpinčenjem izvaja Urad za enake možnosti.
III. UKREPI V PRIMERU SPOLNEGA IN DRUGEGA NADLEGOVANJA ALI
TRPINČENJA
8. člen
(neformalno reševanje)
(1) Kadar je to možno, naj skuša oseba z izkušnjo spolnega in
drugega nadlegovanja ali trpinčenja problem rešiti neformalno. 
(2) Neformalno reševanje pomeni zlasti, da oseba z izkušnjo
spolnega in drugega nadlegovanja ali trpinčenja od osebe, ki je osumljena
izvajanja spolnega in drugega nadlegovanja ali trpinčenja, zahteva, naj z
neželenim vedenjem ali ravnanjem preneha. 
(3) Pri neformalnem reševanju se lahko oseba z izkušnjo
spolnega in drugega nadlegovanja ali trpinčenja obrne tudi na svetovalko
oziroma svetovalca iz 6. člena te uredbe.
9. člen
(obvestilo predstojnici oziroma predstojniku)
(1) Kadar reševanje iz prejšnjega člena ni možno, ni uspešno
ali pa se oseba z izkušnjo spolnega in drugega nadlegovanja ali trpinčenja zanj
ne odloči, o spolnem in drugem nadlegovanju ali trpinčenju pisno obvesti
predstojnico oziroma predstojnika. 
(2) Obvestilo mora vsebovati najmanj naslednje podatke: kdo
je oseba, ki je osumljena izvajanja spolnega in drugega nadlegovanja ali
trpinčenja, opis dogodka oziroma dogodkov ter kdaj in kje so se zgodili. 
(3) Predstojnica oziroma predstojnik sprejme v roku 15 dni
ustrezne ukrepe za zagotavljanje delovnega okolja, v katerem ne bo spolnega in
drugega nadlegovanja ali trpinčenja. 
(4) Oseba z izkušnjo spolnega in drugega nadlegovanja ali
trpinčenja mora biti ves čas obveščena o aktivnostih, ki sledijo njenemu
obvestilu.
10. člen
(komisija)
(1) Za ugotovitev okoliščin v zvezi z domnevnim spolnim in
drugim nadlegovanjem ali trpinčenjem lahko predstojnica oziroma predstojnik
imenuje tričlansko komisijo. 
(2) V tričlanski komisiji ne more biti oseba, ki je osumljena
izvajanja spolnega in drugega nadlegovanja ali trpinčenja, in prav tako ne
oseba z izkušnjo spolnega in drugega nadlegovanja ali trpinčenja. 
(3) Komisija v najkrajšem možnem času o ugotovitvah obvesti
predstojnico oziroma predstojnika.
11. člen
(ukrepanje)
(1) Če predstojnica oziroma predstojnik meni, da obstaja
utemeljen sum, da je do spolnega in drugega nadlegovanja ali trpinčenja prišlo
oziroma se takšno ravnanje ali vedenje nadaljuje tudi po seznanitvi osumljene
osebe o neustreznosti takšnega ravnanja ali vedenja, ukrepa predstojnica
oziroma predstojnik na naslednje načine: ali ukrepa skladno z določbami o
disciplinski odgovornosti; ali izreče ukrep redne odpovedi pogodbe o zaposlitvi
iz krivdnih razlogov; ali pa izreče ukrep izredne odpovedi pogodbe o
zaposlitvi. 
(2) V primerih, ko obstaja sum, da je prišlo do kršitev
prepovedi spolnega in drugega nadlegovanja ali trpinčenja, ki so kot kazniva
dejanja opredeljena v Kazenskem zakoniku, se ne glede na določbe te uredbe o
dejanju nemudoma obvestiti policijo ali pristojno državno tožilstvo.
12. člen
(prepoved povračilnih ukrepov)
Oseba z izkušnjo spolnega in drugega nadlegovanja ali
trpinčenja ter osebe, ki tej osebi pomagajo, ne smejo biti izpostavljene
neugodnim posledicam zaradi ukrepanja.
IV. PREHODNI IN KONČNA DOLOČBA
13. člen
(usposabljanje s področja varstva pred spolnim in drugim
nadlegovanjem ali trpinčenjem)
Prvo usposabljanje iz 7. člena te uredbe se izvede v roku
šestih mesecev po uveljavitvi te uredbe.
14. člen
(imenovanje svetovalke oziroma svetovalca za pomoč in
informiranje)
Predstojnica oziroma predstojnik imenuje svetovalko oziroma
svetovalca za pomoč in informiranje v enem mesecu po izvedbi usposabljanja iz
prejšnjega člena.
15. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 09100-1/2009/7
Ljubljana, dne 7. maja 2009
EVA 2009-1515-0001
Vlada Republike Slovenije
mag. Mitja Gaspari l.r. 
Minister