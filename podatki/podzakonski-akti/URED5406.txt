I. SPLOŠNE DOLOČBE
1. člen
(vsebina)
(1) Ta uredba določa najmanjšo višino
doseganja prihrankov energije pri končnih odjemalcih, vrste energetskih
storitev in ukrepov za izboljšanje energetske učinkovitosti za doseganje
prihrankov energije, obseg in obvezne sestavine programov za izboljšanje
energetske učinkovitosti, roke in obseg poročanja o izvajanju programov za
izboljšanje energetske učinkovitosti ter višino prispevka za povečanje
učinkovitosti rabe električne energije (v nadaljnjem besedilu: prispevek) in
dodatka k ceni toplote oziroma k ceni goriv za povečanje energetske
učinkovitosti (v nadaljnjem besedilu: dodatek) v skladu z Direktivo Evropskega
Parlamenta in Sveta 2006/32/ES z dne 5. aprila 2006 o učinkovitosti rabe
končne energije in o energetskih storitvah ter o razveljavitvi Direktive Sveta
93/76/EGS (UL L št. 114 z dne 27. 4. 2006, str. 64).
(2) Ta uredba ne
velja za naprave, katerih upravljavec mora pridobiti dovoljenje za
izpuščanje toplogrednih plinov v skladu s predpisi, ki urejajo trgovanje s
pravicami do emisije toplogrednih plinov.
2. člen
(pomen izrazov)
(1) Izrazi, uporabljeni v tej uredbi, imajo
naslednji pomen:
a) 
zavezanci so dobavitelji električne energije,
toplote iz distribucijskega omrežja, plina in tekočih goriv končnim odjemalcem;
b) 
veliki zavezanci so dobavitelji toplote iz
distribucijskega omrežja, ki dobavljajo najmanj 75 GWh toplote letno, ter
dobavitelji električne energije, plina in tekočih goriv za ogrevanje, ki
dobavljajo najmanj 300 GWh energije letno;
c) 
mali zavezanci so dobavitelji toplote iz
distribucijskega omrežja, ki dobavljajo manj kot 75 GWh toplote letno, ter
dobavitelji električne energije, plina in tekočih goriv za ogrevanje, ki
dobavljajo manj kot 300 GWh energije letno;
č)   prihranek energije je količina prihranjene končne energije pri
odjemalcih, določena z merjenjem oziroma oceno porabe pred in po izvedbi ene
ali več energetskih storitev ali ukrepov za izboljšanje energetske
učinkovitosti;
d) 
pogodbeno zagotavljanje oskrbe z energijo je
pogodbeni odnos med velikim zavezancem kot izvajalcem in naročnikom iz
privatnega, javnega ali storitvenega sektorja, ki vključuje naložbe izvajalca v
nove, nadomestne ali dopolnilne naprave za oskrbo z energijo pri naročniku. Pri
tem naročnik izvajalcu povrne vložena sredstva s plačilom za dobavo potrebne
energije v obliki toplote, hladu, elektrike ipd;
e) 
pogodbeno zagotavljanje prihranka energije je
pogodbeni odnos med velikim zavezancem kot izvajalcem in naročnikom iz
privatnega, javnega ali storitvenega sektorja, ki vključuje naložbe v ukrepe
učinkovite rabe energije na vseh področjih rabe energije v objektih in napravah
naročnika, kjer se izvajalcu vložena sredstva povrnejo v obliki deleža v
doseženih prihrankih stroškov za energijo;
f)  
tekoča goriva za ogrevanje so tekoča goriva, ki
se uporabljajo za proizvodnjo toplote ne glede na namen porabe toplote;
g) 
toplota iz distribucijskega omrežja je toplota,
ki jo dobavitelj proda končnemu odjemalcu toplote;
h) 
distribucijsko omrežje toplote je omrežje za
razvod toplote z namenom prodaje toplote ne glede na namen porabe toplote;
i)   
toplota je toplota ali hlad v obliki tople ali
vroče vode, pare, hladne vode, ledu ali drugih kapljevin, ki so segrete ali
ohlajene pod oziroma nad temperaturo okolice;
j)   
končni odjemalec je fizična ali pravna oseba,
ki kupuje energijo za lastno končno rabo, in odjemalec, ki kupuje tekoča goriva
za nadaljnjo prodajo končnim odjemalcem, če jih kupi po cenah, ki vključujejo
dodatek v višini določeni s to uredbo;
k) 
lastna končna raba je raba energije, ki jo za
lastno rabo porabijo končni odjemalci v Republiki Sloveniji. To ne vključuje
energije, ki se dobavi za izvoz, neenergetsko rabo, nadaljnjo prodajo, porabo v
sektorju pretvorbe za proizvodnjo električne energije in toplote ter mednarodni
pomorski in letalski promet.
(2) Izrazi, ki niso opredeljeni s to
uredbo, imajo enak pomen, kot ga določajo predpisi, ki urejajo področje
energetike, in Uredba (ES) št. 1099/2008 Evropskega Parlamenta in Sveta z dne
22. oktobra 2008 o statistiki energetike (UL L št. 304 z dne 14. 11. 2008, str.
1).
3. člen
(višina prihrankov energije)
Zavezanci in Ekološki sklad Republike
Slovenije j.s. (v nadaljnjem besedilu: Eko sklad) morajo pri končnih odjemalcih
z izvajanjem programov za izboljšanje energetske učinkovitosti (v nadaljnjem
besedilu: programi) zagotoviti doseganje prihranka energije v višini najmanj 1
odstotka letno glede na dobavljeno energijo ali gorivo končnim odjemalcem v
predhodnem letu.
4. člen
(vrste energetskih storitev in ukrepov za
izboljšanje energetske učinkovitosti)
(1) Vrste energetskih storitev in
ukrepov za izboljšanje energetske učinkovitosti za doseganje prihrankov
energije, ki jih v svoje programe lahko vključijo veliki zavezanci, so:
-      
vgradnja energetsko učinkovitih sistemov
razsvetljave;
-      
uporaba energetsko učinkovitih gospodinjskih
aparatov;
-      
vgradnja energetsko učinkovitih elektromotornih
pogonov;
-      
povečanje učinkovitosti sistemov za pripravo
komprimiranega zraka;
-      
obnova posameznih elementov ali celotnega
zunanjega ovoja stavb v javnem in storitvenem sektorju;
-      
vgradnja sprejemnikov sončne energije,
toplotnih črpalk in drugih naprav za proizvodnjo toplote iz obnovljivih virov
energije v javnem in storitvenem sektorju ter industriji;
-      
učinkovita posodobitev sistemov za skupno
ogrevanje oziroma hlajenje, vključno s toplotnimi postajami;
-      
učinkovita posodobitev sistemov za ogrevanje
oziroma hlajenje, vključno s toplotnimi postajami v javnih stavbah in stavbah v
storitvenem sektorju;
-      
zamenjava kotlov na mazut, kurilno olje in plin
z novimi kotli na zemeljski plin z visokim izkoristkom;
-      
zamenjava kotlov na vse vrste goriv z novimi
kotli na lesno biomaso ali zemeljski plin;
-      
priklop stavb na sistem daljinskega ogrevanja;
-      
sistemi za izkoriščanje odpadne toplote;
-      
baterijska električna vozila;
-      
vozila na stisnjen zemeljski plin ali bioplin
namenjena javnemu potniškemu prometu;
-      
oprema za izvajanje obratovalnega monitoringa
in upravljanja z energijo pri odjemalcih;
-      
programi izvajanja energetskih pregledov;
-      
programi informiranja in ozaveščanja;
-      
optimizacija tehnoloških procesov, ki temelji
na izvedenem energetskem pregledu.
(2) Eko sklad lahko v svoj program poleg
ukrepov iz prejšnjega odstavka vključi tudi naslednje ukrepe in storitve:
-      
obnova posameznih elementov ali celotnega
zunanjega ovoja stavb;
-      
regulacija ogrevalnih sistemov, ki vključuje
vgradnjo termostatskih ventilov in hidravlično uravnoteženje ogrevalnega
sistema;
-      
vgradnja sprejemnikov sončne energije,
toplotnih črpalk in drugih naprav za proizvodnjo toplote iz obnovljivih virov
energije;
-      
gradnja novih nizkoenergijskih in pasivnih hiš
oziroma stavb;
-      
programi informiranja in ozaveščanja za otroke
in mladino;
-      
programi energetskega svetovanja.
(3) Dobavitelji posameznih vrst energije
oziroma goriv lahko v svoje programe vključijo tudi energetske storitve in
ukrepe za izboljšanje energetske učinkovitosti, ki zmanjšujejo porabo drugih
vrst energije oziroma goriv.
(4) Sredstva za spodbujanje posameznih
ukrepov morajo biti dodeljena skladno s predpisom, ki določa spodbujanje
učinkovite rabe energije in rabe obnovljivih virov energije.
II. PRIPRAVA PROGRAMOV
5. člen
(priprava in izvajanje programov)
(1) Veliki zavezanci pripravijo
programe na podlagi podatkov o količini dobavljene toplote iz distribucijskega
omrežja, električne energije, plina in tekočih goriv v preteklem koledarskem
letu.
(2) Za male zavezance pripravi in
izvaja programe Eko sklad.
6. člen
(obseg in obvezne sestavine programov)
Programi morajo obsegati višino prihrankov
energije pri končnih odjemalcih, vrste energetskih storitev in ukrepov,
načrtovano zmanjšanje emisij toplogrednih plinov ter oceno stroškov izvedbe
programa.
III. POTRJEVANJE IN IZVAJANJE PROGRAMOV TER POROČANJE
7. člen
(programi Eko sklada)
Eko sklad mora pripraviti, predložiti Vladi
Republike Slovenije v potrditev in izvajati programe v obsegu, določenem na
osnovi zbranih sredstev pri malih zavezancih ter sredstev, zbranih v skladu s
petim in šestim odstavkom 67. člena Energetskega zakona.
8. člen
(potrditev programov)
(1) Veliki zavezanci programe za
naslednje koledarsko leto najkasneje do 1. oktobra oddajo v potrditev Eko
skladu.
(2) Eko sklad
mora programe potrditi ali zavrniti najkasneje v roku 60 dni od prejema.
(3) Veliki zavezanec mora program, ki
ga je Eko sklad zavrnil, popraviti skladno s
pripombami in ga ponovno oddati v potrditev v roku 30 dni po prejemu obvestila
o zavrnitvi programa.
(4) Program, ki ga Eko sklad ponovno zavrne, se šteje kot neoddan.
(5) Do potrditve programa s strani Eko
sklada veliki zavezanci mesečno nakazujejo zbrana sredstva iz
tretjega odstavka 11. člena te uredbe Eko skladu, v skladu s sprejetim sklepom
iz šestega odstavka 13. člena te uredbe.
9. člen
(izvajanje programov)
(1) Veliki zavezanci pričnejo izvajati
program po potrditvi programa s strani Eko sklada.
(2) Eko sklad prične izvajati program
po potrditvi na Vladi Republike Slovenije. Vlada Republike Slovenije ob
potrditvi programa določi tudi delež zbranih sredstev iz 7. člena te uredbe, ki
jih Eko sklad uporabi za zagotavljanje pogojev za izvajanje programa.
(3) (črtan)
10. člen
(poročanje o izvajanju programov)
(1) O izvajanju programov, stroških za
njihovo izvedbo in zbranih sredstvih veliki zavezanci poročajo Eko
skladu vsako leto do 31. marca za preteklo koledarsko
leto. Eko sklad poročilo objavi na svoji spletni strani.
(2) Eko sklad
ugotavlja doseganje ciljev, določenih v programih zavezancev, in o tem obvešča
Center za podpore in zavezance.
(3) Eko sklad pripravi zbirno poročilo
o izvajanju vseh programov, doseženih prihrankih energije in višini porabljenih
sredstev za izvajanje programov ter ga po seznanitvi Vlade Republike Slovenije
objavi na svojih spletnih straneh za preteklo koledarsko leto do
31. oktobra tekočega leta.
IV. FINANCIRANJE PROGRAMOV
11. člen
(zagotavljanje sredstev za financiranje
programov)
(1) Finančna sredstva za izvajanje
programov za povečanje učinkovitosti rabe električne energije zagotavljajo vsi
končni odjemalci, ki so dolžni za posamezno prevzemno predajno mesto dobavitelju
električne energije plačevati prispevek.
(2) Finančna sredstva za izvajanje
programov za povečanje energetske učinkovitosti rabe toplote iz
distribucijskega omrežja, plina in tekočih goriv zagotavljajo vsi končni
odjemalci le-teh, ki so dolžni dobavitelju plačevati dodatek.
(3) Dobavitelji iz prvega in drugega
odstavka tega člena morajo zbrani prispevek iz prvega odstavka tega člena in
dodatek iz drugega odstavka tega člena zbirati na ločenih računih.
(4) Dobavitelji iz prvega in drugega
odstavka tega člena zaračunavajo prispevek in dodatke končnim odjemalcem na
računih za električno energijo, toploto iz distribucijskega omrežja, plin
oziroma tekoča goriva.
(5) Višina prispevka in dodatkov je
določena v Prilogi 1, ki je sestavni del te uredbe.
12. člen
(sredstva za programe povečanja energetske
učinkovitosti rabe električne energije)
(1) Dobavitelj električne energije
zbrane prispevke mesečno nakazuje Centru za podpore, ki zbrana sredstva vodi na
posebnem računu.
(2) Center za podpore mesečno nakazuje
sredstva, zbrana za izvajanje programov za povečanje energetske učinkovitosti
rabe električne energije, velikim zavezancem v skladu z dinamiko izvajanja
programa, po predhodno potrjeni letni finančni dinamiki. Izvajalci programov
letno finančno dinamiko za naslednje koledarsko leto na podlagi potrjenih
programov predložijo Centru za podpore do 30. novembra v tekočem
koledarskem letu. Center za podpore potrdi ali zavrne finančno dinamiko
najkasneje do 31. decembra v tekočem koledarskem letu. Center za podpore o
potrditvi dinamike obvesti tudi Eko sklad.
(3) V primeru da se v tekočem mesecu
na računu Centra za podpore zbere manj sredstev, kot je potrebno za zagotovitev
plačil velikim zavezancem, se zneski nakazil proporcionalno znižajo.
(4) Veliki zavezanec, ki je dobavitelj
električne energije in ni dosegel v programu določenih ciljev, mora na podlagi
obvestila Eko sklada sorazmerni del prejetih finančnih
sredstev skupaj z zamudnimi obrestmi vrniti Centru za podpore.
(5) V primeru da je veliki zavezanec,
ki je dobavitelj električne energije, zbral več sredstev, kot je potrebno za
izvedbo potrjenega programa, razliko sredstev z zamudnimi obrestmi nakaže
Centru za podpore.
(6) Center za podpore Eko skladu
mesečno nakazuje sredstva, zbrana iz naslova prispevka za izvajanje programov
za povečanje energetske učinkovitosti rabe električne energije malih
zavezancev. Center za podpore mora zbrana sredstva, ki niso bila porabljena za
izvedbo programov velikih zavezancev za povečanje energetske učinkovitosti rabe
električne energije, na podlagi obvestila Eko sklada,
nakazati Eko skladu do 1. aprila za preteklo koledarsko leto. Če po
izvedenem poračunu Center za podpore izkazuje primanjkljaj sredstev za preteklo
leto, se ta prednostno pokrije iz sredstev tekočega leta.
(7) Podrobnejši postopek nakazovanja
sredstev po tem členu za izvajanje programov za povečanje učinkovitosti rabe
električne energije Center za podpore določi s sklepom, ki ga objavi na svoji
spletni strani.
13. člen
(sredstva za programe povečanja energetske
učinkovitosti rabe toplote in goriv)
(1) Za izvajanje potrjenih programov
veliki zavezanci, ki so dobavitelji toplote iz distribucijskega omrežja, plina
in tekočih goriv, uporabljajo sredstva dodatkov, zbranih na njihovih ločenih
računih.
(2) Dobavitelji toplote iz
distribucijskega omrežja, plina in tekočih goriv, ki so mali zavezanci, zbrana
sredstva dodatka mesečno nakazujejo Eko skladu.
(3) Dobavitelji toplote iz
distribucijskega omrežja, plina in tekočih goriv iz drugega odstavka tega člena
morajo vsako leto do 1. marca poročati Eko skladu o količini dobavljene in
s strani končnih odjemalcev plačane toplote, plinastih in tekočih goriv v
preteklem koledarskem letu.
(4) Veliki zavezanec, ki je dobavitelj
toplote iz distribucijskega omrežja, plina ali tekočih goriv in ni dosegel
ciljev potrjenega programa, mora sorazmerni del, ki ga določi Eko sklad, skupaj z zamudnimi obrestmi nakazati Eko skladu.
(5) V primeru, da je izvajalec
programa veliki zavezanec, ki je dobavitelj toplote iz distribucijskega
omrežja, plina ali tekočih goriv, zbral več sredstev kot je potrebno za izvedbo
potrjenega programa, razliko sredstev z zamudnimi obrestmi nakaže Eko skladu.
(6) Podrobnejši postopek poročanja in
nakazovanja sredstev za izvajanje programov po drugem in tretjem odstavku tega
člena določi Eko sklad s sklepom, ki ga objavi na svoji spletni strani.

Priloga 1: Višina prispevka za povečanje učinkovitosti
rabe električne energije in dodatkov k ceni toplote in k ceni goriv za
povečanje energetske učinkovitosti

Uredba o zagotavljanju prihrankov energije pri
končnih odjemalcih (Uradni list RS, št. 114/09)
vsebuje naslednjo prehodno in končno določbo:
»V. PREHODNA IN KONČNA DOLOČBA
14. člen
(začetek
zbiranja prispevka in dodatkov)
(1) Zavezanci morajo začeti z
zbiranjem prispevka in dodatka z naslednjim mesecem po uveljavitvi te uredbe.
(2) Ne glede na določbo prvega
odstavka tega člena so zavezanci, ki so dobavitelji naftnih derivatov, katerih
cene se oblikujejo na podlagi predpisa o oblikovanju cen naftnih derivatov,
dolžni pričeti zbirati dodatke ob prvi spremembi cene naftnih derivatov v
skladu s predpisom o oblikovanju cen naftnih derivatov v naslednjem mesecu po
uveljavitvi te uredbe.
15. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zagotavljanju prihrankov energije pri končnih odjemalcih (Uradni list RS, št. 57/11) vsebuje naslednjo končno določbo:
»KONČNA DOLOČBA
9. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.