1. člen
(vsebina sklepa)
Ta sklep določa pravila poslovanja upravljavca specialnega investicijskega
sklada (v nadaljnjem besedilu: SIS), ki jih mora glede na obseg poslovanja in
kompleksnost poslov izpolnjevati upravljavec SIS.
2. člen
(pojmi)
Za namene tega sklepa veljajo naslednje opredelitve pojmov:
1.     
SIS« pomeni investicijski sklad, kot ga
opredeljuje 72. člen Zakona o oblikah alternativnih investicijskih
skladov (Uradni list RS, št. 101/22; v nadaljnjem besedilu: ZOAIS);
2.     
»stranka« pomeni SIS ali drug alternativni investicijski sklad (v
nadaljnjem besedilu: AIS), za katerega upravljavec SIS opravlja storitve
upravljanja AIS;
3.     
»imetnik enote« pomeni vsako fizično osebo, pravno osebo in drug subjekt
zasebnega in javnega prava, ki je imetnik enot SIS;
4.     
»vlagatelj« pomeni imetnika enote oziroma potencialnega imetnika enote;
5.     
»zadevna oseba« v zvezi z upravljavcem SIS pomeni:
a.   
člana uprave, izvršnega direktorja ali poslovodjo upravljavca SIS;
b.   
zaposlenega v upravljavcu SIS ter vsako drugo fizično osebo, katerega
storitev je na voljo upravljavcu SIS in je pod njegovim nadzorom, in ki je
vključena v storitev upravljanja premoženja SIS, ki jo zagotavlja upravljavec
SIS;
c.   
fizično osebo, ki se neposredno ukvarja z izvajanjem storitev za upravljavca
SIS na podlagi pogodbe o prenosu posameznih storitev oziroma poslov upravljanja
SIS;
6.     
»uprava« pomeni izvršne direktorje, upravo upravljavca SIS oziroma
poslovodjo upravljavca SIS;
7.     
»zaposleni« so osebe, ki poleg članov uprave za upravljavca SIS opravljajo
naloge na podlagi pogodbe o zaposlitvi, sklenjene z upravljavcem SIS, vendar z
najmanj polovičnim delovnim časom;
8.     
»ključni delovni proces« je proces, ki je nujen za neprekinjeno ter
varno in skrbno opravljanje storitev upravljanja SIS;
9.     
»trajni nosilec podatkov« je sredstvo, ki omogoča stranki shraniti nanjo
osebno naslovljene informacije na način, ki ji bo omogočal dostop do teh
informacij ter njihovo reprodukcijo v nespremenjeni obliki v določenem časovnem
obdobju, glede na namen teh informacij;
10.  
»skupina« je skupina kot jo določa zakon, ki ureja finančne
konglomerate;
11.  
»Mednarodni standardi ocenjevanja vrednosti« so veljavni standardi
ocenjevanja vrednostni, ki jih sprejme Odbor za Mednarodne standarde
ocenjevanja vrednosti;
12.  
»vrednotenje« pomeni »ocenjevanje vrednosti«, kot je opredeljeno z
Mednarodnimi standardi ocenjevanja vrednosti.
3. člen
(splošne zahteve glede organizacijskega ustroja)
(1) Upravljavec SIS mora upoštevaje značilnosti, obseg in
zapletenost storitev in poslov, ki jih opravlja, vključno s storitvami iz
drugega odstavka 45. člena ZUAIS, izpolnjevati splošne organizacijske zahteve
tako, da:
1.     
pripravi, izvaja in vzdržuje postopke odločanja ter organizacijsko strukturo,
ki jasno in na dokumentiran način določa linije poročanja in razporeja naloge,
pooblastila in odgovornosti;
2.     
zaposli osebje, ki razpolaga z usposobljenostjo, znanjem in
strokovnostjo, ki so potrebni za izvrševanje dodeljenih odgovornosti;
3.     
zagotovi, da so vse zadevne osebe seznanjene s postopki, ki jih morajo
upoštevati za pravilno izvrševanje svojih odgovornosti;
4.     
zagotovi, da posameznim zadevnim osebam, ki opravljajo več nalog, to ne
preprečuje opravljanja posamezne naloge na preudaren, pošten in strokoven način
ter ustrezno razmeji naloge, ki jih ne more opravljati ista oseba;
5.     
vzdržuje primerne in urejene evidence svojih poslov in dokumentov v
zvezi z notranjo organizacijo in postopki;
6.     
vzpostavi, izvaja in vzdržuje učinkovito notranje poročanje ter pretok
informacij na vseh ustreznih ravneh;
7.     
sprejme, izvaja in vzdržuje računovodske politike in postopke, ki mu
omogočajo, da izdela in pravočasno posreduje finančna in druga poročila, ki
prikazujejo resnično in pošteno sliko ter so skladna z vsemi veljavnimi
računovodskimi standardi in drugimi pravili;
8.     
vzpostavi, izvaja in vzdržuje primerne notranje kontrolne mehanizme,
katerih namen je zagotoviti skladnost z odločitvami in postopki na vseh ravneh
upravljavca SIS;
9.     
vzpostavi, izvaja in vzdržuje sisteme ter postopke, ki so primerni za
ohranjanje varnosti, celovitosti, zanesljivosti in zaupnosti informacij;
10.  
sprejme, izvaja in vzdržuje primerno politiko, ki zagotavlja, da se v primeru
prekinitve poslovanja, ki je posledica izpada sistemov in postopkov, ohranjajo
ključni podatki ter da se prepreči oškodovanje strank upravljavca SIS.
(2) Upravljavec SIS za namene poslovanja skladnega s prvim
odstavkom tega člena zagotavlja, da se vsi notranji akti, ki jih sprejme za
namene poslovanja skladnega z zakonom in splošnimi akti, dosledno izvajajo in
posodabljajo.
4. člen
(organizacija poslovanja)
(1) Organizacija poslovanja upravljavca SIS zagotavlja
pogoje za učinkovito vodenje upravljavca SIS in omejuje oziroma preprečuje
nastanek nasprotij med interesi vlagateljev v SIS ter interesi upravljavca SIS
in njegovih zaposlenih.
(2) Upravljavec SIS zagotavlja transparenten in
dokumentiran potek sprejemanja poslovnih odločitev v posameznih ključnih
delovnih procesih ter ustrezen pretok informacij in dokumentacije med
organizacijskimi enotami ter med njimi in drugimi osebami, vključenimi v
posamezen delovni proces, ki so potrebne za sprejemanje odločitev.
(3) Upravljavec SIS, ki na podlagi drugega odstavka 45.
člena ZUAIS opravlja tudi druge dejavnosti, neposredno povezane z naložbenimi
politikami oziroma strategijami AIS, ki jih upravlja, razmeji opravljanje
storitev upravljanja AIS od navedene dejavnosti, pri čemer posebej pazi, da
prepreči oziroma omeji morebitna nasprotja interesov, ki bi lahko izvirala iz
sočasnega opravljanja obeh dejavnosti.
5. člen
(zaposleni)
(1) Upravljavec SIS mora zaposlovati zadostno število
ustrezno izobraženih, strokovno usposobljenih in izkušenih oseb, glede na potrebe
svoje organizacijske strukture, obsega in zahtevnosti delovnih procesov ter
izpostavljenosti tveganjem. Strokovna usposobljenost in izkušnje zaposlenih
morajo ustrezati njihovim pristojnostim in odgovornostim ter zahtevnosti delovnih
aktivnosti, ki jih opravljajo.
(2) Uprava mora imeti ustrezno znanje in izkušnje s
področja poslovanja upravljavca SIS.
(3) Upravljavec SIS zagotavlja, da sistem plačevanja in
nagrajevanja zaposlenih ne spodbuja k škodljivemu prevzemanju tveganj.
(4) V primeru, ko upravljavec SIS pisno pooblasti osebe
iz 51. člena ZUAIS, da v njegovem imenu opravljajo posamezne storitve oziroma
posle, se pri ugotavljanju ustreznega števila zaposlenih iz prvega odstavka
tega člena upošteva tudi število fizičnih oseb, ki pri pooblaščencu opravljajo
storitve za upravljavca SIS, če je na takšen način mogoče zagotoviti, da bo
poslovanje upravljavca SIS, upoštevaje obseg in zahtevnost poslovnih aktivnosti
ter izpostavljenost tveganjem, skladno s tem sklepom.
6. člen
(organizacijska kultura)
Upravljavec SIS vzpostavi trdno organizacijsko kulturo, ki
temelji na visokih strokovnih standardih poslovanja in etičnih vrednotah ter
pozitivnem odnosu zaposlenih do notranjih kontrol.
7. člen
(računovodski postopki)
(1) Upravljavec SIS z uporabo računovodskih politik in
postopkov iz 7. točke 3. člena tega sklepa zagotavlja zaščito imetnikov enot
SIS.
(2) Računovodstvo SIS, ki jih upravlja upravljavec SIS,
se vodi za vsak SIS ločeno in sicer tako, da je mogoče ob vsakem času
neposredno ugotoviti njihova sredstva in obveznosti do virov sredstev.
8. člen
(postopki vrednotenja sredstev in obveznosti SIS)
(1) Upravljavec SIS sprejme, izvaja in vzdržuje postopke
za pravilno in natančno vrednotenje sredstev in obveznosti SIS.
(2) Za vrednotenje postavk, izkazanih v računovodskih
izkazih SIS, se uporablja 3. člen Sklepa o vrednotenju sredstev
alternativnega investicijskega sklada ter izračunu čiste vrednosti sredstev in
vrednosti enote alternativnega investicijskega sklada (Uradni list RS,
št. 67/23).
(3) Upravljavec SIS zagotovi, da se vrednotenje sredstev
SIS opravi skladno z:
1.     
Mednarodnimi standardi ocenjevanja vrednosti;
2.     
za sredstva, ki se nahajajo v Republiki Sloveniji, tudi drugimi pravili
ocenjevanja vrednosti razvrščenimi v Hierarhijo pravil ocenjevanja vrednosti in
3.     
notranjimi politikami in postopki iz prvega do drugega odstavka tega
člena.
(4) Za vrednotenje sredstev in obveznosti SIS se
smiselno uporabljajo določbe 75. do 84. člena ZUAIS, upoštevaje značilnosti, obseg
in zapletenost storitev in poslov, ki jih opravlja.
9. člen
(postopki pri izračunu čiste vrednosti sredstev in vrednosti
enote premoženja)
(1) Upravljavec SIS zagotovi, da se čista vrednost sredstev
vsakega SIS in vrednost enote vsakega SIS, ki ga upravlja, izračuna na podlagi
računovodskih politik in postopkov iz 7. člena tega sklepa, ter da se vsa
vplačila in izplačila obračunajo po pravilni vrednosti enote oziroma čiste
vrednosti sredstev.
(2) Za postopke za pravilen izračun čiste vrednosti sredstev
SIS se uporablja 4. člen Sklepa o vrednotenju sredstev alternativnega
investicijskega sklada ter izračunu čiste vrednosti sredstev in vrednosti enote
alternativnega investicijskega sklada (Uradni list RS, št. 67/23).
10. člen
(elektronska podpora poslovanju)
(1) Elektronski informacijski sistem upravljavca SIS
zagotavlja zanesljivost, celovitost, razpoložljivost in zaupnost informacij in
podatkov, ki jih upravljavec SIS obdeluje v skladu z zakonodajo.
(2) Upravljavec SIS zagotavlja, da dobavitelj programske
opreme oziroma drug pogodbeni partner upravljavca SIS zagotavlja ustrezne
posodobitve računalniške programske opreme.
11. člen
(notranje kontrole)
(1) Notranje kontrole so v delovanje upravljavca SIS
načrtno in sistematično vgrajeni procesi, ki s svojim delovanjem zagotavljajo
čim bolj varno in učinkovito opravljanje storitev za njegovo lastno poslovanje
in stranke. Osnovni cilj notranjih kontrol je zmanjšanje tveganj na
sprejemljivo raven.
(2) Notranje kontrole zajemajo vse aktivnosti, katerih
namen je zagotavljanje:
1.     
primernega upravljanja tveganj;
2.     
primernega varovanja premoženja upravljavca SIS in njegovih strank;
3.     
zanesljivosti in pravilnosti finančnih in drugih informacij;
4.     
poslovanja, skladnega s predpisi;
5.     
primernega varovanja podatkov;
6.     
doseganja zadanih poslovnih ciljev;
7.     
ekonomične in učinkovite rabe sredstev.
(3) Notranje kontrole se izvajajo na ravni vsakega
posamičnega delovnega procesa upravljavca SIS, vključno s spremljanjem
delovanja elektronskih informacijskih sistemov ter delovanja zaposlenih
upravljavca SIS.
12. člen
(področja sprotnih notranjih kontrol)
(1) Sprotne notranje kontrole se preko računalniškega
in/ali človeškega nadzora izvajajo tekom delovnih procesov upravljavca SIS.
(2) Sprotne notranje kontrole pomenijo zlasti
zagotavljanje in stalno preverjanje:
1.     
delovnih aktivnosti;
2.     
poročanja upravljavca SIS ter obveščanja vlagateljev;
3.     
delovanja elektronskega informacijskega sistema.
(3) Obseg sprotnih notranjih kontrol upravljavec SIS
prilagodi tveganjem, ki jim je izpostavljen na posameznih področjih.
13. člen
(skladnost poslovanja s predpisi)
(1) Upravljavec SIS sprejeme, izvaja in vzdržuje
politike in postopke, katerih namen je zaznavanje tveganja neskladnosti poslovanja
upravljavca SIS z obveznostmi iz ZUAIS in na njegovi podlagi izdanimi sklepi
Agencije.
(2) Pri izpolnjevanju zahteve iz prejšnjega odstavka
upravljavec SIS upošteva naravo, obseg in kompleksnost poslovanja ter naravo in
obseg storitev in poslov, ki jih opravlja in če je potrebno ob upoštevanju
načela sorazmernosti vzpostavi ter vzdržuje trajno funkcijo zagotavljanja
skladnosti poslovanja v skladu z 61. členom Uredbe 231/2013/EU.
14. člen
(upravljanje tveganj)
(1) Upravljavec SIS vzpostavi in vzdržuje učinkovito
upravljanje tveganj SIS, ki jih upravlja.
(2) Upravljanja tveganj mora biti vedno ločeno od delovnega
področja upravljanja premoženja SIS.
(3) Upravljavec SIS zagotavlja, da so vsa pomembna
tveganja, ki so relevantna za vsako naložbeno strategijo SIS, in ki jim je ali
bi jim bil lahko izpostavljen SIS, tako na nivoju posamične naložbe kot
celotnega portfelja SIS, ugotovljena, ocenjena oziroma izmerjena, upravljana in
spremljana ter da se o njih ustrezno poroča upravi upravljavca SIS.
(4) Za namene zagotavljanja poslovanja upravljavca SIS
skladnega z zahtevami prvega do tretjega odstavka tega člena upravljavec SIS za
vsak SIS, ki upravlja, sprejme, izvaja in redno posodablja politiko in postopke
upravljanja tveganj, s katero opredeli najmanj:
1.     
tehnike, orodja in ureditve, ki omogočajo ugotavljanje, merjenje,
upravljanje in spremljanje tveganj SIS;
2.     
razporeditve in pooblastila znotraj upravljavca SIS v zvezi z
upravljanjem tveganj;
3.     
omejitve tveganj SIS in profil tveganosti SIS;
4.     
vsebino, pogostost in naslovnike poročil s področja upravljanja tveganj,
ter osebe, pristojne za pripravo poročil.
15. člen
(upravljanje likvidnosti)
(1) Upravljavec SIS za vsak SIS, ki ga upravlja, razen
za zaprt SIS, ki ne uporablja finančnega vzvoda, vzpostavi ustrezen sistem
upravljanja likvidnosti in sprejme postopke, ki omogočajo spremljanje
likvidnostnega tveganja sklada in zagotavljajo, da je likvidnost naložb sklada
usklajena z njegovimi obveznostmi.
(2) Upravljavec SIS za vsak SIS, ki ga upravlja,
zagotovi usklajenost naložbene strategije, profila likvidnosti in politike
odkupov enot skladno s Sklepom o skladnosti likvidnostnega profila, naložbene
politike, trajanja in politike odkupov enot specialnega investicijskega sklada
ter o ustrezni razpršitvi naložb specialnega investicijskega sklada (Uradni
list RS, št. 133/22).
(3) Upravljavec SIS iz 43. člena ZUAIS, ki upravlja odprt
SIS, zavezan k revidiranju letnega poročila na podlagi 12. člena ZOAIS,
izvaja teste izjemnih situacij pod običajnimi in izjemnimi likvidnostnimi
pogoji, ki mu omogočijo, da oceni in spremlja likvidnostno tveganje posameznega
SIS, in sicer v obdobjih določenih v postopkih iz prvega odstavka tega člena,
ki morajo biti usklajena z politiko odkupov SIS, smiselno upoštevajoč Smernice
o testiranju izjemnih situacij likvidnosti KNPVP in AIS (št. ESMA34-39-897
z dne 16. 7. 2020).
16. člen
(vodenje evidenc)
(1) Evidenca se vodi s posebno skrbnostjo, tako da se
podatki v evidenco vpisujejo takoj ob nastopu dogodka, ki je predmet vnosa v
evidenco, oziroma takoj, ko je to mogoče.
(2) Upravljavec SIS evidence vodi v elektronski obliki
oziroma na drug primeren način. Evidence in dokumentacijo upravljavec SIS hrani
na trajnem nosilcu podatkov, na katerem se informacije hranijo tako, da ima
Agencija po potrebi dostop do njih, pri čemer mora biti zagotovljena popolna
sledljivost sprememb o evidenci in podatkih evidence.
(3) Upravljavec SIS način vodenja evidenc, ki vsebujejo
osebne podatke, uskladi z določbami zakona in predpisov, ki urejajo varstvo
osebnih podatkov.
17. člen
(evidenca premoženjskih transakcij)
Upravljavec SIS v zvezi s premoženjem posamičnega
investicijskega sklada vodi evidenco premoženjskih transakcij, ki vsebuje
dovolj informacij, da je v vsakem trenutki mogoče rekonstruirati naročilo in
izvedeno transakcijo.
18. člen
(evidenca imetnikov enot SIS)
(1) Upravljavec SIS ločeno za vsak SIS vodi evidenco imetnikov
enot SIS.
(2) Evidenca imetnikov enot SIS vsebuje najmanj
naslednje podatke:
1.     
opredelitev SIS;
2.     
opredelitev imetnika;
3.     
datum in čas sprejetja naročila za nakup oziroma odkup enot;
4.     
datum izvedbe;
5.     
bruto vrednost naročila, vključno s provizijo za vpis, ali neto znesek
za odkup brez provizije.
19. člen
(evidenca skrbnih pregledov naložb)
(1) Upravljavec SIS vodi evidenco skrbnih pregledov
naložb investicijskih skladov iz 22. člena tega sklepa.
(2) Evidenca skrbnih pregledov obsega potek skrbnega
pregleda in spremljajočo dokumentacijo.
20. člen
(obvladovanje nasprotij interesov)
(1) Upravljavec SIS
vzpostavi in vzdržuje učinkovito organizacijsko in administrativno ureditev s
ciljem sprejeti vse razumne ukrepe za ugotovitev, preprečitev, obvladovanje in
spremljanje nasprotij interesov, da ne bi škodili interesom AIS, ki jih
upravlja, oziroma njihovih vlagateljev.
(2) Upravljavec SIS ob
upoštevanju vrst nasprotij interesov, kot jih določa 30. člen Uredbe 231/2013/EU, z notranjimi pravili opredeli:
1.     
okoliščine, ki predstavljajo ali lahko povzročijo nasprotje interesov s
pomembnim tveganjem oškodovanja interesov AIS ali njegovih vlagateljev glede
dejavnosti, ki jih opravlja upravljavec SIS ali se opravljajo v njegovem imenu,
vključno z dejavnostmi, ki jih opravlja pooblaščenec, podpooblaščenec, zunanji
cenilec ali nasprotna stranka;
2.     
postopke, ki jih je treba upoštevati, in ukrepe, ki jih je treba
sprejeti za preprečevanje, obvladovanje in spremljanje teh nasprotij.
(3) Za postopke in
ukrepe za preprečevanje in obvladovanje nasprotij interesov se uporabljata 33.
in 34. člen Uredbe 231/2013/EU. Za
razkritja nasprotij interesov v okviru postopkov in ukrepov iz prejšnjega
stavka se uporabljajo drugi stavek tretjega odstavka 67. člena, 68. člen ZUAIS
in 36. člen Uredbe 231/2013/EU.
(4) Za spremljanje
nasprotij interesov se uporablja 35. člen Uredbe 231/2013/EU.
21. člen
(skrbnost upravljavca SIS)
(1) Upravljavec SIS pri izbiri naložb ter pri stalnem
spremljanju naložb SIS, ki jih upravlja, ravna z visoko stopnjo skrbnosti, v
najboljšem interesu SIS ter celovitosti trga.
(2) Upravljavec SIS mora razpolagati z zadostnim znanjem
in razumevanjem sredstev, v katere nalaga premoženje SIS, ki jih upravlja.
22. člen
(politike in postopki skrbnega pregleda)
(1) Upravljavec SIS sprejme politike in postopke
skrbnega pregleda ter uvede učinkovito ureditev, ki zagotavlja skladnost
naložbenih odločitev sprejetih za račun SIS, z naložbenimi cilji, politiko in
strategijami ter profilom tveganosti SIS.
(2) Pri sprejemanju politike in postopkov skrbnega
pregleda upravljavec SIS upošteva kompleksnost in stopnjo tveganja naložb v
katere so lahko vložena sredstva SIS oziroma poslov, ki jih lahko sklene za
račun SIS.
(3) Upravljavec SIS mora biti v vsakem trenutku sposoben
obrazložiti ter upravičiti svojo oceno s predložitvijo kriterijev, ki jih je
uporabil pri oceni. Postopki in kriteriji skrbnega pregleda so predmet
preverjanja, da se zagotovi njihova ustreznost.

Sklep o pravilih poslovanja upravljavca
specialnega investicijskega sklada (Uradni list RS, št. 11/16) vsebuje naslednjo končno določbo:
»KONČNA DOLOČBA
23. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.

Sklep
o spremembah in dopolnitvah Sklepa o pravilih poslovanja upravljavca
specialnega investicijskega sklada (Uradni list RS, št. 67/23)
vsebuje naslednjo prehodno in končno določbo:
»PREHODNA IN KONČNA DOLOČBA
12. člen
(prehodna določba)
(1) Upravljavec SIS, ki
je pridobil status SIS pred uveljavitvijo tega sklepa, uskladi svoje poslovanje
v roku iz prvega odstavka 235. člena
ZOAIS.
(2) Če je zaradi
uskladitve potrebna sprememba akta o ustanovitvi SIS, upravljavec SIS uskladi
poslovanje SIS in poslovanje upravljavca SIS s tem sklepom sočasno z
uskladitvijo SIS z ZOAIS oziroma s prvo spremembo akta o ustanovitvi SIS.
13. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.