I. SPLOŠNE DOLOČBE
1. člen
(vsebina)
Ta uredba določa plačila za kmetijsko
okoljske ukrepe (v nadaljnjem besedilu: ukrepi SKOP-a), ki se bodo v letih
2009–2010 izvajali kot ukrepi razvoja podeželja v skladu z 22. členom Zakona o
kmetijstvu (Uradni list RS, št. 45/08; v nadaljnjem besedilu: zakon) in
Programom razvoja podeželja za Republiko Slovenijo 2004–2006 (Uradni list RS,
št. 116/04, 45/06, 70/07, 124/07 in 107/08; v nadaljnjem besedilu: PRP 2004–2006)
za izvajanje:
-      
Uredbe Sveta (ES) št. 1257/1999 z dne 17. maja 1999 o podpori za
razvoj podeželja iz Evropskega kmetijskega usmerjevalnega in jamstvenega sklada
(EKUJS) ter o spremembi in razveljavitvi določenih uredb (UL L št. 160 z dne
26. 6. 1999, str. 80), zadnjič spremenjene z Uredbo Sveta (ES) št.
2223/2004 z dne 22. decembra 2004 o spremembi Uredbe (ES) št. 1257/1999 o
podpori za razvoj podeželja iz Evropskega kmetijskega usmerjevalnega in
jamstvenega sklada (EKUJS) (UL L št. 379 z dne 24. 12. 2004, str. 1),
-      
Uredbe Komisije (ES) št. 817/2004 z dne 29. aprila 2004 o
podrobnejših pravilih za uporabo Uredbe Sveta (ES) št. 1257/1999 o podpori za
razvoj podeželja iz Evropskega kmetijskega usmerjevalnega in jamstvenega sklada
(EKUJS) (UL L št. 153 z dne 30. 4. 2004, str. 30), zadnjič
spremenjene z Uredbo Komisije (ES) št. 1320/2006 z dne 5. septembra 2006 o
pravilih za prehod na podporo za razvoj podeželja, določeno v Uredbi Sveta (ES)
št. 1698/2005 (UL L št. 243 z dne 6. 9. 2006, str. 6), (v nadaljnjem
besedilu: Uredba 817/2004/ES),
-      
Uredbe Komisije (ES) št. 1320/2006 z dne 5. septembra 2006 o
pravilih za prehod na podporo za razvoj podeželja, določeno v Uredbi Sveta (ES)
št. 1698/2005 (UL L št. 243 z dne 6. 9. 2006, str. 6),
-      
Odločbe Komisije z dne 24. 8.
2004 o potrditvi programskega dokumenta za razvoj podeželja za Republiko Slovenijo
za programsko obdobje 2004–2006, št. CCI 2004 SI 06 GDO 00.
2. člen
(upravičenci)
(1) Upravičenci za pridobitev plačil
iz 6. člena te uredbe so kmetijska gospodarstva (v nadaljnjem besedilu: KMG),
ki so določena z zakonom, PRP-jem 2004–2006 in to uredbo ter izpolnjujejo
zahteve dobre kmetijske prakse in druge predpisane pogoje iz PRP-ja 2004–2006.
(2) Nosilci KMG-jev, določeni z
zakonom, so nosilci pravic in obveznosti upravičencev po tej uredbi.
3. člen
(sredstva)
(1) Ukrepi SKOP-a se financirajo iz
sredstev proračuna Republike Slovenije v višini vsaj 20 odstotkov in iz
sredstev Evropskega kmetijskega sklada za razvoj podeželja v višini do 80
odstotkov.
(2) Za programsko obdobje 2007–2013 je
skupno namenjenih do 310.502.156 eurov za:
-      
ukrepe SKOP-a iz 6. člena te uredbe,
-      
obveznosti za kmetijsko okoljske ukrepe, prevzete v letih 2007 in 2008 v skladu s predpisom, ki ureja plačila za kmetijsko okoljske ukrepe iz Programa razvoja
podeželja za Republiko Slovenijo 2004–2006 v letih 2007–2010,
-      
kmetijsko okoljske ukrepe iz predpisov, ki urejajo plačila za kmetijsko
okoljske ukrepe iz Programa razvoja podeželja za Republiko Slovenijo 2004–2006
za programsko obdobje 2004–2006, za katere so bile odločbe izdane do
31. 12. 2006,
-      
obveznosti za ukrep kmetijsko okoljskih plačil, prevzete v letih 2007 in 2008 v skladu s predpisom, ki ureja plačila za ukrepe osi 2 iz Programa razvoja podeželja
Republike Slovenije za obdobje 2007–2013 v letih 2007–2013,
-      
obveznosti za ukrep kmetijsko okoljskih plačil, prevzete v letu 2009 v
skladu s predpisom, ki ureja plačila za ukrepe osi 2 iz Programa razvoja
podeželja Republike Slovenije za obdobje 2007–2013 v letih 2009–2013 (v
nadaljnjem besedilu: predpis za ukrepe osi 2 v letih 2009–2013),
-      
ukrep kmetijsko okoljskih plačil iz predpisa, ki ureja plačila za ukrepe
osi 2 iz Programa razvoja podeželja Republike Slovenije za obdobje 2007–2013 v
letih 2010–2013 (v nadaljnjem besedilu: predpis za ukrepe osi 2 v letih
2010–2013) in
-      
pozitivno rešene pritožbe za vse navedene ukrepe.
(3) Za ukrepe iz prve do šeste alinee
prejšnjega odstavka se namenja do:
-      
41 milijonov eurov za obveznosti, prevzete v letu 2009,
-      
44 milijonov eurov za obveznosti, prevzete v letu 2010.
(4) V tekočem letu se v primeru
pozitivno rešenih pritožb iz sedme alinee drugega odstavka tega člena višina
sredstev iz prejšnjega odstavka zniža za znesek pozitivno rešenih pritožb za te
ukrepe.
(5) Če v tekočem letu vsota zahtevkov
za ukrepe iz drugega odstavka tega člena in pozitivno rešene pritožbe za te
ukrepe preseže višino sredstev iz tretjega odstavka tega člena, se ciljna
vrednost plačila v okviru posameznega ukrepa SKOP-a za tekoče leto sorazmerno
zniža.
(6) Plačila za izvajanje ukrepov iz
tretjega odstavka tega člena se za posamezno leto izplačajo najkasneje v
obdobju tekočega leta in dveh naslednjih let (obdobje n + 2).
(7) Sredstva, določena v drugem
odstavku tega člena, ne smejo biti presežena, pri čemer je treba upoštevati
tudi prevzete obveznosti iz druge do sedme alinee drugega odstavka tega člena.
(8) Sredstva iz tretjega odstavka tega
člena se za ukrepe SKOP-a iz 6. člena te uredbe dodelijo v skladu s predpisom
za ukrepe osi 2 v letih 2009–2013, in predpisom za ukrepe osi 2 v letih 2010–2013
na podlagi Programa razvoja podeželja Republike Slovenije za obdobje 2007–2013,
ki ga je potrdila Evropska komisija (v nadaljnjem besedilu: Komisija) z odločbo
št. CCI 2007 SI 06 RPO 001 z dne 10. 9. 2007, zadnjič spremenjenega s
potrditvijo Komisije št. D(2009)410826 z dne 11. 12. 2009, ki je
dostopen na spletnih straneh Ministrstva za kmetijstvo, gozdarstvo in prehrano
(v nadaljnjem besedilu: ministrstvo) ter izpostavah kmetijske svetovalne
službe.
(9) Sredstva iz tretjega odstavka tega
člena vključujejo tudi neporabljena sredstva za ukrepe SKOP-a in ukrep kmetijsko
okoljskih plačil iz preteklih let, določena s Programom razvoja podeželja
Republike Slovenije za obdobje 2007–2013 iz prejšnjega odstavka.
(10) Neporabljena sredstva iz tretjega
odstavka tega člena se lahko prenašajo do konca programskega obdobja do skupne
višine sredstev iz drugega odstavka tega člena.
II. UKREPI SKOP-a
4. člen
(namen ukrepov)
Namen ukrepov SKOP-a je popularizacija
kmetijske pridelave, ki ustreza potrebam potrošnikov in varuje zdravje ljudi,
zagotavlja trajnostno rabo naravnih virov ter omogoča zmanjševanje negativnih
vplivov kmetijstva na okolje, ohranjanje naravnih danosti, biotske
raznovrstnosti, rodovitnosti tal in tradicionalne kulturne krajine ter
varovanje zavarovanih območij.
5. člen
(obveznosti)
(1) Upravičenci, ki so se v letih 2005
oziroma 2006 vključili v petletno izvajanje ukrepov SKOP-a, lahko do izteka
petletne obveznosti v tekočem letu pridobijo plačila za te ukrepe na način, kot
ga določata predpis, ki ureja izvedbo ukrepov kmetijske politike za tekoče
leto, in ta uredba, ter pod pogoji, ki so določeni v PRP-ju 2004–2006 v
poglavju 9.3.2 Kmetijsko okoljski ukrepi.
(2) Petletna obveznost se za
upravičence, ki so se v izvajanje ukrepov SKOP-a vključili v letu 2005,
zaključi v letu 2009 in za upravičence, ki so se v izvajanje ukrepov SKOP-a
vključili v letu 2006, v letu 2010.
(3) Upravičenci morajo v letih
2009–2010, do izteka petletnih obveznosti, nadaljevati z izvajanjem istih
ukrepov SKOP-a na istih lokacijah in v enakem obsegu površin, kot znaša v
posamezen ukrep SKOP-a vključena površina v letu 2006, razen v primerih iz
drugega, tretjega in četrtega odstavka 7. člena te uredbe.
(4) V letih 2009–2010 upravičenci iz
prvega odstavka tega člena ne morejo prevzemati novih petletnih obveznosti za
izvajanje ukrepov SKOP-a.
(5) Upravičenci iz prvega odstavka
tega člena se ne morejo istočasno vključiti v ukrep kmetijsko okoljskih plačil
iz predpisa za ukrepe osi 2 v letih 2009–2013 in predpisa za ukrepe osi 2 v
letih 2010–2013.
6. člen
(ukrepi SKOP-a in plačila)
(1) V letih 2009–2010 ciljne vrednosti
plačil za izvajanje naslednjih ukrepov SKOP-a znašajo do:
1.    
zmanjševanje negativnih vplivov kmetijstva na okolje:
I. zmanjševanje erozije v sadjarstvu in
vinogradništvu: 139,2 eura/hektar (v nadaljnjem besedilu: eura/ha) letno;
II. ohranjanje kolobarja: 88,2
eura/hektar letno;
III. ozelenitev njivskih površin: 126,6
eura/ha letno;
IV. integrirano poljedelstvo: 151,8
eura/ha letno;
V. integrirano sadjarstvo: 265,2
eura/ha letno;
VI. integrirano vinogradništvo: 265,2
eura/ha letno;
VII. integrirano vrtnarstvo (na prostem
in v zavarovanih prostorih): 241,2 eura/ha letno;
VIII. ekološko kmetovanje:
-  
njive-poljščine: 277,8 eura/ha letno,
-  
vrtnine na prostem: 328,8 eura/ha letno,
-  
vrtnine v zavarovanih prostorih: 354,0 eurov/ha letno,
-  
oljčniki z gostoto najmanj 150 dreves/ha, nasadi sadovnjakov z gostoto
najmanj 120 dreves/ha pri orehu in kostanju ter najmanj 200 dreves/ha pri
ostalih sadnih vrstah: 480,0 eurov/ha letno,
-  
travniški visokodebelni sadovnjaki z gostoto 50–200 dreves/ha: 177,0
eurov/ha letno,
-  
vinogradi, hmeljišča, drevesnice: 480,0 eurov/ha letno,
-  
travinje (trave in travno deteljne mešanice na njivah, trajno travinje):
139,2 eura/ha letno;
2.    
ohranjanje naravnih danosti, biotske raznovrstnosti, rodovitnosti tal in
tradicionalne kulturne krajine:
IX. planinska paša:
- 
brez pastirja: 36,6 eura/ha letno,
- 
s pastirjem: 36,6 eura/ha letno in 12,6 eura/ha letno kot dodatek za
pastirja;
X. košnja strmih travnikov:
- 
nagib 35–50 odstotkov: 100,8 eura/ha letno,
- 
nagib nad 50 odstotkov: 151,8 eura/ha letno;
XI. košnja grbinastih travnikov: 151,8
eura/ha letno;
XII. travniški sadovnjaki: 114,0
eurov/ha letno;
XIII. reja avtohtonih in tradicionalnih
pasem domačih živali:
- 
govedo: 72,0 eurov/žival letno,
- 
konji: 72,0 eurov/žival letno,
- 
prašiči: 28,8 eura/žival letno,
- 
ovce: 10,8 eura/žival letno,
- 
koze: 10,8 eura/žival letno,
- 
perutnina: 100,8 eura/100 odraslih živali letno;
XIV. pridelava avtohtonih in
tradicionalnih sort kmetijskih rastlin: 75,6 eura/ha letno;
XV. sonaravna reja domačih živali: 50,4
eura/ha letno;
XVI. ohranjanje ekstenzivnega travinja:
50,4 eura/ha letno;
3.    
varovanje zavarovanih območij:
XVII. ohranjanje obdelane in poseljene
krajine na zavarovanih območjih: podpora znaša dodatnih 20 odstotkov letno na
območjih narodnih parkov, 15 odstotkov letno na območjih regijskih parkov in 10
odstotkov letno na ostalih zavarovanih območjih in se obračuna na skupno vrednost
plačil za ukrepe II. do XVI. in XVIII.;
XVIII. reja domačih živali v osrednjem
območju pojavljanja velikih zveri: 18,6 eura/ha letno;
XIX. ohranjanje posebnih traviščnih
habitatov: 88,2 eura/ha letno;
XX. pokritost tal na vodovarstvenem
območju:
-  
njive: 202,2 eura/ha letno,
-  
trajni nasadi: 151,8 eura/ha letno,
-  
travinje (trave in travno deteljne mešanice na njivah, trajno travinje):
126,6 eura/ha letno;
XXI. zatravljanje in zelena praha:
151,8 eura/ha letno.
(2) Upravičenci lahko pridobijo tudi
sredstva za delno kritje stroškov kontrole, določena v PRP-ju 2004–2006, če
izpolnjujejo pogoje za ukrepe integrirane pridelave ali ekološkega kmetovanja
iz PRP-ja 2004–2006. Ciljne vrednosti plačil za te namene v letih 2009–2010
znašajo do:
-      
37,8 eura/KMG letno za ukrepe IV., V., VI. in VII. iz prejšnjega
odstavka,
-      
66 eurov/KMG letno za ukrep VIII. iz prejšnjega odstavka.
(3) Zahtevkov za plačila iz prejšnjega
odstavka upravičenci ne vlagajo posebej, ampak se jim plačila za delno kritje
stroškov kontrole izplačajo skupaj z odobrenim zahtevkom za ukrepe IV., V.,
VI., VII. in VIII. iz prvega odstavka tega člena.
7. člen
(pogoji)
(1) Plačila za ukrep I. iz prvega
odstavka prejšnjega člena lahko upravičenci uveljavljajo za celotno površino
grafične enote rabe zemljišč kmetijskega gospodarstva (v nadaljnjem besedilu:
GERK) ali pa za del GERK-a z nagibom nad 20 odstotkov. Plačila je možno
uveljavljati na podlagi dejanskega nagiba zemljišča.
(2) Za površine, ki so jih upravičenci
v preteklem letu vključili v ukrep III. iz prvega odstavka prejšnjega člena,
lahko v tekočem letu uveljavljajo plačila za ukrep II. iz prvega odstavka
prejšnjega člena. Če upravičenci na teh površinah v tekočem letu ne
uveljavljajo plačil za ukrep II. oziroma III. iz prvega odstavka prejšnjega
člena, morajo na teh površinah izvajati najmanj enostaven kolobar, ki vključuje
vsaj tri poljščine.
(3) Za površine, ki so jih upravičenci
v preteklem letu vključili v ukrep IV. iz prvega odstavka prejšnjega člena,
lahko v tekočem letu uveljavljajo plačila za ukrep VII. iz prvega odstavka
prejšnjega člena in obratno.
(4) Za površine, na katerih so
upravičenci v preteklem letu pridelovali jagode in so jih vključili v ukrep V.
iz prvega odstavka prejšnjega člena, lahko v tekočem letu uveljavljajo plačila
za ukrep IV. ali VII. iz prvega odstavka prejšnjega člena in obratno.
(5) Upravičenci do plačil za izvajanje
ukrepov IV., V., VI. in VII. iz prvega odstavka prejšnjega člena ne morejo
zamenjati organizacije za kontrolo in certificiranje integrirane pridelave
oziroma ekološke pridelave in predelave v okviru tekočega leta, lahko pa jo
zamenjajo med posameznimi leti. Zamenjavo je možno opraviti do
31. decembra tekočega leta za naslednje leto.
(6) Če se upravičenci do plačil za
izvajanje ukrepov IV., V., VI. in VII. iz prvega odstavka prejšnjega člena
vključijo v kontrolo pri več organizacijah za kontrolo in certificiranje
integrirane pridelave, morajo za pridobitev plačil za te ukrepe pridobiti
certifikate o integrirani pridelavi od vseh organizacij, pri katerih so vključeni
v kontrolo, sicer se šteje, da ne izpolnjujejo pogojev za te ukrepe iz PRP-ja
2004–2006.
(7) Če se upravičenci do plačil za
izvajanje ukrepa VIII. iz prvega odstavka prejšnjega člena vključijo v kontrolo
pri več organizacijah za kontrolo in certificiranje ekološke pridelave oziroma
predelave, morajo za pridobitev plačil za ta ukrep pridobiti certifikate o
ekološki pridelavi in predelavi kmetijskih pridelkov oziroma živil ali potrdila
o ekološki pridelavi in predelavi kmetijskih pridelkov oziroma živil v obdobju
preusmerjanja od vseh organizacij, pri katerih so vključeni v kontrolo, sicer
se šteje, da ne izpolnjujejo pogojev za ta ukrep iz PRP-ja 2004–2006.
(8) Pri ukrepu IX. iz prvega odstavka
prejšnjega člena lahko upravičenci uveljavljajo plačilo za planinsko pašo brez
dodatka za pastirja ali pa plačilo za planinsko pašo z dodatkom za pastirja,
pri čemer je ta dodatek možno uveljavljati samo za enega pastirja na planini.
Upravičenci morajo fotokopijo pogodbe s pastirjem posredovati Agenciji
Republike Slovenije za kmetijske trge in razvoj podeželja (v nadaljnjem
besedilu: agencija) v roku in na način, ki ju določa predpis, ki ureja izvedbo
ukrepov kmetijske politike za tekoče leto.
(9) KMG planina lahko uveljavlja
plačila za ukrepa IX. in XVII. iz prvega odstavka prejšnjega člena. Če KMG
planina izpolnjuje pogoje za ekološko kmetovanje, upravičenci lahko pridobijo
tudi plačila iz drugega odstavka prejšnjega člena.
(10) Plačila za ukrep X. iz prvega
odstavka prejšnjega člena lahko upravičenci uveljavljajo za celotno površino
GERK-a ali pa za del GERK-a z nagibom 35–50 odstotkov ali nad 50 odstotkov z
vrsto dejanske rabe trajni travnik oziroma ekstenziven sadovnjak, kot je to
določeno v triindvajsetem odstavku tega člena. Plačila je možno uveljavljati na
podlagi dejanskega nagiba zemljišča, ki se kosi. Meritev nagiba mora biti
opravljena v skladu s predpisom, ki ureja postopek in način merjenja nagiba
strmih travnikov. Dokumentacijo o meritvi nagiba morajo upravičenci hraniti na
KMG-ju, skladno z določili PRP-ja 2004–2006 o hrambi dokumentacije za ukrepe
SKOP-a.
(11) Plačila za ukrep XI. iz prvega
odstavka prejšnjega člena lahko uveljavljajo upravičenci, katerih GERK-i so na
območjih, ki so določena v prilogi 15 PRP-ja 2004–2006.
(12) Plačila za ukrep XIII. iz prvega
odstavka prejšnjega člena lahko upravičenci uveljavljajo za najmanj 1 GVŽ za
avtohtone in tradicionalne pasme domačih živali, navedene v prilogi 16 PRP-ja
2004–2006. Število živali posamezne vrste avtohtonih in tradicionalnih pasem
domačih živali mora biti v reji pet let od vstopa v ukrep, pri čemer se te
živali lahko nadomestijo z živalmi druge avtohtone ali tradicionalne pasme te
vrste. Glede na število živali posamezne vrste avtohtonih in tradicionalnih
pasem domačih živali, ki ga je KMG vključil v ukrep XIII. iz prvega odstavka
prejšnjega člena v preteklem letu, se število v ta ukrep vključenih živali te
vrste v tekočem letu lahko zmanjša za največ 10 odstotkov, vendar po zmanjšanju
stalež avtohtonih in tradicionalnih pasem domačih živali ne sme biti manjši od
1 GVŽ-ja. Če ena žival posamezne vrste predstavlja več kot 10 odstotkov vseh
živali te vrste, vključenih v ukrep XIII. iz prvega odstavka prejšnjega člena,
se vključeno število živali te vrste v tekočem letu, glede na preteklo leto,
lahko zmanjša za eno žival. Za število živali posamezne vrste, ki je v tekočem
letu vključeno v ukrep XIII. iz prvega odstavka prejšnjega člena, se šteje
število živali te vrste, ki je na KMG-ju za tekoče leto ugotovljeno z administrativno
kontrolo števila živali te vrste oziroma s kontrolo števila živali te vrste na
kraju samem.
(13) Ukrep XIII. iz prvega odstavka
prejšnjega člena se lahko kombinira z ukrepom XVII. iz prvega odstavka prejšnjega
člena, pri čemer mora biti vsaj 50 odstotkov kmetijskih zemljišč v uporabi na
KMG-ju na zavarovanih območjih iz priloge 18 PRP-ja 2004–2006.
(14) Za izračun plačil za ukrep XIII.
iz prvega odstavka prejšnjega člena se za preračun števila živali v GVŽ-je upoštevajo
naslednji koeficienti:
-      
govedo: 1,0,
-      
ovce: 0,15,
-      
koze: 0,15,
-      
konji: 1,0,
-      
prašiči: 0,4,
-      
perutnina: 0,014.
(15) Koeficienti iz prejšnjega
odstavka se upoštevajo tako, da se pri dejanskem izračunu števila GVŽ-jev za
posamezno vrsto živali upoštevajo podatki za posamezne živalske vrste, navedeni
na obrazcu staleža rejnih živali na kmetijskem gospodarstvu iz predpisa, ki
ureja izvedbo ukrepov kmetijske politike za tekoče leto.
(16) Plačila za ukrep XIV. iz prvega
odstavka prejšnjega člena lahko upravičenci uveljavljajo za avtohtone in
tradicionalne sorte kmetijskih rastlin, navedene v prilogi 17 PRP-ja 2004–2006.
Na isti površini GERK-a lahko upravičenec, odvisno od vrste posevka, uveljavlja
plačilo samo za glavni ali prezimni ali neprezimni posevek.
(17) Plačila za ukrep XVII. iz prvega
odstavka prejšnjega člena lahko uveljavljajo upravičenci, katerih GERK-i so na
zavarovanih območjih, ki so določena v prilogi 18 PRP-ja 2004–2006 in izvajajo
enega od ukrepov II. do XVI. in XVIII. iz prvega odstavka prejšnjega člena.
(18) Plačila za ukrep XVIII. iz prvega
odstavka prejšnjega člena lahko upravičenci uveljavljajo za trajno travinje, če
so njihovi GERK-i v katastrskih občinah, navedenih v prilogi 19 PRP-ja
2004–2006.
(19) Plačila za ukrep XIX. iz prvega
odstavka prejšnjega člena lahko uveljavljajo upravičenci, katerih GERK-i so na
ekološko pomembnih območjih, ki so določena v prilogi 20 PRP-ja 2004–2006.
(20) Plačila za ukrepa XX. in XXI. iz
prvega odstavka prejšnjega člena lahko uveljavljajo upravičenci, katerih GERK-i
so na najožjih vodovarstvenih območjih, ki so določena v prilogi 21 PRP-ja
2004–2006.
(21) Plačila za ukrep XXI. iz prvega
odstavka prejšnjega člena upravičenci lahko uveljavljajo samo za tiste
površine, ki so bile v letu 2003 njivske površine.
(22) Za travniški sadovnjak
upravičenci plačilo lahko uveljavljajo, če je v travniškem sadovnjaku prisotna
vsaj ena od naslednjih sadnih vrst: jablana, hruška, češnja, višnja, breskev,
nektarina, sliva, češplja, ringlo, kaki, kutina, marelica, citrusi, oreh,
mandelj, leska, kostanj, bezeg, smokva, oljka, nešplja, skorš, žižula, murva. V
travniškem sadovnjaku so lahko prisotna tudi posamična drevesa in grmičevje
drugih vrst, mejice ter drevesa in grmovje, ki predstavljajo obvodno
vegetacijo. Visokodebelna sadna drevesa oziroma druge plodonosne sadne vrste
morajo biti zasajene na ustreznih podlagah. Seznam podlag je objavljen na
spletnih straneh ministrstva.
(23) Upravičenci, ki so v letih 2005
oziroma 2006 uveljavljali ukrepe SKOP-a za travinje na zemljiščih z vrsto dejanske
rabe »1222 – ekstenzivni oziroma travniški sadovnjak«, lahko na teh površinah
tudi v letih 2009–2010 uveljavljajo naslednje ukrepe za travinje iz prvega
odstavka prejšnjega člena: VIII., X., XV., XVI., XVIII., XIX. in XX.
(24) Če pri izvajanju ukrepov SKOP-a
iz prejšnjega člena upravičenci ne uporabljajo gnojil, izdelava letnega gnojilnega
načrta ter izvajanje kontrole rodovitnosti tal in gnojenja nista potrebna.
(25) Najmanjša površina kmetijskega
zemljišča znotraj GERK-a, za katero je mogoče pridobiti plačilo za en ukrep
SKOP-a iz prvega odstavka prejšnjega člena, je določena v PRP-ju 2004–2006 v
poglavju 9.3.2.1 Zahteve, ki se nanašajo na vse ali posamezne kmetijsko
okoljske ukrepe (B. Druge informacije, Velikost kmetijskih zemljišč).
(26) Do izteka petletne obveznosti se
vključene površine v posamezne ukrepe SKOP-a v letu 2006 ne morejo povečati.
(27) Ne glede na določbe tretjega
odstavka 5. člena te uredbe se do izteka petletne obveznosti vključene površine
v posamezne ukrepe SKOP-a v letu 2006 lahko v tekočem letu zmanjšajo za največ
10 odstotkov glede na vključeno površino iz preteklega leta oziroma kot to
določa PRP 2004–2006 v poglavju 9.3.2.1 Zahteve, ki se nanašajo na vse ali
posamezne kmetijsko okoljske ukrepe (B. Druge informacije, Trajanje
obveznosti).
(28) Sprememba lokacije površine
zemljišča, ki je vključena v ukrep SKOP-a v tekočem letu, glede na lokacijo
površine zemljišča, ki je bila vključena v ukrep SKOP-a v preteklem letu,
pomeni zmanjšanje površine zemljišča, ki je bila vključena v ukrep SKOP-a v
preteklem letu, in hkratno povečanje površine zemljišča, ki je vključena v
ukrep SKOP-a v tekočem letu, razen v primerih, določenih v PRP-ju 2004–2006.
Zamik lokacije zemljišča v uradnih evidencah iz 11. člena te uredbe in
drugih uradnih evidencah se ne upošteva kot sprememba lokacije površine zemljišča.
(29) Površina zemljišča, ki je v
tekočem letu vključena v ukrep SKOP-a iz prvega odstavka prejšnjega člena, je
površina zemljišča, ki je za tekoče leto ugotovljena z administrativno kontrolo
velikosti površine oziroma s kontrolo velikosti površine na kraju samem.
(30) Upravičenci do plačil za ukrepe
SKOP-a iz prvega odstavka prejšnjega člena morajo imeti do izteka petletne
obveznosti iz drugega odstavka 5. člena te uredbe opravljen najmanj 15-urni
izobraževalni program ter poleg tega sodelovati vsaj na enem demonstracijskem
prikazu oziroma prireditvi. Skupni obseg zahtevanega izobraževalnega programa
je določen v prilogi 1, ki je kot priloga sestavni del te uredbe. Kot
izpolnitev obveznosti za tekoče leto se upošteva, če je v času od
26. februarja 2004 do 31. avgusta tekočega leta izobraževanje opravil
upravičenec do plačil za ukrepe SKOP-a, katerikoli član kmetije oziroma oseba,
ki se ukvarja s kmetijsko dejavnostjo na zadevnem KMG-ju (v nadaljnjem
besedilu: udeleženec izobraževanja). Prisotnost na istem izobraževalnem
programu se za posamezen KMG prizna le enkrat.
(31) V primeru KMG-ja planina se kot
opravljena obveznost upošteva tudi izobraževanje, ki je bilo opravljeno za
osnovni KMG, pri čemer se mora udeleženec izobraževanja ukvarjati s kmetijsko
dejavnostjo tako na osnovnem KMG-ju kot tudi na KMG-ju planina.
(32) Postopek in način merjenja nagiba
strmih travnikov iz desetega odstavka tega člena predpiše minister, pristojen
za kmetijstvo.
8. člen
(dokazila)
(1) Za namene izvajanja te uredbe je
za v nadaljevanju navedene ukrepe SKOP-a potrebno posebna dokazila oziroma
izpolnjevanje pogojev za posamezen ukrep SKOP-a vpisati v ustrezno evidenco, in
sicer za:
-      
ukrep IV. iz prvega odstavka 6. člena te uredbe – organizacije, ki
opravljajo kontrolo in certificiranje integrirane pridelave poljščin, morajo za
upravičence, ki so se prijavili v kontrolo najkasneje do 31. decembra
preteklega leta in v tekočem letu pridelujejo poljščine v skladu s predpisom,
ki ureja integrirano pridelavo poljščin, v evidenco pridelovalcev integriranih
kmetijskih pridelkov vpisati: najkasneje do 25. oktobra tekočega leta,
podatke o izdanih certifikatih za integrirano pridelavo poljščin za tekoče
leto;
-      
ukrep V. iz prvega odstavka 6. člena te uredbe – organizacije, ki
opravljajo kontrolo in certificiranje integrirane pridelave sadja, morajo za
upravičence, ki so se prijavili v kontrolo najkasneje do 31. decembra
preteklega leta in v tekočem letu pridelujejo sadje v skladu s predpisom, ki
ureja integrirano pridelavo sadja, v evidenco pridelovalcev integriranih
kmetijskih pridelkov vpisati: najkasneje do 25. oktobra tekočega leta,
podatke o izdanih certifikatih za integrirano pridelavo sadja za tekoče leto;
-      
ukrep VI. iz prvega odstavka 6. člena te uredbe – organizacije, ki
opravljajo kontrolo in certificiranje integrirane pridelave grozdja in vina,
morajo za upravičence, ki so se prijavili v kontrolo najkasneje do
31. decembra preteklega leta in v tekočem letu pridelujejo grozdje in vino
v skladu s predpisom, ki ureja integrirano pridelavo grozdja in vina, v
evidenco pridelovalcev integriranih kmetijskih pridelkov vpisati: najkasneje do
25. oktobra tekočega leta, podatke o izdanih certifikatih za integrirano
pridelavo grozdja za tekoče leto;
-      
ukrep VII. iz prvega odstavka 6. člena te uredbe – organizacije, ki
opravljajo kontrolo in certificiranje integrirane pridelave zelenjave, morajo
za upravičence, ki so se prijavili v kontrolo najkasneje do 31. decembra
preteklega leta in v tekočem letu pridelujejo zelenjavo v skladu s predpisom,
ki ureja integrirano pridelavo zelenjave, v evidenco pridelovalcev integriranih
kmetijskih pridelkov vpisati: najkasneje do 25. oktobra tekočega leta,
podatke o izdanih certifikatih za integrirano pridelavo zelenjave za tekoče
leto;
-      
ukrep VIII. iz prvega odstavka 6. člena te uredbe – organizacije za
kontrolo in certificiranje ekoloških kmetijskih pridelkov in živil morajo za
upravičence, ki so se prijavili v kontrolo najkasneje do 31. decembra
preteklega leta in v tekočem letu kmetujejo v skladu s predpisi, ki urejajo
ekološko pridelavo in predelavo kmetijskih pridelkov oziroma živil, v evidenco
pridelovalcev in predelovalcev ekoloških kmetijskih pridelkov oziroma živil
vpisati: najkasneje do 25. oktobra tekočega leta, podatke o izdanih
certifikatih ali potrdilih za ekološko pridelavo oziroma predelavo kmetijskih
pridelkov oziroma živil za tekoče leto.
(2) Podatke iz prejšnjega odstavka v
zahtevani strukturi, ki jo določi agencija, le-tej posreduje ministrstvo
najkasneje do 31. oktobra tekočega leta.
(3) Izvajalci izobraževalnih programov
morajo za udeležence izobraževanja, ki v obdobju od 26. februarja 2004 do
31. avgusta tekočega leta v skladu s prilogo 1 te uredbe opravijo
izobraževalne tečaje za potrebe ukrepov SKOP-a, najkasneje do
30. septembra tekočega leta v evidenco izobraževanj vpisati podatke o
izpolnjevanju pogojev in izdanih potrdilih.
(4) Agencija za udeležence
izobraževanja iz tridesetega odstavka prejšnjega člena iz evidence izobraževanj
1. oktobra tekočega leta povzame naslednje podatke o opravljenem izobraževanju
za zadevni KMG: številko KMG-MID, skupno število opravljenih ur izobraževanja
ter podatek o udeležbi na demonstracijskem prikazu oziroma prireditvi.
9. člen
(izvajanje in kombinacije ukrepov SKOP-a)
(1) Na istih površinah upravičenci
lahko izvajajo več ukrepov SKOP-a iz prvega odstavka 6. člena te uredbe, na
način in pod pogoji, kot jih za posamezen ukrep določata PRP 2004–2006 in ta
uredba.
(2) Najvišji zneski plačil na hektar
(v nadaljnjem besedilu: ha) zemljišč upravičenca, ki jih je možno pridobiti s
kombinacijo ukrepov SKOP-a, v letih 2009–2010 znašajo:
-      
njivske površine: 600 eurov/ha letno,
-      
trajni nasadi: 900 eurov/ha letno,
-      
travinje (trave in travno deteljne mešanice na njivah, trajno travinje):
450 eurov/ha letno.
10. člen
(zamenjave ukrepov SKOP-a)
(1) Do izteka petletnih obveznosti iz
5. člena te uredbe zamenjave ukrepov SKOP-a niso možne.
(2) Med trajanjem petletne obveznosti
se pri ukrepu XIII. iz prvega odstavka 6. člena te uredbe pasme znotraj posamezne
vrste domačih živali iz dvanajstega odstavka 7. člena te uredbe in pri ukrepu
XIV. iz 6. člena te uredbe vrste in sorte kmetijskih rastlin iz šestnajstega
odstavka 7. člena te uredbe lahko zamenjajo.
11. člen
(uradne evidence)
(1) Za namene izvajanja te uredbe se v
digitalni grafični obliki skladno s predpisom, ki ureja izvedbo ukrepov kmetijske
politike za tekoče leto, uporabljajo:
-      
uradne evidence območij grbinastih travnikov (GRB_06), zavarovanih
območij (KZO-10_06, KZO-15_06, KZO-20_06), ekološko pomembnih območij (HAB_06)
in najožjih vodovarstvenih območij (VVO-1-PRP_06), ki jih ministrstvu posreduje
ministrstvo, pristojno za okolje, in
-      
uradna evidenca osrednjega območja pojavljanja velikih zveri (ZVE_06),
ki jo ministrstvu posreduje Zavod za gozdove Slovenije.
(2) Natančnejši vpogled v seznam
območij iz prejšnjega odstavka je dostopen na spletnih straneh ministrstva.
III. MONITORING
12. člen
(monitoring)
(1) Izvajanje monitoringa o stanju
okolja, habitatih in biotski raznovrstnosti zagotavlja ministrstvo, pristojno
za okolje, podatke o monitoringu rjavega medveda pa Zavod za gozdove Slovenije.
Sistem monitoringa mora biti prilagojen potrebam izvajanja te uredbe in PRP-ja
2004–2006.
(2) Agencija stalno spremlja izvajanje
posameznih ukrepov PRP-ja 2004–2006 in mesečno poročilo posreduje ministrstvu
najkasneje do zadnjega delovnega dne v tekočem mesecu za pretekli mesec.
(3) Mesečno poročilo iz prejšnjega
odstavka obsega predvsem:
-      
podatke za kazalnike učinka za posamezne ukrepe PRP-ja 2004–2006,
-      
podatke za kazalnike rezultata za posamezne ukrepe PRP-ja 2004–2006,
-      
število prispelih zahtevkov za posamezne ukrepe PRP-ja 2004–2006,
-      
število in znesek odobrenih zahtevkov za posamezne ukrepe PRP-ja
2004–2006, vključno s podatki o živalih in površinah, na katere se zahtevki
nanašajo,
-      
število in znesek izplačanih zahtevkov za posamezne ukrepe PRP-ja
2004–2006, vključno s podatki o živalih in površinah, na katere se zahtevki
nanašajo,
-      
rezultate administrativnih kontrol: število vlog, obseg in vrsto
ugotovljenih nepravilnosti ter delež znižanj in izključitev za posamezne ukrepe
PRP-ja 2004–2006, ki so posledica teh kontrol,
-      
rezultate kontrol na kraju samem: število vlog, obseg in vrsto
ugotovljenih nepravilnosti ter delež znižanj in izključitev za posamezne ukrepe
PRP-ja 2004–2006, ki so posledica teh kontrol.
(4) Podatke za poročilo o izvajanju
ukrepov PRP-ja 2004–2006 za preteklo leto agencija posreduje ministrstvu
najkasneje do 15. maja tekočega leta.
(5) Strukturo zahtevanih podatkov za
poročilo iz prejšnjega odstavka ministrstvo posreduje agenciji najkasneje do
15. marca tekočega leta.
IV. SKUPNE DOLOČBE
13. člen
(dobra kmetijska praksa)
Upravičenci, ki uveljavljajo plačila za
ukrepe SKOP-a iz prvega odstavka 6. člena te uredbe, morajo kmetovati v skladu
z načeli dobre kmetijske prakse, določenimi v PRP-ju 2004–2006 v poglavju 9.2.1
Dobra kmetijska praksa.
14. člen
(vlaganje zahtevkov)
(1) Postopek in roki za uveljavljanje
zahtevkov za dodelitev plačil za ukrepe SKOP-a iz prvega odstavka 6. člena te
uredbe so določeni s predpisom, ki ureja izvedbo ukrepov kmetijske politike za
tekoče leto.
(2) Upravičenci, ki v času trajanja
petletne obveznosti za tekoče leto za določene ukrepe SKOP-a iz 6. člena te
uredbe ne uveljavljajo plačil, morajo izpolnjevati vse zahteve za izvajanje
ukrepov SKOP-a in na agencijo vložiti obvezne sestavine zbirne vloge, v skladu
s predpisom, ki ureja izvedbo ukrepov kmetijske politike za tekoče leto.
(3) Agencija upravičence iz prejšnjega
odstavka, ki ne vložijo obveznih sestavin zbirne vloge, sankcionira v skladu s
to uredbo in Katalogom kršitev in sankcij, ki je kot priloga 2 sestavni del te
uredbe.
15. člen
(odločanje o zahtevkih)
O zahtevkih za dodelitev plačil se odloča v
skladu s PRP-jem 2004–2006, s to uredbo in s predpisom, ki ureja izvedbo
ukrepov kmetijske politike za tekoče leto.
16. člen
(sistem sankcij)
(1) Sistem sankcij je opredeljen z
Integriranim administrativnim in kontrolnim sistemom iz predpisa, ki ureja
izvedbo ukrepov kmetijske politike za tekoče leto, in se uporablja za vse
nepravilnosti, ki se nanašajo na izplačila na podlagi površin in živali.
(2) Vlagatelja zahtevka za plačila za
ukrepe SKOP-a iz prvega in drugega odstavka 6. člena te uredbe, ki zaradi
velike malomarnosti oziroma namerno vloži napačne podatke oziroma navedbe,
agencija sankcionira v skladu z 72. členom Uredbe 817/2004/ES.
(3) Vse ostale ugotovljene
nepravilnosti (kršenje načel dobre kmetijske prakse in neizpolnjevanje drugih
splošnih in specifičnih pogojev za ukrepe SKOP-a) v postopku izvajanja kontrol
pred izplačili in po njih agencija sankcionira v skladu s to uredbo in prilogo
2 te uredbe.
(4) Če KMG za tekoče leto ne
izpolnjuje pogoja za ukrep SKOP-a iz te uredbe oziroma PRP-ja 2004–2006, se
zahtevek za ta ukrep SKOP-a za tekoče leto v neutemeljenem delu zavrne, razen v
primerih, navedenih v prilogi 2 te uredbe.
17. člen
(znižanja in izključitve)
(1) Znižanja in izključitve v primeru
čezmernih prijav površin in živali za ukrepe SKOP-a se obravnavajo v skladu s
70. členom Uredbe 817/2004/ES.
(2) V primeru naravne okoliščine, kot je
pogin živali zaradi bolezni ali pogin oziroma izguba živali zaradi nesreče, na
katero upravičenec ni mogel vplivati, vpliva pa na pogoje upravičenosti do
plačil za določene ukrepe SKOP-a, je potrebno žival nadomestiti v 20 dneh od
dneva nastanka naravne okoliščine. Upravičenec mora agencijo o izločitvi živali
zaradi naravne okoliščine pisno obvestiti in priložiti ustrezne dokaze v 10
delovnih dneh od dneva nastanka naravne okoliščine in o nadomestitvi živali v
10 delovnih dneh po nadomestitvi. Obvestilo o izločitvi in nadomestitvi živali
se pošlje na obrazcu obvestila o izločitvi/nadomestitvi živali iz predpisa, ki
ureja izvedbo ukrepov kmetijske politike za tekoče leto.
18. člen
(poročilo o zahtevkih in pritožbah)
(1) Poročilo o obsegu zahtevanih
površin (število ha), zahtevanem številu živali in oceni potrebnih sredstev za
plačila za posamezne ukrepe SKOP-a iz prvega in drugega odstavka 6. člena te
uredbe za tekoče leto agencija posreduje ministrstvu najkasneje do
31. avgusta tekočega leta.
(2) Poročilo o obsegu odobrenih
površin (število ha), odobrenem številu živali in dejanskih potrebnih sredstvih
za plačila za posamezne ukrepe SKOP-a iz prvega in drugega odstavka 6. člena te
uredbe za tekoče leto agencija posreduje ministrstvu najkasneje do
1. decembra tekočega leta.
(3) Poročilo o številu pozitivno
rešenih pritožb za posamezne ukrepe SKOP-a in o potrebnih sredstvih za plačila
teh pritožb agencija posreduje ministrstvu dvakrat letno, vendar najkasneje do
1. decembra tekočega leta.
19. člen
(pridobitev podatkov iz uradnih evidenc)
Potrdila, izpiske in druge podatke o
dejstvih iz uradnih evidenc, ki jih vodijo upravni in drugi državni organi,
organi samoupravnih lokalnih skupnosti ali nosilci javnih pooblastil, ki jih je
treba priložiti zahtevku kot dokazilo na podlagi te uredbe, pridobi organ, ki
odloča o zahtevku upravičenca.
20. člen
(spremembe uradnih evidenc)
Upravičenci iz 2. člena te uredbe so
odvezani vseh prevzetih obveznosti za ukrepe SKOP-a brez vračila že prejetih
sredstev, če zaradi sprememb uradnih evidenc iz prvega odstavka 11. člena te
uredbe niso več upravičeni do plačil za navedene ukrepe.

Priloga
1: Skupni obseg zahtevanega izobraževalnega programa
Priloga
2: Katalog kršitev in sankcij

Uredba o plačilih za kmetijsko okoljske ukrepe
iz Programa razvoja podeželja za Republiko Slovenijo 2004–2006 v letih
2009–2010 (Uradni list RS, št. 11/09)
vsebuje naslednjo prehodno in končni določbi:
»V. PREHODNA IN KONČNI DOLOČBI
21. člen
(prehodna
določba)
Postopki, začeti pred uveljavitvijo te
uredbe, se dokončajo po do sedaj veljavnih predpisih.
22. člen
(prenehanje
uporabe)
Z dnem uveljavitve te uredbe se preneha
uporabljati Uredba o plačilih za kmetijsko okoljske ukrepe iz Programa razvoja
podeželja za Republiko Slovenijo 2004–2006 v letih 2007–2010 (Uradni list RS,
št. 19/07, 124/07, 21/08 in 45/08 – ZKme-1).
Ta uredba začne veljati naslednji dan po
objavi v Uradnem listu Republike Slovenije.

Uredba o spremembah in dopolnitvah Uredbe o
plačilih za kmetijsko okoljske ukrepe iz Programa razvoja podeželja za
Republiko Slovenijo 2004–2006 v letih 2009–2010 (Uradni list RS, št. 14/10) dodaja 21.a člen uredbe:
»21.a člen
(uskladitev
GERK-ov z evidenco dejanske rabe)
(1) Če je v postopku uskladitve GERK‑ov
z evidenco dejanske rabe na dan 17. januarja 2010 v skladu s predpisom, ki
ureja RKG, zaradi odprave mostičkov – ozkih povezovalnih pasov med dvema
površinama z isto vrsto dejanske rabe, prišlo do zmanjšanja vključene površine
ukrepov SKOP-a iz 6. člena te uredbe, se to zmanjšanje ne šteje:
-      
kot zmanjšanje prevzete obveznosti,
-      
v dovoljen obseg zmanjšanja vključene površine iz sedemindvajsetega
odstavka 7. člena te uredbe.
(2) Ne glede na določbo prve alinee
prejšnjega odstavka obveznost izvajanja ukrepov SKOP-a iz prvega odstavka 6.
člena te uredbe na površinah, ki ne izpolnjujejo več pogojev glede velikosti iz
petindvajsetega odstavka 7. člena te uredbe, preneha.«;
ter vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvah Uredbe o
plačilih za kmetijsko okoljske ukrepe iz Programa razvoja podeželja za
Republiko Slovenijo 2004–2006 v letih 2009–2010 (Uradni list RS, št. 60/10) spreminja 21.a člen Uredbe o
spremembah in dopolnitvah Uredbe o plačilih za kmetijsko okoljske ukrepe iz
Programa razvoja podeželja za Republiko Slovenijo 2004–2006 v letih 2009–2010
(Uradni list RS; št. 14/10) tako, da se glasi: 
»21.a člen
(uskladitev
GERK-ov z evidenco dejanske rabe)
(1) Če je zaradi odprave mostičkov – ozkih
povezovalnih pasov med dvema površinama z isto vrsto dejanske rabe (v
nadaljnjem besedilu: mostički) – v postopku uskladitve GERK‑ov z evidenco
dejanske rabe na dan 17. januarja 2010 v skladu s predpisom, ki ureja RKG,
ali odprave mostičkov po tem datumu in do oddaje zbirne vloge za leto 2010
prišlo do zmanjšanja vključene površine, na kateri se izvajajo ukrepi SKOP-a iz
6. člena te uredbe, se to zmanjšanje ne šteje:
-      
kot zmanjšanje prevzete obveznosti,
-      
v dovoljen obseg zmanjšanja vključene površine iz sedemindvajsetega
odstavka 7. člena te uredbe.
(2) Ne glede na določbo prve alinee
prejšnjega odstavka obveznost izvajanja ukrepov SKOP-a iz prvega odstavka 6.
člena te uredbe na površinah, ki ne izpolnjujejo več pogojev glede velikosti iz
petindvajsetega odstavka 7. člena te uredbe, preneha.
(3) Če je GERK razpadel na dva ali več
manjših delov zaradi odprave mostičkov na osnovi ugotovitve kontrole na kraju
samem za ukrepe leta 2010 in je površina posameznega tako nastalega dela GERK-a
manjša od površine iz petindvajsetega odstavka 7. člena te uredbe, obveznost
izvajanja ukrepov SKOP-a iz 6. člena te uredbe na teh GERK-ih preneha.«;
ter vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.