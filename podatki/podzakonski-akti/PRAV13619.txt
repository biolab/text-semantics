I. SPLOŠNE DOLOČBE
1. člen
(področje urejanja)
Ta pravilnik določa pravila za delovanje Etične komisije za
presaditve (v nadaljnjem besedilu: komisija).
2. člen
(sedež in žig)
(1) Sedež komisije je na ministrstvu, pristojnem za zdravje
(v nadaljnjem besedilu: ministrstvo).
(2) Komisija ima svoj žig z napisom: Republika Slovenija –
Ministrstvo za zdravje – Etična komisija za presaditve.
II. SESTAVA KOMISIJE
3. člen
(sestava)
(1) Komisijo sestavljajo predsednik in osem članov.
(2) Komisija ima tudi namestnika predsednika, ki ga člani
komisije izvolijo med seboj z večino glasov vseh članov komisije.
III. DELOVANJE KOMISIJE
4. člen
(način dela)
Komisija je pri svojem delu samostojna in neodvisna.
5. člen
(sprejemanje sklepov)
(1) Komisija sprejema sklepe z večino glasov vseh članov.
(2) Če komisija ni sklepčna, sejo predsednik komisije prekine
oziroma preloži, lahko pa odloči o dopisni seji.
6. člen
(seje)
(1) Komisija dela in odloča na rednih ali dopisnih sejah.
Seje sklicuje in vodi predsednik komisije, ob njegovi odsotnosti ali
zadržanosti pa namestnik predsednika komisije.
(2) Predsednik komisije skliče sejo ali pa se, v nujnih
primerih, odloči za dopisno obravnavo določenega vprašanja.
(3) Način poteka seje se določi s poslovnikom komisije.
7. člen
(ločeno mnenje)
Član komisije, ki se ne strinja s sklepom, ki ga je sprejela
komisija, lahko svoje stališče pojasni v ločenem mnenju, ki mora biti
obrazloženo. V sklepu se opozori na ločeno mnenje člana komisije, to pa se
priloži zapisniku seje, na kateri je bil sprejet sklep, s katerim se član
komisije ne strinja.
8. člen
(javnost dela)
Seje komisije so zaradi varovanja osebnih podatkov, zaupnosti
medicinskih podatkov in posebne občutljivosti posameznih etičnih vprašanj, ki
jih komisija obravnava, zaprte za javnost.
9. člen
(način odločanja)
(1) Komisija odloča o obravnavanem vprašanju na podlagi
predloženih dokumentov, mnenj in poročil strokovnjakov in le izjemoma po
neposrednem soočenju in razgovoru s prizadetimi osebami.
(2) Če komisija ugotovi potrebo po dodatnem strokovnem
mnenju, lahko zanj zaprosi strokovnjake ustreznih strok.
10. člen
(varstvo osebnih podatkov)
(1) Dokumentacija oziroma osebni podatki, ki jih pri svojem
delu pridobi komisija, se obravnavajo v skladu z načelom zaupnosti in predpisi,
ki urejajo varstvo osebnih podatkov.
(2) Podatke iz prejšnjega odstavka člani komisije varujejo
kot poklicno skrivnost, celotna dokumentacija pa se hrani v zbirki
dokumentarnega gradiva ministrstva 15 let od obravnave.
11. člen
(dokončnost odločitve)
Odločitev komisije je dokončna.
12. člen
(letna poročila)
Komisija o svojem delu poroča ministru, pristojnemu za
zdravje, enkrat letno v obliki pisnega poročila, ki ga pripravi predsednik
komisije. Letno poročilo obravnava in sprejme komisija na seji.
13. člen
(administrativne naloge)
Administrativne naloge za komisijo zagotavlja pooblaščena
oseba ministrstva in njen namestnik.
14. člen
(plačilo komisije)
Plačilo članom komisije se zagotavlja iz proračuna
ministrstva.
IV. PREHODNA IN KONČNA DOLOČBA
15. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o sestavi, načinu imenovanja in pravilih za delovanje Etične komisije za
presaditve (Uradni list RS, št. 30/02 in 56/15 – ZPPDČT).
16. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-135/2018/20
Ljubljana, dne 14. decembra 2018
EVA 2018-2711-0078
Samo Fakin l.r.
minister za zdravje