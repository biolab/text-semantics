1. SPLOŠNE DOLOČBE
1. člen
(vsebina sklepa)
Ta sklep podrobneje določa:
1.     
navodila za usklajevanje kritja v kritnih sredstvih z obveznostmi, ki
izhajajo iz posameznega programa izdanih hipotekarnih oziroma komunalnih
obveznic;
2.     
pravila za vrednotenje terjatev in obveznosti iz naslova pogodb o
izvedenih finančnih instrumentih iz 24. člena Zakona o hipotekarni in
komunalni obveznici (Uradni list RS, št. 123/21; v nadaljevanju ZHKO-2),
sklenjenih za namene varovanja pred tveganji.
2. člen
(opredelitev pojmov)
Pojmi, uporabljeni v tem sklepu, imajo enak pomen kot v
določbah ZHKO-2.
2. USKLAJEVANJE KRITJA V KRITNIH SREDSTVIH Z OBVEZNOSTMI
IZ PROGRAMA HIPOTEKARNIH OZIROMA KOMUNALNIH OBVEZNIC
3. člen
(zahteva glede pokritosti zneska glavnic obveznosti z
zneskom glavnic kritnih sredstev – nominalno načelo)
(1) Izdajatelj vsaj enkrat mesečno primerja skupni
znesek glavnic kritnih sredstev vseh zapadlosti iz četrtega odstavka 28. člena
ZHKO-2 s skupnim zneskom glavnic neporavnanih obveznosti vseh zapadlosti iz
tretjega odstavka 28. člena ZHKO-2, ki izhajajo iz posameznega programa izdanih
hipotekarnih oziroma komunalnih obveznic.
(2) V primeru, ko je odkupna cena hipotekarne oziroma
komunalne obveznice višja od nominalne vrednosti, se upošteva njena nominalno
vrednost. V primeru, ko je v določenem trenutku kritno sredstvo mogoče prodati
zgolj po vrednosti, ki je nižja od glavnice, se kot nominalna vrednost upošteva
nižja odkupna vrednost kritnega sredstva.
(3) Nominalna vrednost postavk v tuji valuti se
vsakokrat preračuna v eure z uporabo tekočega referenčnega tečaja Evropske
centralne banke (v nadaljevanju: ECB).
4. člen
(zahteva glede pokritosti zneska sedanjih vrednosti
obveznosti z zneskom sedanjih vrednosti kritnih sredstev – načelo sedanje
vrednosti)
(1) Izdajatelj vsaj enkrat mesečno primerja skupno
sedanjo vrednost kritnih sredstev vseh zapadlosti iz četrtega odstavka
28. člena ZHKO-2 in skupno sedanjo vrednost obveznosti vseh zapadlosti iz
tretjega odstavka 28. člena ZHKO-2, ki izhajajo iz posameznega programa
izdanih hipotekarnih oziroma komunalnih obveznic.
(2) Pri diskontiranju prihodnjih denarnih tokov na
tekoči dan se upošteva trenutno, za posamezno valuto specifično ceno obrestne
zamenjave na referenčno obrestno mero preko noči z ročnostjo, ki ustreza
tehtani povprečni ročnosti primarnih kritnih sredstev, pri čemer utež predstavlja
obseg posameznega primarnega kritnega sredstva. V primerih, ko za določeno
valuto cena obrestne zamenjave na referenčno obrestno mero preko noči ne
obstaja, se pri diskontiranju upošteva cena obrestne zamenjave na referenčno
obrestno mero, ki predstavlja največji delež pogodbenih obrestnih mer v
primarnih kritnih sredstvih, denominiranih v tej valuti. Ne glede na prejšnji
stavek se za postavke, denominirane v valutah, ki so vključene v mehanizem deviznih
tečajev (ERM II), lahko za diskontiranje uporablja ceno trenutne obrestne
zamenjave na €STR.
(3) Sedanja vrednost postavk v tuji valuti se vsakokrat
preračuna v eure z uporabo tekočega referenčnega tečaja ECB.
5. člen
(testiranje vpliva spremembe obrestnih mer in deviznih
tečajev na pokritost obveznosti s kritnimi sredstvi)
(1) Izdajatelj z namenom usklajevanja obrestne in
valutne izpostavljenosti med kritnimi sredstvi ter obveznostmi iz programa
hipotekarnih oziroma komunalnih obveznic in pogodb o izvedenih finančnih
instrumentih, sklenjenih v zvezi s kritnim premoženjem, v skladu z desetim
odstavkom 28. člena ZHKO-2, vsaj enkrat mesečno testira vpliv sprememb
obrestnih mer in deviznih tečajev na vrednost kritnih sredstev in obveznosti iz
programa hipotekarnih oziroma komunalnih obveznic in pogodb o izvedenih
finančnih instrumentih, sklenjenih v zvezi s kritnim premoženjem.
(2) Izdajatelj dosledno uporablja izbrani pristop za
izvedbo testiranja vpliva sprememb obrestnih mer in deviznih tečajev na pokritost
obveznosti s kritnimi sredstvi iz prejšnjega odstavka, ki ga tudi ustrezno
dokumentira. Dokumentacijo hrani najmanj do zapadlosti in poravnave zadnje
obveznosti iz naslova programa hipotekarnih oziroma komunalnih obveznic.
3. PRAVILA ZA VREDNOTENJE POGODB O IZVEDENIH FINANČNIH
INSTRUMENTIH
6. člen
(vrednotenje pogodb o izvedenih finančnih instrumentih)
(1) Pogodbe o izvedenih finančnih instrumentih, za
katere obstaja aktiven trg, se vrednotijo po tekoči tržni ceni, ugotovljeni s
strani izdajatelja ali drugega subjekta, ki ni vključen v upravljanje kritnega
premoženja in ne trguje z izdanimi hipotekarnimi oziroma komunalnimi
obveznicami ter ima dostop do informacij o tekočih tržnih cenah. V primeru, ko
tržne cene niso na razpolago, se pogodbe o izvedenih finančnih instrumentih
vrednotijo po pošteni vrednosti, ocenjeni z uporabo druge tehnike ocenjevanja
vrednosti.
(2) Izdajatelj dokumentira vire tržnih cen za pogodbe o
izvedenih finančnih instrumentih in cene slednjih oziroma način vrednotenja
pogodb o izvedenih finančnih instrumentih po pošteni vrednosti ter morebitne
spremembe virov oziroma načina vrednotenja. Dokumentacijo hrani najmanj do
zapadlosti in poravnave zadnje obveznosti iz naslova programa hipotekarnih
oziroma komunalnih obveznic.
4. KONČNA DOLOČBA
7. člen
(začetek veljavnosti)
Ta sklep začne veljati 8. julija 2022.
Ljubljana, dne 25. januarja 2022
Boštjan Vasle
predsednik
Sveta Banke Slovenije