1. člen
(namen pravilnika)
(1) Ta pravilnik določa zahteve glede sprejema, obdelave,
shranjevanja, sprostitve, označevanja ter razdeljevanja in odpoklica človeških
tkiv in celic (v nadaljnjem besedilu: tkiva in celice) v skladu z Direktivo
2004/23/ES Evropskega parlamenta in Sveta z dne 31. marca 2004 o določitvi
standardov kakovosti in varnosti, darovanja, pridobivanja, testiranja,
predelave, konzerviranja, shranjevanja in razdeljevanja človeških tkiv in celic
(UL L št. 102 z dne 7. 4. 2004, str. 48), zadnjič spremenjeno z Uredbo (ES) št.
596/2009 Evropskega parlamenta in Sveta z dne 18. junija 2009 o prilagoditvi
nekaterih aktov, za katere se uporablja postopek iz člena 251 Pogodbe, Sklepu
Sveta 1999/468/ES glede regulativnega postopka s pregledom, Prilagoditev
regulativnemu postopku s pregledom – Četrti del (UL L št. 188 z dne 18. 7.
2009, str. 14), (v nadaljnjem besedilu: Direktiva 2004/23/ES), Direktivo
Komisije 2006/17/ES z dne 8. februarja 2006 o izvajanju Direktive 2004/23/ES
Evropskega parlamenta in Sveta o nekaterih tehničnih zahtevah za darovanje,
pridobivanje in testiranje človeških tkiv in celic (UL L št. 38 z dne 9. 2.
2006, str. 40), zadnjič spremenjeno z Direktivo Komisije 2012/39/EU z dne 26.
novembra 2012 o spremembi Direktive 2006/17/ES o nekaterih tehničnih zahtevah
za testiranje človeških tkiv in celic (UL L št. 327 z dne 27. 11. 2012, str.
24), (v nadaljnjem besedilu: Direktiva 2006/17/ES), in Direktivo Komisije
2006/86/ES z dne 24. oktobra 2006 o izvajanju Direktive 2004/23/ES Evropskega
parlamenta in Sveta o zahtevah po sledljivosti, obveščanju o hudih in neželenih
reakcijah in pojavih ter nekaterih tehničnih zahtevah za kodiranje, predelavo,
konzerviranje, shranjevanje in razdeljevanje človeških tkiv in celic (UL L št.
294 z dne 25. 10. 2006, str. 32), zadnjič spremenjeno z Direktivo Komisije (EU)
2015/565 o spremembi Direktive 2006/86/ES v zvezi z nekaterimi tehničnimi
zahtevami za kodiranje človeških tkiv in celic (UL L št. 93 z dne 9. 4. 2015,
str. 43), (v nadaljnjem besedilu: Direktiva 2006/86/ES).
(2) Ta pravilnik se uporablja za tkiva in celice, zbrane v Republiki
Sloveniji, ter uvožena in vnešena tkiva in celice.
2. člen
(sprejem tkiv in celic v ustanovo za tkiva in celice)
(1) Ustanove za tkiva in celice (v nadaljnjem besedilu: ustanova)
po opravljenem pregledu odločijo ali odvzeta tkiva in odvzete celice ter
materiale, ki so bili ali bodo v kontaktu s tkivi in celicami, sprejmejo,
zavrnejo, postavijo v karanteno ali zavržejo oziroma komisijsko uničijo.
Odločitev sprejmejo na podlagi testiranja in dokumentiranega pregleda ali
pošiljka odvzetih tkivih in celic, vključno s pogoji prevoza, pakiranjem,
označevanjem ter podrobno dokumentacijo in vzorci, izpolnjuje zahteve iz
pravilnika, ki ureja darovanje in pridobivanje tkiv in celic.
(2) Ustanova zagotovi, da so prejeta tkiva in celice v
karanteni, dokler ta tkiva in celice in z njimi povezana dokumentacija niso
pregledani ali drugače potrjeni v skladu z zahtevami iz pravilnika, ki ureja
darovanje in pridobivanje ter zahtevami uporabnika tkiv in celic.
(3) Pregled ustreznih informacij o darovalcu in pridobivanju ter
sprejem darovanja morajo opraviti odgovorne osebe.
(4) Vsaka ustanova ima dokumentirano politiko in
specifikacije, s katerimi se preveri vsaka pošiljka tkiv in celic, vključno z
vzorci. To vključuje tehnične zahteve in druga merila, za katere ustanova meni,
da so bistvena za ohranjanje sprejemljive kakovosti tkiv in celic. Ustanova
sprejme, vodi in posodablja dokumentirane postopke za upravljanje in ločevanje
neskladnih pošiljk ali pošiljk z nepopolnimi rezultati testov za zagotovitev, da
ni nobenega tveganja za okužbo drugih tkiv in celic, ki se predelujejo,
konzervirajo ali hranijo.
(5) Ustanova mora voditi dokumentiran seznam naslednjih podatkov:
-       
soglasje ali dovoljenje, vključno z namenom, za katerega se lahko
uporabljajo tkiva in celice (tj. terapevtska raba ali raziskave ali tako
terapevtska raba kot raziskave), ter vsemi posebnimi navodili za odstranitev,
če tkivo ali celice niso uporabljene v namen, za katerega je bilo pridobljeno
soglasje;
-       
vse zahtevane zapise, povezane s pridobivanjem in podatki o darovalčevi
preteklosti, kot je opisano v delu glede dokumentacije o darovalcu;
-       
rezultate fizikalnega pregleda, laboratorijskih in drugih testov;
-       
ustrezno dokumentiran pregled celotne ocene darovalca v skladu z merili
za izbiro s strani pooblaščene in usposobljene osebe, za alogenske darovalce;
-       
v primeru celičnih kultur, namenjenih za avtologno rabo, je treba
dokumentirati tudi možnost alergij na zdravila (kot so antibiotiki) prejemnika.
3. člen
(obdelava tkiv in celic)
(1) Kritični postopki obdelave morajo biti validirani in ne smejo
spremeniti tkiv in celic v klinično neučinkovite ali škodljive za prejemnika.
Validacija lahko temelji na študijah, ki jih izvede ustanova sama, ali na
podatkih iz objavljenih študij ali, v primeru dobro utečenih postopkov
obdelave, na retroaktivni oceni kliničnih izidov glede tkiv, ki jih je
priskrbela ustanova.
(2) Dokazano mora biti, da lahko osebje v ustanovi dosledno in
učinkovito izvaja validirani postopek.
(3) Zagotoviti je treba, da se vsi postopki izvajajo v skladu
z odobrenimi standardno operativnimi postopki (v nadaljnjem besedilu: SOP).
(4) Kadar se za tkiva in celice uporablja postopek
inaktivacije mikroorganizmov, ga je treba posebej navesti, dokumentirati in validirati.
(5) Preden se v obdelavi uvede kakršna koli pomembna sprememba,
je treba spremenjeni postopek validirati in dokumentirati.
(6) Postopke obdelave je treba redno kritično ocenjevati, da
se zagotovi, da še naprej dosegajo predvidene rezultate.
(7) Postopki odstranjevanja tkiv in celic morajo preprečiti kontaminacijo
drugih darovanih tkiv in celic ter izdelkov, predelovalnega okolja in osebja.
Ti postopki morajo biti v skladu s predpisi posameznih držav.
4. člen
(shranjevanje in sprostitev tkiv in celic)
(1) Za vsako vrsto pogojev shranjevanja mora biti opredeljen čas
shranjevanja. Določeno obdobje mora med drugim upoštevati možnost poslabšanja
lastnosti tkiv in celic.
(2) Obstajati mora sistem za zadržanje tkiv in celic pred sprostitvijo,
ki zagotavlja, da tkiva in celice ne morejo biti sproščeni, dokler niso
izpolnjene vse zahteve iz zakona in na podlagi zakona izdanih predpisov. Obstajati
mora SOP, ki podrobno opisuje okoliščine, pristojnosti in postopke v zvezi s sprostitvijo
tkiv in celic za razdeljevanje.
(3) Sistem identifikacije tkiv in celic mora na vseh stopnjah
jasno ločevati sproščene izdelke od tistih, ki niso bili sproščeni (v
karanteni) in tistih, ki so bili zavrženi.
(4) Iz evidenc mora biti razvidno, da je odgovorna oseba v
skladu s pisnim postopkom pred sprostitvijo tkiv in celic preverila izpolnjevanje
vseh zahtev.
(5) Če je za objavo rezultatov iz laboratorija uporabljen računalnik,
mora revizijska sled navesti, kdo je bil pristojen za njihovo objavo.
(6) Izvesti je treba dokumentirano oceno tveganja, ki jo odobri
odgovorna oseba, da se določi, kako se bo ravnalo z vsemi shranjenimi tkivi in
celicami po uvedbi kakršnega koli novega izbora darovalca ali merila testiranja
ali katerega koli vidno spremenjenega postopka obdelave, ki vpliva na varnost ali
kakovost tkiv in celic.
5. člen
(razdeljevanje in odpoklic tkiv in celic)
Za razdeljevanje tkiv in celic morajo ustanove izpolnjevati naslednja
merila:
1.     
določiti je treba kritične pogoje prevoza, kot so temperaturne in
časovne omejitve, da se vzdržujejo zahtevane lastnosti tkiv in celic;
2.     
ovojnina mora zagotavljati, da se tkiva in celice hranijo v določenih
pogojih. Vse vrste pakiranja in ovojnine morajo biti validirani in
kvalificirani z vidika njihove ustreznosti;
3.     
kadar razdeljevanje izvaja tretja oseba, mora obstajati pisni sporazum,
s katerim se zagotovi vzdrževanje zahtevanih pogojev;
4.     
ustanova mora imeti ustrezno usposobljeno osebje, ki je pooblaščeno za
to, da oceni potrebo po odpoklicu, in ki lahko sproži ter koordinira potrebne
ukrepe;
5.     
ustanova mora vzpostaviti učinkovit postopek odpoklica, vključno z
opisom odgovornosti in ukrepov, ki jih je treba sprejeti. Ta mora vključevati
tudi obveščanje pristojnih organov;
6.     
ukrepi morajo biti izpeljani v predhodno določenih časovnih rokih in
vključevati sledenje vseh zadevnih tkiv in celic ter po potrebi tudi sledenje
do darovalca. Namen preiskovanja je identifikacija darovalcev, ki so morda
sopovzročili reakcijo pri prejemniku, pridobitev vseh tkiv in celic tega
darovalca ter obveščanje prejemnikov tkiv in celic tega darovalca o njihovi morebitni
izpostavljenosti tveganju;
7.     
ustanova mora vzpostaviti dokumentirani sistem za ravnanje z vrnjenimi
tkivi in celicami;
8.     
ustanova mora vzpostaviti postopek za obravnavo zahtev za dodelitev tkiv
in celic;
9.     
postopki odstranitve tkiv in celic morajo preprečiti kontaminacijo drugih
darovanih tkiv in celic ter izdelkov, okolja in osebja. Odločitev o tem, kako
ravnati z neustreznimi tkivi in celicami, je treba sprejeti v skladu s pisnimi
postopki, ki jih nadzoruje odgovorna oseba. Vsa odstranjena tkiva in celice je treba
evidentirati.
6. člen
(podatki na ovojnini)
(1) Tkiva in celice za razdeljevanje končnemu uporabniku za
zdravljenje so v ovojnini, na kateri so naslednji podatki:
(a)   
vrsta tkiv in celic, identifikacijska številka ali koda tkiv in celic in
po potrebi lot ali serijska številka;
(b)   
edinstvena številka imetnika dovoljenja za opravljanje dejavnosti
preskrbe s tkivi in celicami;
(c)   
rok uporabe;
(d)   
kadar so tkivo ali celice namenjeni avtologni uporabi, navedba »samo za
avtologno uporabo«, z navedbo kode darovalca ali prejemnika;
(e)   
pri usmerjenem darovanju koda prejemnika;
(f)    
kadar so rezultati testiranja na označevalce nalezljivih bolezni
pozitivni, navedba »biološko tveganje«;
(g)   
enotna evropska koda.
(2) Če kateri koli podatek iz točke (d), (e) in (g)
prejšnjega odstavka ni označen na ovojnini, je podatke treba priložiti ovojnini
na način, ki zagotavlja neločljivost z ovojnino.
(3) Spremna dokumentacija mora ob razdeljevanju tkiv in celic
končnemu uporabniku za zdravljenje vsebovati tudi naslednje podatke:
(a)   
enotno evropsko kodo;
(b)   
opis (opredelitev) in po potrebi dimenzije izdelka iz tkiv ali celic;
(c)   
morfološke podatke in podatke o delovanju, kjer je to potrebno;
(d)   
datum razdeljevanja tkiv ali celic;
(e)   
rezultate bioloških preiskav, opravljenih pri darovalcu;
(f)    
navodila za shranjevanje;
(g)   
navodila za odpiranje ovojnine in navodila za rokovanje ali
rekonstitucijo pred aplikacijo prejemniku;
(h)   
rok uporabe in pogoji shranjevanja po odprtju ovojnine ali po
rekonstituciji;
(i)    
navodila za prijavo in poročanje hudih neželenih reakcij in dogodkov
vključno s kontaktnimi podatki pristojnih ustanov za poročanje o hudih
neželenih reakcijah in dogodkih; 
(j)    
prisotnost morebitnih škodljivih ostankov po obdelavi (npr. antibiotiki,
etilen oksid);
(k)   
v primeru uvoženih tkiv in celic podatek o državi, v kateri so bila
tkiva in celice pridobljene, in državi, iz katere so tkiva in celice izvožene,
če je različna od države, v kateri so bile pridobljene.
7. člen
(zunanje označevanje embalaže za pošiljanje)
Za prevoz mora biti prvotna embalaža nameščena v embalažo za
pošiljanje, ki mora biti označena vsaj z naslednjimi podatki:
(a)   
identifikacijo izvorne ustanove oziroma donorskega centra, vključno z
naslovom in telefonsko številko;
(b)   
identifikacijo namembne organizacije, pristojne za zdravljenje ljudi,
vključno z naslovom in telefonsko številko;
(c)   
izjavo, da paket vsebuje človeško tkivo in celice, ter opombo „RAVNAJ
PREVIDNO“;
(d)   
kadar so za delovanje presadka potrebne žive celice, kot so zarodne
celice, gamete in zarodki, je treba dodati opombo „NE OBSEVAJ“;
(e)   
priporočene razmere za prevoz (npr. hraniti na hladnem, pokonci itd.);
(f)    
navodila za varnost oziroma metodo hlajenja (po potrebi).

Pravilnik o sprejemu, obdelavi, shranjevanju,
sprostitvi in razdeljevanju človeških tkiv in celic (Uradni list RS, št. 70/08) vsebuje naslednjo končno določbo:
»8. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o sprejemu,
obdelavi, shranjevanju, sprostitvi in razdeljevanju človeških tkiv in celic
(Uradni list RS, št. 46/18) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.