I. SPLOŠNE DOLOČBE
1. člen
(vsebina in uporaba)
(1) Ta pravilnik ureja pogoje in postopke za pridobitev
vojaškega izkaza reševalca letalca (v nadaljnjem besedilu: vojaški izkaz),
pripadajočih pooblastil, usposabljanje in opravljanje izpitov za pridobitev
vojaškega izkaza in pooblastila, pogoje za ohranjanje veljavnosti vojaškega
izkaza in pooblastil ter druge pogoje, ki jih morajo izpolnjevati vojaški
reševalci letalci.
(2) Vojaški reševalec letalec je oseba, ki podnevi in
ponoči opravlja helikoptersko reševanje z uporabo helikopterja in vitla na
težko dostopnem zemljišču in v gorah, ter helikoptersko reševanje z vodnih
plovil ali vodnih površin.
(3) Za vprašanja ureditve splošnih pogojev, načinov in
postopkov licenciranja, usposabljanja ter začasnega odvzema in preklica
vojaških izkazov, ratingov, pooblastil ali drugih listin se uporablja
pravilnik, ki ureja licenciranje vojaškega letalskega in drugega strokovnega
osebja vojaškega letalstva.
(4) Za vprašanja ureditve zdravstvene sposobnosti se
uporabljajo predpisi, ki urejajo zdravstveno sposobnost letalskega in drugega
strokovnega osebja.
2. člen
(pomen izrazov)
Izrazi, uporabljeni v tem pravilniku, pomenijo enako kot
izrazi, določeni v pravilniku, ki ureja licenciranje vojaškega letalskega in
drugega strokovnega osebja vojaškega letalstva, zakonu, ki ureja letalstvo,
podzakonskih predpisih ter drugih predpisih in aktih, ki veljajo oziroma se
uporabljajo v Republiki Sloveniji za vojaško letalstvo.
3. člen
(osnovni pogoji za vojaške reševalce letalce)
Kandidat za reševalca letalca mora poleg pogojev, določenih s
pravilnikom, ki ureja licenciranje vojaškega letalskega in drugega strokovnega
osebja vojaškega letalstva, izpolnjevati enega izmed naslednjih pogojev:
-       
je vojaška oseba, ki ima naziv vojaški gorski reševalec;
-       
ima opravljen izpit za naziv gorski reševalec pri Gorski reševalni zvezi
Slovenije;
-       
ima strokovno medicinsko izobrazbo in najmanj naziv vojaški gornik;
-       
ima veljavno licenco reševalca letalca, ki jo je izdala Uprava Republike
Slovenije za zaščito in reševanje.
II. POOBLASTILA
4. člen
(vrste pooblastil)
(1) Osnovno pooblastilo reševalec letalec se vpisuje v
vojaški izkaz kot vrsta usposobljenosti in kot pooblastilo z datumom
preverjanja in veljavnosti.
(2) Posebna pooblastila se vpisujejo v vojaški izkaz z
datumom preverjanja in veljavnosti, to so:
-       
nočno reševanje: helikoptersko gorsko reševanje v nočnem času;
-       
reševanje iz vode: helikoptersko reševanje z vodne gladine in vodnih
plovil;
-       
inštruktor: izvedba usposabljanj kandidatov po programu usposabljanja
reševalcev letalcev.
5. člen
(pogoji za pridobitev pooblastil)
Kandidat mora za pridobitev pooblastil poleg pogojev iz
3. člena tega pravilnika:
-       
opraviti teoretično in praktično usposabljanje po programu usposabljanja
za posamezno pooblastilo;
-       
opraviti teoretični in praktični izpit pred izpitno komisijo v skladu s
pravilnikom, ki ureja licenciranje vojaškega letalskega in drugega strokovnega
osebja vojaškega letalstva ter
-       
imeti veljavno ustrezno zdravniško spričevalo (v nadaljnjem besedilu: zdravniško
spričevalo).
III. USPOSABLJANJE
6. člen
(pogoji za udeležbo na usposabljanju za pridobitev osnovnega
pooblastila)
Kandidat mora za udeležbo na usposabljanju za pridobitev
osnovnega pooblastila reševalec letalec izpolnjevati naslednje pogoje:
-       
uspešno opravljen pristopni praktični preizkus znanja alpinistične in
gorskoreševalne tehnike, predpisan s programom usposabljanja;
-       
pozitivno mnenje komisije za izbor kandidatov, določene v programu
usposabljanja.
7. člen
(pogoji za udeležbo na usposabljanju za pridobitev posebnih
pooblastil)
Kandidat se uvrsti v proces usposabljanja za pridobitev
posebnih pooblastil iz drugega odstavka 4. člena tega pravilnika na
predlog vodje skupine reševalcev letalcev. Poleg pogojev, določenih s
pravilnikom, ki ureja licenciranje vojaškega letalskega in drugega strokovnega
osebja vojaškega letalstva, mora imeti kandidat pred začetkom usposabljanja za
pridobitev posebnega pooblastila vojaški izkaz reševalca letalca, najmanj dve
leti delovnih izkušenj in opraviti vsaj 60 ciklov dvigov in spustov z
vitlom.
8. člen
(vrste usposabljanj)
(1) Usposabljanja so osnovna in posebna, vsebujejo
teoretični in praktični del. Program usposabljanja za pridobitev pooblastil iz
tega pravilnika določi minister, pristojen za obrambo.
(2) Na podlagi programa usposabljanja iz prejšnjega
odstavka izvajalci usposabljanja glede na vrsto usposabljanja izdelajo ustrezne
priročnike o usposabljanju ali kataloge specialističnih individualnih veščin in
jih predložijo v odobritev Vojaškemu letalskemu organu (v nadaljnjem besedilu:
VLO).
(3) Kandidat lahko začne praktični del usposabljanja, ko
uspešno opravi teoretični del, pri čemer mora pravilno odgovoriti na najmanj 70
odstotkov zastavljenih vprašanj na preverjanju, ki ga izvede izvajalec
usposabljanja.
(4) Teme za preverjanje praktičnega znanja so določene s
programom in priročniki usposabljanja.
(5) Kandidat lahko pristopi k preverjanju teoretičnega
oziroma praktičnega znanja največ trikrat.
IV. PRIDOBITEV VOJAŠKEGA IZKAZA ALI POOBLASTILA
9. člen
(vloga in dokazila)
(1) Vojaška oseba, ki je uspešno opravila usposabljanja
iz prejšnjega člena in ima zdravniško spričevalo, vloži pisno vlogo v VLO za
izdajo vojaškega izkaza in vpis pooblastila v vojaško licenco.
(2) K vlogi za izdajo vojaškega izkaza mora vojaška
oseba poleg zahtev iz pravilnika, ki ureja licenciranje vojaškega letalskega in
drugega strokovnega osebja vojaškega letalstva, priložiti:
-       
dnevnik teoretičnega usposabljanja in zapis preverjanja (izvirnik);
-       
dnevnik praktičnega usposabljanja (izvirnik);
-       
končno poročilo vodje usposabljanja;
-       
kopijo letalske knjižice.
10. člen
(izpit)
(1) Kandidat za pridobitev vojaškega izkaza in osnovnega
pooblastila reševalec letalec opravi izpit pred izpitno komisijo v skladu s
pravilnikom, ki ureja licenciranje vojaškega letalskega in drugega strokovnega
osebja vojaškega letalstva. Izpit je sestavljen iz teoretičnega in praktičnega
dela. Vsebino teoretičnega in praktičnega dela izpita za posamezno pooblastilo
določi VLO.
(2) Izpit iz prejšnjega odstavka je uspešno opravljen,
če kandidat na teoretičnem izpitu pravilno odgovori na vsaj 70 odstotkov
zastavljenih vprašanj in uspešno opravi praktični del izpita.
11. člen
(vsebina vojaškega izkaza)
(1) VLO izda vojaški izkaz z vpisanim osnovnim
pooblastilom na podlagi popolne vloge in opravljenega izpita.
(2) Vojaški izkaz reševalca letalca je listina, ki jo
izda VLO na obrazcu v Prilogi 1, ki je sestavni del tega pravilnika. Vojaški
izkaz reševalca letalca vsebuje:
-       
splošne podatke imetnika izkaza (ime in priimek, leto rojstva, stalno
prebivališče);
-       
podatke o izdajatelju izkaza in datum izdaje izkaza;
-       
datum veljavnosti vojaškega izkaza;
-       
posebna pooblastila;
-       
morebitne omejitve.
12. člen
(veljavnost vojaškega izkaza in pooblastil)
(1) Veljavnost vojaškega izkaza je vezana na veljavnost
osnovnega pooblastila reševalec letalec, ki se izdaja za obdobje enega leta.
(2) Pooblastilo je veljavno le, če ima imetnik
zdravniško spričevalo.
(3) Posebna pooblastila veljajo le, če je veljavno
osnovno pooblastilo.
(4) Posebno pooblastilo nočno reševanje in reševanje iz
vode se izdaja za obdobje dveh let.
(5) Posebno pooblastilo inštruktor se izdaja za obdobje
treh let in je veljavno le ob veljavnih pooblastilih, za katera inštruktor
izvaja usposabljanje in preverjanje usposobljenosti.
13. člen
(vpis posebnega pooblastila v vojaški izkaz)
(1) Imetnik vojaškega izkaza vloži pisno vlogo za vpis
posebnega pooblastila v vojaški izkaz v skladu s pravilnikom, ki ureja
licenciranje vojaškega letalskega in drugega strokovnega osebja vojaškega
letalstva.
(2) Vloga za vpis posebnega pooblastila mora vsebovati
naslednje priloge:
-       
dnevnik teoretičnega usposabljanja in zapis preverjanja (izvirnik);
-       
dnevnik praktičnega usposabljanja (izvirnik);
-       
končno poročilo vodje usposabljanja;
-       
kopijo letalske knjižice;
-       
vojaški izkaz.
V. PODALJŠEVANJE IN OBNOVA POOBLASTIL
14. člen
(vloga za podaljšanje)
(1) Imetnik vojaškega izkaza vloži pisno vlogo za
podaljšanje pooblastila v skladu s pravilnikom, ki ureja licenciranje vojaškega
letalskega in drugega strokovnega osebja vojaškega letalstva.
(2) K vlogi za podaljšanje mora imetnik vojaškega izkaza
ob izpolnjevanju pogojev iz pravilnika, ki ureja licenciranje vojaškega
letalskega in drugega strokovnega osebja vojaškega letalstva, priložiti še:
-       
vojaški izkaz;
-       
evidenco o opravljenih predpisanih vajah v skladu s programom
usposabljanja.
15. člen
(obnova vojaškega izkaza in pooblastila)
(1) Po prenehanju veljavnosti, začasnem odvzemu
vojaškega izkaza ali po njegovi omejitvi posameznik vloži vlogo za obnovo
vojaškega izkaza.
(2) Če prekinitev veljavnosti vojaškega izkaza oziroma
pooblastila ni bila daljša od treh let, lahko imetnik pooblastilo obnovi, ko
pod nadzorom inštruktorja opravi predpisane vaje v skladu s programom
usposabljanja in pridobi pozitivno mnenje inštruktorja.
(3) K vlogi za obnovo pooblastila iz prejšnjega odstavka
posameznik priloži:
-       
vojaški izkaz;
-       
evidenco o opravljenih predpisanih vajah v skladu s programom
usposabljanja;
-       
potrdilo o opravljenem izpitu;
-       
pisno mnenje inštruktorja;
-       
kopijo zdravniškega spričevala.
(4) Če je bila prekinitev veljavnosti vojaškega izkaza
oziroma pooblastila daljša od treh let, mora posameznik opraviti celotno
usposabljanje za pridobitev osnovnega oziroma posebnega pooblastila v skladu s
programom usposabljanja.
VI. PREHODNI IN KONČNA DOLOČBA
16. člen
(veljavnost vojaških izkazov)
Vojaški izkazi, izdani pred uveljavitvijo tega pravilnika,
veljajo do poteka njihove veljavnosti.
17. člen
(veljavnost oziroma priznavanje pooblastil)
(1) Imetniku izkaza, ki ima na dan uveljavitve tega
pravilnika veljavno pooblastilo reševalec letalec, se prizna osnovno
pooblastilo reševalec letalec in posebno pooblastilo reševanje iz vode z
datumom izdaje, ki je vpisan v vojaški izkaz.
(2) Imetniku izkaza, ki ima na dan uveljavitve tega
pravilnika veljavno pooblastilo reševalec letalec in posebno pooblastilo
inštruktor, se prizna osnovno pooblastilo reševalec letalec in posebni
pooblastili reševanje iz vode in inštruktor.
18. člen
(dokončanje postopkov)
Usposabljanja in postopki za pridobitev, izdajo, podaljšanje
veljavnosti in obnovo vojaškega izkaza ali pooblastila, ki so se začela pred
uveljavitvijo tega pravilnika, se končajo v skladu z dosedanjimi postopki.
19. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-18/2022-15
Ljubljana, dne 21. novembra 2022
EVA 2022-1911-0008
Marjan Šarec
minister
za obrambo
Soglašam!
mag. Bojan Kumer
minister
za infrastrukturo

Priloga
1: Vojaški izkaz reševalcev letalcev