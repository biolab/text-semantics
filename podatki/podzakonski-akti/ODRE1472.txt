1. člen
Do subvencije je upravičeno invalidsko podjetje, ki je
pridobilo status invalidskega podjetja na podlagi soglasja Vlade Republike
Slovenije (v nadaljnjem besedilu: podjetje).
2. člen
Višina subvencije se ugotovi tako, da se število invalidov v
podjetju, zaposlenih na zadnji dan v mesecu, za katerega se daje subvencija,
pomnoži z osnovo za izračun subvencije. Pri tem se upoštevajo invalidi,
zaposleni za določen ali nedoločen čas. 
Pri izračunu subvencije se ne upoštevajo tisti invalidi, ki
prejemajo nadomestilo plače ali denarno pomoč v času usposabljanja ali
prilagajanja na delo od Republiškega zavoda za zaposlovanje ali Zavoda za
pokojninsko in invalidsko zavarovanje Slovenije.
3. člen
Za invalide po tej odredbi se štejejo osebe, ki jim je
priznana invalidnost z odločbo pristojnega organa, in sicer: 
-    
delovni invalidi po Zakonu o pokojninskem in invalidskem zavarovanju
(Uradni list RS, št. 12/92) 
-    
civilni invalidi vojne po Zakonu o civilnih invalidih vojne (Uradni list
RS, št. 56/92) 
-    
vojaški invalidi po Zakonu o temeljnih pravicah vojaških invalidov in
družin padlih borcev (Uradni list SFRJ, št. 68/81, 41/83, 75/85, 44/89, 87/89,
20/90 in 42/90) 
-    
invalidne osebe po Zakonu o usposabljanju in zaposlovanju invalidnih
oseb (Uradni list SRS, št. 18/76) 
-    
kategorizirani mladostniki po Zakonu o izobraževanju in usposabljanju
otrok in mladostnikov z motnjami v telesnem in duševnem razvoju (Uradni list
SRS, št. 19/76).
4. člen
Osnova za izračun subvencije po tej odredbi je 50% zajamčene
plače v tekočem mesecu. 
Če podjetje zaposluje invalida s skrajšanim delovnim časom,
se osnova sorazmerno zmanjša.
5. člen
Podjetje uveljavlja pravico do subvencije pri Republiškem
zavodu za zaposlovanje na podlagi obrazca RZZ-INV-SUB-1, ki je sestavni del te
odredbe. 
Republiški zavod za zaposlovanje na podlagi kriterijev iz te
odredbe z odločbo ugotovi pravico do subvencije in njeno višino. 
Subvencija se podjetju izplača do 15. v mesecu za pretekli
mesec.
6. člen
Sredstva za subvencije po tej odredbi se Republiškemu zavodu
za zaposlovanje zagotavljajo iz proračuna Republike Slovenije.
7. člen
Nadzor nad izvajanjem te odredbe opravlja ministrstvo,
pristojno za delo.
8. člen
Ta odredba začne veljati naslednji dan po objavi v Uradnem
listu Republike Slovenije, uporablja pa se za dodeljevanje subvencij od 1.
novembra 1993 dalje.
Št. 194-108/93
Ljubljana, dne 6. decembra 1993.
Jožica Puhar l. r. 
Ministrica 
za delo, družino 
in socialne zadeve

Obrazec
RZZ-INV-SUB-1