1. člen
(1) Za spomenik državnega pomena se razglasi Maistrova
knjižnica.
(2) Knjižnica iz prejšnjega odstavka ima izjemen kulturni
pomen za Republiko Slovenijo ter posebno kulturno vrednost kot pomemben vir za
razumevanje zgodovinskih procesov, pojavov ter njihove povezanosti s sedanjo
kulturo ter kot spomin na izjemno osebnost Rudolfa Maistra.
(3) Knjižnica se za spomenik državnega pomena razglasi z
namenom, da se ohranijo njene kulturne vrednote in prepoznavnost ter se
zagotovita celovitost in javna dostopnost knjižnične zbirke.
2. člen
(1) Knjižnico kot posebno knjižnično zbirko hrani in upravlja
Univerzitetna knjižnica Maribor.
(2) Knjižnična zbirka obsega 5.945 enot knjižničnega gradiva.
(3) Knjižnično gradivo je vpisano v inventarno knjigo, ki jo hranijo
upravljavec ter Pokrajinski muzej Maribor in Narodna in univerzitetna
knjižnica, ki sta pristojni strokovni organizaciji iz 3. člena Zakona o varstvu
kulturne dediščine (Uradni list RS, št. 16/08, 123/08, 8/11 – ORZVKD39, 90/12,
111/13, 32/16 in 21/18 – ZNOrg; v nadaljnjem besedilu: ZVKD-1).
3. člen
Vrednote, ki utemeljujejo razglasitev Maistrove knjižnice za
spomenik državnega pomena, so:
-       
knjižnična zbirka osvetljuje celostno delovanje in izjemno osebnost
Rudolfa Maistra,
-       
knjižnica je ena največjih in v okviru sebi lastnih selekcijskih
kriterijev ena najbolj izčrpnih osebnih knjižnic svojega časa,
-       
dve tretjini zbirke predstavljajo enote, ki so starejše od 100 let,
-       
sestavljajo jo znamenita dela vseh pomembnejših slovenskih avtorjev ter
izjemna zbirka slovenske periodike iz 19. in iz prve četrtine 20. stoletja.
4. člen
Za spomenik velja varstveni režim, ki določa:
-       
ohranjanje knjižnične zbirke kot celote,
-       
ohranjanje načela provenience knjižnične zbirke in njene prvotne
ureditve,
-       
zagotavljanje materialnega varstva skladno z minimalnimi zahtevami za
varovanje in hranjenje nacionalnega bogastva,
-       
zagotavljanje fizičnega in tehničnega varovanja ter škodnega zavarovanja
knjižnične zbirke.
5. člen
Lastnik oziroma upravljavec v sorazmerju z zmožnostmi
spodbuja in omogoča javnosti dostop do knjižnične zbirke in njeno
predstavljanje tako, da njeno varovanje in osnovne funkcije niso ogrožene.
6. člen
(1) Strokovne naloge v zvezi z varstvom knjižnične zbirke
opravljata Pokrajinski muzej Maribor ter Narodna in univerzitetna knjižnica.
(2) Kakršenkoli poseg v knjižnično zbirko je možen ob
predhodnem soglasju pristojnih strokovnih organizacij iz prejšnjega odstavka.
7. člen
Izvajanje tega odloka nadzira inšpektorat, pristojen za
kulturno dediščino.
PREHODNA DOLOČBA
8. člen
Upravljavec v 12 mesecih od uveljavitve tega odloka pripravi
inventarno knjigo knjižnične zbirke po merilih iz 18. člena ZVKD-1.
KONČNA DOLOČBA
9. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-6/2018
Ljubljana, dne 16. novembra 2018
EVA 2018-3340-0021
Vlada Republike Slovenije
Marjan Šarec l.r.
Predsednik