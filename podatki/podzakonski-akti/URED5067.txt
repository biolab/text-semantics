I. SPLOŠNI DOLOČBI
1. člen
(vsebina)
Ta pravilnik določa: 
-       
projektne osnove za sevalne in jedrske objekte; 
-       
vsebino vloge in vsebino dokumentacije za pridobitev soglasij in
dovoljenj za sevalne, jedrske in manj pomembne sevalne objekte po zakonu, ki
ureja varstvo pred ionizirajočimi sevanji in jedrsko varnost; 
-       
vsebino varnostnega poročila in druge dokumentacije, potrebne za
dokazovanje in zagotavljanje varnosti sevalnih in jedrskih objektov; 
-       
podrobnejše zahteve glede organiziranosti sevalnega ali jedrskega
objekta ter glede vsebine in oblike programa zagotavljanja kakovosti in
njegovega izvajanja v sevalnih in jedrskih objektih.
2. člen
(izrazi)
(1) Izrazi, uporabljeni v tem pravilniku,
imajo naslednji pomen: 
1.     
ALARA je kratica angleškega izraza As Low As Reasonably Achievable,
predstavlja pa načelo pri varstvu pred sevanji, po katerem je treba
zagotavljati čim manjšo obsevanost, vendar pri tem upoštevati tudi družbeno in
gospodarsko sprejemljivost ukrepov; 
2.     
biointruzija je predrtje ali izguba celovitosti tesnilnih plasti
odlagališča zaradi globokih korenin rastlin ali delovanja živali; 
3.     
deterministična varnostna analiza je analiza, izvedena z uporabo
determinističnih metod; 
4.     
dogodek je pripetljaj, ki ga povzroči naravni dogodek, človeška napaka
ali dejanje, nepravilni pisni postopek ali navodilo, okvara opreme, obratovalna
napaka ali projektna neustreznost, in lahko ogroža sevalno ali jedrsko varnost.
Dogodek vodi v pričakovan obratovalni dogodek ali v nesrečo. Pri tem se lahko
delno ali v celoti sprožijo varnostne funkcije; 
5.     
ekstremne vremenske razmere so skrajne vremenske razmere za obravnavano
območje, določene na podlagi analiz zgodovinskih vremenskih podatkov zanj; 
6.     
elektromagnetna združljivost je zmogljivost električnih in elektronskih
sistemov, opreme in naprav za delovanje v elektromagnetnem okolju, kjer morajo
biti operabilni, brez poslabšanja delovanja zaradi elektromagnetnih motenj in
brez medsebojnega vpliva več takih naprav; 
7.     
enojna odpoved je odpoved, zaradi katere komponenta ne more izvesti
predvidene varnostne funkcije, pa tudi vse nadaljnje odpovedi, ki so posledica
tega; 
8.     
faza mirovanja je vmesna faza med obratovanjem in začetkom razgradnje
sevalnega ali jedrskega objekta. Lahko je različno dolga in je namenjena
predvsem zmanjšanju sevalnih obremenitev med dokončno razgradnjo, tako da
omogoči razpad kratkoživih izotopov pred dokončno razgradnjo; 
9.     
globinsko geološko odlagališče je objekt za odlaganje radioaktivnih
odpadkov, ki je nekaj sto metrov ali več pod površino v stabilnih geoloških
formacijah za zagotovitev dolgoročne izoliranosti radionuklidov od okolja; 
10.  
gradnja je izvedba gradbenih in drugih del ter je lahko gradnja novega
objekta, rekonstrukcija objekta ali odstranitev objekta; 
11.  
izobrazba je znanje, pridobljeno v ustanovah šolskega sistema; 
12.  
kategorizacija SSK je njihova razporeditev v varnostne kategorije glede
na pomembnost SSK za tveganje na podlagi verjetnostnih varnostnih analiz; 
13.  
kompetence so primerna izobrazba, usposobljenost, veščine in izkušnje za
izvajanje nalog; 
14.  
lokacija je geografsko območje, na katerem je sevalni ali jedrski objekt
in na katerem potekajo dejavnosti, ki jim je ta namenjen; 
15.  
nadzor konfiguracije objekta je takšno ravnanje s projektno
dokumentacijo sevalnega ali jedrskega objekta, da je dejansko stanje slednjega
v skladu s projektnimi zahtevami, da so vsi zahtevani podatki in informacije na
razpolago v dokumentaciji ter da ta ustreza dejanskemu stanju objekta; 
16.  
nesreča je izredni dogodek ali zaporedje več povezanih izrednih
dogodkov, ki povzročijo večjo poškodbo sevalnega ali jedrskega objekta ali
zmanjšajo učinkovitost varnostnih pregrad za preprečitev širjenja radioaktivnih
snovi v okolje oziroma lahko povzročijo obsevanost ali kontaminacijo osebja,
prebivalstva ali okolja; 
17.  
nesreča, ki po posledicah presega projektne dogodke je nesreča v jedrski
elektrarni, katerih posledice presegajo projektni dogodek; 
18.  
ne-varnostni sistem je sistem, ki nima varnostne funkcije in nima
neposrednega vpliva na sevalno ali jedrsko varnost; 
19.  
nezgodno stanje ali nezgoda je nezaželeno stanje, povzročeno z
neustreznim človeškim dejanjem oziroma izgubo operabilnosti sistema ali
komponente ter zahteva prepoznavanje napake in njeno odpravo oziroma popravilo;
20.  
območje lokacije sevalnega ali jedrskega objekta je lokacija in njena
okolica, ki sta zaradi značilnosti naravnih ali umetnih pojavov pomembni za
oceno varnosti objekta; 
21.  
obramba v globino je projektno načelo, po katerem je treba za dosego
zaščitnega namena (npr. preprečevanje izpustov radioaktivnih snovi) pri
projektiranju in upravljanju uporabiti več varnostnih ukrepov, da se ta namen
doseže, tudi če eden od njih odpove; 
22.  
obratovalni pogoji in omejitve so skupina pravil, ki so del varnostnega
poročila in določajo omejitve parametrov, zmogljivost in delovanje opreme ter
ukrepanje osebja za varno obratovanje sevalnega ali jedrskega objekta; 
23.  
obratovanje so vse dejavnosti za doseganje namena, zaradi katerega je
bil sevalni ali jedrski objekt zgrajen, vključno z vzdrževanjem, menjavo goriva
(če gre za jedrsko elektrarno ali raziskovalni reaktor), pregledi med
obratovanjem, shranjevanjem, skladiščenjem, odlaganjem rudarske ali
hidrometalurške jalovine, radioaktivnih odpadkov ali izrabljenega goriva ter
drugimi sorodnimi dejavnostmi; 
24.  
obsevalna naprava je naprava z virom ionizirajočega sevanja, namenjena
obsevanju s tem sevanjem; 
25.  
okoljske razmere so razmere, v katerih mora izbrana SSK, oprema ali
instrument obratovati in ki so med drugim določene s temperaturo, tlakom,
sevanjem, relativno vlažnostjo, kemičnim okoljem, stopnjo poplavljenosti,
potresi ipd. 
26.  
operabilnost je stanje SSK, v katerem je zagotovljena zmožnost delovanja
oziroma opravljanja svoje naloge v skladu z obratovalnimi pogoji in omejitvami.
Zagotovljeno mora biti tudi delovanje drugih potrebnih SSK, ki s podpornimi
funkcijami (npr. električno napajanje, hlajenje, mazanje …) omogočajo
operabilnost posamezne SSK v skladu z obratovalnimi pogoji in omejitvami; 
27.  
operater je strokovno usposobljena oseba z izpitom, ki krmili ali daje
navodila za krmiljenje sevalnega ali jedrskega objekta; 
28.  
osebje z dovoljenjem so delavci, ki so uspešno opravili strokovno
usposabljanje in preverjanje znanja, v skladu s pravilnikom, ki ureja pogoje,
ki jih morajo izpolnjevati delavci, ki opravljajo za varnost pomembna dela v
jedrskih ali sevalnih objektih; 
29.  
overitev je potrditev na podlagi stvarnega dokaza, da so bile predpisane
zahteve izpolnjene; 
30.  
postopek je predpisani način za izvedbo dejavnosti ali procesa.
Obratovalni postopki so natančno pisno opisani postopki za obratovanje
sevalnega ali jedrskega objekta; 
31.  
požarna celica je od drugih celic ločeno območje, na katerem je oprema,
pomembna za varnost. Požarna celica ni nujno v celoti obdana s protipožarnimi
pregradami, zato se omejuje hitrost širjenja požara med celicami z omejitvami
količine gorljivega materiala, z ločitvijo predmetov z razdaljo, z
zagotavljanjem sistemov za gašenje požarov in s pasivno protipožarno zaščito
(kakršni so npr. protipožarni ščiti in ovoji). Požarna celica je zgrajena tako,
da je za določeno obdobje, ki je lahko krajše ali daljše od tistega pri
požarnem sektorju, omejeno širjenje nastalega požara iz nje; 
32.  
požarni sektor je zgradba ali del zgradbe, povsem obdane s
protipožarnimi pregradami, ki jih niti celotna predvidena požarna obremenitev v
sektorju in zunaj njega ne more porušiti. Protipožarne pregrade vključujejo
vrata, stene, tla in strop. Požarni sektor je zgrajen tako, da je za določeno
obdobje omejeno širjenje požara iz sektorja, kjer je požar nastal, v sosednje; 
33.  
predelava so naslednji postopki obdelave radioaktivnih odpadkov ali
izrabljenega goriva pred skladiščenjem, prevozom ali odlaganjem: 
- 
predobdelava, s katerimi se radioaktivni odpadki ali izrabljeno gorivo
pripravijo na obdelavo; 
- 
obdelava, s katerimi se spremenijo lastnosti radioaktivnih odpadkov ali
izrabljenega goriva zaradi tehničnih, ekonomskih ali varnostnih razlogov, ter 
- 
priprava, s katerimi se pripravijo pakirani ali nepakirani radioaktivni
odpadki ali izrabljeno gorivo v obliki, ki ustreza zahtevam za prevoz,
skladiščenje ali odlaganje; 
34.  
predpostavljeni začetni dogodek je dogodek, ki je vključen med začetne
dogodke kot dele projektnih osnov in ki lahko sproži prehodni pojav ali
nezgodno stanje; 
35.  
prehodni pojav je skupek dogajanj, s katerim neki sistem prehaja iz
enega v drugo stabilno stanje; 
36.  
preizkušanje je vnaprej načrtovana dejavnost za ugotavljanje
operabilnosti SSK in se opravi po vzdrževalnih posegih oziroma po opravljenih
spremembah na SSK. Periodično preizkušanje, ki je predpisano v obratovalnih
pogojih in omejitvah, imenujemo nadzorno preizkušanje; 
37.  
preizkušene komponente so komponente, ki so ustrezno preizkušene in
kvalificirane, ali pa so bile njim enake komponente preizkušene pod enakimi
pogoji; 
38.  
pričakovani obratovalni dogodek je dogodek, ki se pričakuje enkrat ali
večkrat v obratovalni dobi sevalnega ali jedrskega objekta; 
39.  
proces je skupek med seboj povezanih ali vzajemno vplivajočih dejavnosti,
ki se izvajajo zato, da se doseže neki cilj; 
40.  
projektna omejitev je med projektiranjem predpisana skrajna (mejna)
vrednost nekega parametra, ki med obratovanjem objekta, če je ta odlagališče,
pa tudi po njegovem zaprtju, ne sme biti prekoračena; 
41.  
projektne osnove objekta opredeljujejo njegovo potrebno zmogljivost za
obvladovanje določenega obsega stanj ob spoštovanju predpisanih zahtev sevalne
in jedrske varnosti. Vključujejo tudi pogoje za normalno obratovanje, prehodne
pojave, dogodke, ki izvirajo iz predpostavljenih začetnih dogodkov ali njihovih
kombinacij, ter varnostno klasifikacijo SSK, pomembnih predpostavk in izbranih
analitičnih metod. Projektne osnove so prvi pogoj za zagotovitev preprečitve
posledic pričakovanega obratovalnega ali projektnega dogodka oziroma, če
preprečitev ni mogoča, ublažitev teh posledic; 
42.  
projektne osnove SSK so podatki, ki določajo posebni namen izbranega SSK
in posebne vrednosti ali obseg vrednosti, ki jim morajo zadostiti SSK. Te
vrednosti so omejitve, ki izhajajo iz splošno sprejete sodobne prakse za dosego
funkcionalnih zahtev, ali zahteve, ki izhajajo iz analize (temelječe na
izračunu ali poskusu) posledic predpostavljenega začetnega dogodka, pri katerem
mora dani SSK izpolniti svojo funkcijo; 
43.  
projektni dogodki so naravni dogodki ali dogodki zaradi človeške
dejavnosti na vplivnem območju sevalnega ali jedrskega objekta (zunanji
projektni dogodki) in dogodki v samem sevalnem ali jedrskem objektu (notranji
projektni dogodki), ki utegnejo ogroziti njegovo varnost in so predpostavljeni
kot najneugodnejši začetni dogodki, ki naj bi jih bili varnostni sistemi
sevalnega ali jedrskega objekta sposobni obvladati brez večjega sproščanja
radioaktivnih snovi v okolje, ter so na podlagi opravljenih raziskav in analiz
izbrani za določitev projektnih osnov; 
44.  
raziskovalni reaktor je jedrski reaktor, ki se uporablja predvsem za
proizvodnjo in uporabo nevtronskega in ionizirajočega sevanja za raziskave,
proizvodnjo radionuklidov in podobno. Raziskovalni reaktor vsebuje reaktorsko
sredico, eksperimentalne naprave in vse druge objekte, povezane z delovanjem
reaktorja ali njegovih eksperimentalnih naprav; 
45.  
referenčna dokumentacija je dokumentacija, na katero se sklicuje vsebina
varnostnega poročila ali je bila kako drugače podlaga za izdajo soglasja za
gradnjo ali poskusno obratovanje ali za izdajo dovoljenja za obratovanje,
prenehanje obratovanja ali razgradnjo sevalnega ali jedrskega objekta; 
46.  
remont je prekinitev obratovanja sevalnega ali jedrskega objekta zaradi
menjave goriva, popravil oziroma vzdrževalnih del. Remont jedrske elektrarne se
začne s prekinitvijo dobave elektrike v električno omrežje in konča s ponovno
vzpostavitvijo te dobave; 
47.  
rudarska dela so: 
- 
dela, ki se izvajajo za raziskovanje in izkoriščanje mineralnih surovin,
- 
dela, ki so v zvezi z izkopi in osnovnimi podgradnjami pri gradnji vseh
vrst podzemnih objektov, 
- 
druga dela, kakršna so raziskovanje, zgraditev in sanacija podzemnih
prostorov z rudarskimi metodami izkopa in vgrajevanja osnovne podgradnje
(predori, jaški, skladišča, zaklonišča in drugi podzemni prostori), izvajanje
zračenja v plinonosnih režimih, odvodnjavanje, injektiranje in sidranje ter 
- 
zapiranje objektov in sanacija zemljišča, razvrednotenega z rudarskimi
deli; 
48.  
scenarij normalnega razvoja odlagališča je pričakovana degradacija
stanja objekta še dolgo po njegovem zaprtju zaradi naravnih procesov ali
človeških posegov, ki ga dobimo z ekstrapolacijo sedanjih razmer v prihodnost; 
49.  
scenarij spremenjenega razvoja odlagališča so neželeni dogodki oziroma stanje
po zaprtju odlagališča, povzročeni bodisi z naravnimi vzroki bodisi so
človeškega, živalskega ali rastlinskega izvora, ki pospešijo dolgoročno
degradacijo odlagališča in migracijo radioaktivnih snovi ter povečajo sevanje.
Tak scenarij vključuje na primer namerni človeški vdor, vodne in mineralne
vrtine, učinek tople grede, aktivacijo prelomov, globalne zaledenitve, odpoved
tesnjenja objektov, migracijo z nastalimi plini ipd.; 
50.  
smernice za obvladovanje težkih nesreč so pisni postopki z usmeritvami
operaterjem za obvladovanje posledic teh nesreč; 
51.  
sprememba v sevalnem ali jedrskem objektu je vsaka nameravana sprememba
v zvezi z objektom ali načinom njegovega upravljanja ali njegovim obratovanjem,
vključno z vzdrževalnimi deli, pregledovanjem, preskušanjem ali uvedbo
tehnične, organizacijske ali druge spremembe v zvezi s temi deli; 
52.  
SSK je kratica, ki označuje skupek konstrukcij, sistemov in komponent.
Konstrukcije so pasivni elementi, kakršni so zgradbe in ščiti. Sistem tvori več
komponent, ki so sestavljene tako, da opravljajo svojo (aktivno) funkcijo. Med
SSK se uvršča tudi programska oprema za instrumentacijo in regulacijo. Če je
objekt skladišče ali odlagališče radioaktivnih odpadkov, se med SSK uvrščajo
tudi paketi radioaktivnih odpadkov; 
53.  
stanja objekta so normalno stanje sevalnega ali jedrskega objekta (redno
obratovanje, vključno z odpovedjo opreme z verjetnostjo nastanka enkrat na
leto) in izredno stanje (odpoved opreme in drugi izredni dogodki z verjetnostjo
nastanka manj kakor enkrat na leto in več kakor enkrat v obratovalni dobi
objekta); 
54.  
stanje varne zaustavitve reaktorja je stanje, v katerem je reaktor
podkritičen in je zagotovljeno odvajanje zaostale toplote; 
55.  
stopenjski pristop pomeni, da se pomembnim značilnostim posveti večja
pozornost (npr. se podrobneje oziroma izdatneje projektirajo ali opišejo) in
manj pomembnim značilnostim manj pozornosti (npr. se projektirajo ali opišejo
manj podrobno); 
56.  
tehnični podporni center so prostori in ustrezna podporna oprema, na
lokaciji ali blizu lokacije objekta na voljo osebju, ki zagotavlja tehnično
podporo operaterjem in strokovnemu osebju ter vodenje obvladovanja izrednega
dogodka na območju objekta; 
57.  
težka nesreča je nesreča v jedrski elektrarni ali raziskovalnem
reaktorju, ki po svojih posledicah presega projektni dogodek in vodi k taljenju
sredice ali ogrožanju okolja; 
58.  
tlačna meja je oznaka za fizično pregrado, ki ločuje dva tehnološka
sistema, delujoča pod različnima obratovalnima tlakoma. Navadno sestoji iz
tlačnih posod, cevi, ventilov, cevnih in instrumentacijskih priključkov; 
59.  
usposabljanje je sistematično pridobivanje potrebnega znanja in
spretnosti, dopolnilno k ustrezni izobrazbi za določena delovna mesta; 
60.  
validacija je potrditev na podlagi stvarnega dokaza, da so bile
izpolnjene zahteve za nameravano uporabo; 
61.  
varnost pred kritičnostjo je stanje, pri katerem je zagotovljeno, da ni
mogoča samovzdrževana verižna jedrska cepitev; 
62.  
varnostna funkcija je učinek, ki mora biti dosežen, ali delo, ki mora
biti opravljeno za zagotovitev sevalne oziroma jedrske varnosti; 
63.  
varnostna klasifikacija je razvrščanje SSK glede na zahtevane varnostne
funkcije za zagotovitev jedrske varnosti in razvrščanje v varnostne razrede
varnostnih SSK glede na njihovo pomembnost za jedrsko varnost; 
64.  
varnostna kultura so značilnosti in vedenje v organizaciji ali pri
posameznikih, ki dajejo problematiki varstva in varnosti največjo prednost in
pozornost, ustrezno njeni pomembnosti. Za sevalno ali jedrsko področje se pojem
varnostne kulture nanaša na osebno zavzetost in odgovornost vseh vpletenih v
katero koli dejavnost, ki ima vpliv na delovanje in varnost sevalnega ali
jedrskega objekta. Ključni elementi varnostne kulture so odprt odnos do
izmenjave informacij, ki vključuje neomejeno razmišljanje o varnostnih
vprašanjih, skupaj z vprašanji, ki se pri tem pojavljajo, preprečevanje
samozadostnosti, predanost popolnosti ter gojitev osebne in skupinske
odgovornosti, pa tudi dvig ravni sevalne ali jedrske varnosti; 
65.  
varnostna rezerva je razlika med mejno vrednostjo parametra, pri kateri
pride do odpovedi SSK, in vrednostjo parametra, ki ga v postopku pridobitev
soglasja in dovoljenja za jedrske in sevalne objekte odobri Uprava Republike
Slovenije za jedrsko varnost (v nadaljnjem besedilu Uprava); 
66.  
varnostne meje so omejitve parametrov sevalnega ali jedrskega objekta,
potrebne za zaščito fizičnih pregrad, ki preprečujejo nenadzorovano sprostitev
radionuklidov; 
67.  
varnostni sistem je sistem, potreben za izvedbo varnostne funkcije, ali
sistem, ki s svojim delovanjem vpliva na sevalno ali jedrsko varnost objekta; 
68.  
varnostno poročilo je dokument ali zbirka dokumentov, ki vsebuje ključne
informacije o sevalnem ali jedrskem objektu, o njegovih obratovalnih pogojih in
omejitvah, o njegovem vplivu na okolje, opis projekta, analizo možnih nezgod in
ukrepe, ki so nujni za odpravo oziroma zmanjšanje nevarnosti za okolje,
prebivalstvo in osebje objekta; 
69.  
varovalni sistem je sistem v sevalnem ali jedrskem objektu, ki nadzoruje
stanje za varnost pomembnih parametrov in samodejno sproži zaščitne ukrepe ob
prekoračitvi nastavljenih mejnih vrednosti; 
70.  
verjetnostne varnostne analize so analize zanesljivosti sistemov
sevalnega ali jedrskega objekta, pri katerih se z uporabo verjetnostnih metod
prepozna in ovrednoti obseg možnih vplivov na sevalno ali jedrsko varnost,
kakršni so odpoved komponent, nerazpoložljivost komponent, človeške napake,
negativni vplivi okolja, požari, poplave in potresi. 
70.1    Z verjetnostnimi
varnostnimi analizami prvega nivoja določimo zaporedje dogodkov, ki lahko
poškodujejo sredico, ocenjujemo pričakovano pogostost poškodbe sredice ter
ugotavljamo slabe in dobre strani varnostnih sistemov in postopkov, s katerimi
preprečujemo to poškodbo. 
70.2    Z verjetnostnimi
varnostnimi analizami drugega nivoja določimo načine, na katere radioaktivni
izpusti iz sevalnega ali jedrskega objekta dosežejo okolje, ocenimo njihov
obseg in pričakovano pogostost ter ugotavljamo sorazmerno pomembnost ukrepov za
preprečitev in omilitev teh izpustov. 
70.3    Z verjetnostnimi
varnostnimi analizami tretjega nivoja se prepoznajo in ovrednotijo posledice
radioaktivnih izpustov na okolje in zdravje ljudi; 
71.  
vodstvo je posameznik ali skupina posameznikov, ki ima pooblastila za
vodenje celotnega sevalnega ali jedrskega objekta ali posamezne organizacijske
enote v njem; 
72.  
vplivno območje je tridimenzionalni prostor ob sevalnem ali jedrskem
objektu, nad in pod njim, ki ga določajo dejavniki iz okolice, ki lahko
vplivajo na objekt, ter do koder sežejo vplivi objekta na okolje; 
73.  
zagon je proces, s katerim se že zgrajeni objekt z vsemi SSK usposobi za
obratovanje in preveri, ali so v skladu s projektom in projektnimi osnovami
oziroma ali ustrezajo obratovalnim pogojem in omejitvam. 
(2) Drugi izrazi, uporabljeni v tem
pravilniku, imajo enak pomen kakor izrazi, opredeljeni v zakonu, ki ureja
varstvo pred ionizirajočimi sevanji in jedrsko varnost.
II. PROJEKTNE OSNOVE
3. člen
(projektna načela)
(1) Pri projektiranju sevalnega ali
jedrskega objekta se morajo upoštevati naslednja načela: 
1.     
Načelo obrambe v globino; 
2.     
Načelo enojne odpovedi; 
3.     
Načelo neodvisnosti; 
4.     
Načelo raznovrstnosti; 
5.     
Načelo redundance; 
6.     
Načelo varne odpovedi; 
7.     
Načelo preverjenih komponent; 
8.     
Načelo stopenjskega pristopa. 
(2) Načelo obrambe v globino pomeni, da je
treba za določen zaščitni namen pri projektiranju in upravljanju (npr.
preprečevanje izpusta radioaktivnih snovi) uporabiti več varnostnih ukrepov,
tako da se ta namen doseže, tudi če eden od njih odpove. 
(3) Načelo enojne odpovedi pomeni, da se
mora v varnostnih analizah poleg obravnavanega dogodka predvideti tudi za
sevalno ali jedrsko varnost najneugodnejša dodatna odpoved. 
(4) Načelo neodvisnosti pomeni, da se mora
pri projektiranju varnostnih sistemov upoštevati funkcionalna in fizična
ločenost. 
Načelo neodvisnost pri projektiranju obsega: 
-       
neodvisnost med redundantnimi komponentami sistema, 
-       
neodvisnost komponent sistema od vplivov predpostavljenih začetnih
dogodkov, tako da ta dogodek ne povzroči izgube funkcionalnosti varnostnega
sistema oziroma varnostne funkcije, potrebne za omejitev posledic tega dogodka,
-       
primerna neodvisnost sistemov in komponent različnih varnostnih razredov
za jedrske elektrarne, klasificiranih v skladu s poglavjem 2.1 priloge 1, ki je
sestavni del tega pravilnika, za druge objekte pa glede na njihove projektne
osnove, 
-       
neodvisnost med elementi, ki so pomembni za varnost, in tistimi, ki niso
pomembni. 
Sistemi morajo biti fizično ločeni zato, da
se poveča zaupanje v njihovo neodvisnost, še zlasti glede na odpovedi s skupnim
vzrokom. Fizična ločenost obsega: 
-       
geometrijsko ločenost (razdalja ali položaj v prostoru), 
-       
ločenost s pregradami, 
-       
ločenost s kombinacijo obeh zgoraj navedenih ločenosti. 
Funkcionalna ločenost preprečuje škodljive
medsebojne vplive med opremo in komponentami podvojenih ali povezanih sistemov
zaradi normalnega ali nenormalnega obratovanja ali odpovedi katere koli teh
komponent. 
(5) Načelo raznovrstnosti pomeni, da je
treba posamezno varnostno funkcijo doseči na različne načine. Tako se zmanjša
možnost okvar s skupnim vzrokom in poveča zanesljivost. Raznovrstnost je treba
uporabiti pri projektiranju za varnost pomembnih sistemov in komponent, ki
imajo različne lastnosti in so namenjeni izvedbi iste varnostne funkcije. Te
lastnosti so lahko različni načini delovanja, uporaba različnih fizikalnih
pojavov, različni pogoji obratovanja, različni proizvajalci opreme ipd. 
(6) Načelo redundance pomeni, da mora biti
sistem projektiran tako, da opravi določeno varnostno funkcijo z več
enakovrednimi podsistemi ali komponentami, kakor je to nujno potrebno. Odpoved
ali nerazpoložljivost enega podsistema ali komponente ne sme preprečiti sistemu
izvedbe zahtevane varnostne funkcije. 
(7) Načelo varne odpovedi pomeni, da mora
sistem ali komponenta, pomembna za varnost, po odpovedi samodejno preiti v
stanje, ki je varno za objekt. 
(8) Načelo preverjenih komponent pomeni, da
mora biti zanesljivost sistemov zagotovljena z uporabo preverjenih komponent.
To so tiste komponente, ki so se pod podobnimi obratovalnimi pogoji že dobro
obnesle oziroma so ustrezno preizkušene in kvalificirane. 
(9) Načelo stopenjskega pristopa pomeni, da
mora biti sevalni ali jedrski objekt projektiran tako, da se varnostne funkcije
in sistemi oziroma pregrade za preprečevanje širjenja radioaktivnosti v okolje
projektirajo in uporabijo za pomembnejše objekte, tj. tiste, v katerih bi morebitna
nesreča povzročila večje posledice za okolje in ljudi, bolj in po strožjih
merilih kakor za tiste objekte, katerih vpliv bi bil ob morebitni nesreči
manjši.
4. člen
(splošne projektne osnove)
(1) Investitor, ki namerava graditi sevalni
ali jedrski objekt, mora zanj pripraviti projektne osnove kot del: 
-       
posebne varnostne analize v postopku priprave državnega prostorskega
načrta, 
-       
poročila o vplivih na okolje v postopku pridobitve predhodnega soglasja
o jedrski in sevalni varnosti oziroma 
-       
varnostnega poročila v vseh poznejših postopkih. 
(2) Investitor, ki namerava graditi sevalni
ali jedrski objekt, ali upravljavec, ki namerava tak objekt razgraditi, mora v
projektnih osnovah: 
1.     
izbrati projektne dogodke s seznama vseh predpostavljenih začetnih dogodkov,
pripravljenega v skladu z drugim odstavkom 10. člena tega pravilnika, ki bi
lahko imeli vpliv na varnost sevalnega ali jedrskega objekta in katerih
verjetnost nastanka ni zanemarljivo nizka; 
2.     
zagotoviti, da bodo spoštovana varnostna določila iz varnostnega
poročila, upoštevajoč vse življenjske faze objekta: gradnjo, poskusno
obratovanje, obratovanje, prenehanje obratovanja, razgradnjo, zaprtje
odlagališč, zaključek morebitnih rudarskih del oziroma dolgoročni nadzor
odlagališč; 
3.     
za objekt dokazati, da so uporabljeni projektni standardi in materiali,
primerni za zagotavljanje varnega obratovanja, upoštevajoč predvideno
obratovalno dobo objekta oziroma, če je objekt odlagališče, tudi čas po
njegovem zaprtju, dokler mora odlagališče opravljati izolativno funkcijo; 
4.     
upoštevati staranje SSK in zagotavljanje izvajanja varnostnih funkcij v
vsej obratovalni dobi oziroma, če je objekt odlagališče, tudi v času po
njegovem zaprtju ter predvideti ukrepe za njihovo vzdrževanje, preizkušanje in
preglede med obratovalno dobo; 
5.     
zagotoviti, da bo preprečena ali, če je preprečitev neuspešna, ublažena
čezmerna izpostavljenost ionizirajočemu sevanju zaradi projektnih dogodkov,
dogodkov, ki presegajo projektne dogodke in, če je objekt jedrska elektrarna,
tudi zaradi izbranih težkih nesreč; 
6.     
zagotoviti, da doze sevanja prebivalstva in delavcev ter vplivi na
okolje v vseh stanjih objekta, pri jedrski elektrarni pa tudi med težko nesrečo
ne presegajo predpisanih meja in so tako majhni, kolikor je to smiselno mogoče
izvesti; 
7.     
zagotoviti zaščito pred radiološkimi posledicami objekta v takem obsegu,
da zdravje ali življenje nobenega prebivalca ni izpostavljeno bistveno večjemu
tveganju, kakor bi bilo, če ne bi bilo objekta; 
8.     
zagotoviti mnogovrstne fizične pregrade za preprečitev in, če je
preprečitev neuspešna, omilitev nenadzorovanih izpustov radioaktivnih snovi v
okolje, upoštevaje načelo obrambe v globino; 
9.     
zagotoviti, da se kar najbolj prepreči ogroženost celovitosti posamezne
fizične pregrade; 
10.  
zagotoviti, da ne bo odpovedala posamezna fizična pregrada med
izvajanjem svoje funkcije; 
11.  
zagotoviti, da ne bo porušena fizična pregrada zaradi posledic porušitve
druge fizične pregrade; 
12.  
zagotoviti, da nadzorni in opozorilni sistemi ustrezajo obratovalnim
potrebam objekta ter obratovalnemu osebju omogočajo lahko razumevanje in hitro
odzivnost ob projektnih dogodkih in nesrečah; 
13.  
zagotoviti, da projektne osnove vsebujejo zahteve o požarni varnosti,
pripravljene na podlagi analize požarne nevarnosti in ob uporabi načela obrambe
v globino; 
14.  
zagotoviti, da mora operater po tem, ko dobi prvo značilno informacijo o
dogodku, imeti 30 minut časa do takrat, ko mora izvesti prvo dejanje za
preprečitev ali ublažitev posledic dogodka; 
15.  
če je objekt odlagališče radioaktivnih odpadkov zagotoviti, da v skladu
s scenarijem normalnega razvoja obremenitev okolja z radioaktivnimi snovmi in
sevanjem ne presega predpisanih obremenitev. 
(3) Ne glede na določbo 14. točke
prejšnjega odstavka tega člena mora biti za jedrsko elektrarno Krškem v
projektnih osnovah zagotovljeno, da ima operater, potem ko dobi prvo značilno
informacijo o dogodku, 15 minut časa do takrat, ko mora izvesti prvo dejanje za
preprečitev ali ublažitev posledic dogodka. Vsako ukrepanje operaterja, ki je v
skladu s projektom potrebno v prvih 30 minutah po dogodku, mora biti
upravičeno, podprto s pisnimi postopki in redno urjeno na simulatorju.
5. člen
(pasivne in aktivne varnostne funkcije)
Pri projektiranju sevalnega ali jedrskega
objekta je zaželeno uporabljati pasivne varnostne funkcije in s tem zmanjšati
stopnjo odvisnosti od aktivnih varnostnih funkcij, nadzora in človeškega
posredovanja za zagotavljanje varnosti.
6. člen
(osnovne varnostne funkcije)
(1) Pri projektiranju sevalnega ali
jedrskega objekta mora biti v vseh stanjih objekta in pri projektnih dogodkih,
pri jedrskih elektrarnah pa tudi med težko nesrečo poskrbljeno za naslednje
osnovne varnostne funkcije: 
-       
zagotovitev podkritičnosti, če je potrebna, 
-       
odvajanje toplote, če je potrebno, 
-       
zadrževanje radioaktivnih snovi v vseh stanjih objekta in ob projektnih
dogodkih. 
(2) Za odlagališče in skladišče se tretja
alineja prejšnjega odstavka nanaša na radioaktivne snovi v trdni in tekoči
obliki, za odlagališče pa velja tudi med scenarijem normalnega razvoja. 
(3) Pri projektiranju sevalnega ali
jedrskega objekta je treba zagotavljati varnost pred kritičnostjo, predvsem s
projektnimi rešitvami in manj z administrativnimi ukrepi. 
(4) Določba tretje alineje prvega odstavka
tega člena se ne uporablja v primerih težkih nesreč za jedrsko elektrarno
Krško.
7. člen
(projektne osnove SSK)
(1) SSK morajo biti projektirani tako, da
preprečujejo nastanek projektnih dogodkov oziroma da blažijo posledice nesreče.
(2) SSK, pomembni za varnost, morajo biti
projektirani, izdelani, vgrajeni in preizkušeni v skladu s standardi kakovosti,
upoštevajoč stopenjski pristop glede na pomembnost njihove varnostne funkcije. 
(3) Pri določitvi zahtev za neodvisnost,
podvojenost in raznovrstnost SSK je treba upoštevati možnost okvar s skupnim
vzrokom. 
(4) SSK, pomembni za varnost, morajo biti
projektirani z upoštevanjem mejnih pogojev, ki jih določajo projektni dogodki. 
(5) SSK, pomembni za varnost, morajo biti
projektirani tako, da zdržijo vplive okolja oziroma so združljivi s temi vplivi
in z naravnimi stanji na območju lokacije sevalnega ali jedrskega objekta v
vseh stanjih objekta in med nesrečami. 
(6) SSK, pomembni za varnost, morajo biti
projektirani in v objekt vgrajeni tako, da lahko varno izvajajo svojo funkcijo
ob verjetnem požaru ali izpostavljenosti eksploziji. 
(7) SSK, pomembni za varnost, morajo po
vsakem projektnem dogodku z zadostno zanesljivostjo preprečiti sproščanje
radioaktivnih snovi v okolje nad dovoljenimi mejami. Delovati morajo z zadostno
zanesljivostjo kljub predpostavljenim začetnim dogodkom in njihovim posledicam.
(8) Za SSK, pomembne za varnost, mora biti
zagotovljena možnost vzdrževanja, preizkušanja, popravila in pregleda oziroma
občasnega nadzora celovitosti in zmožnosti opravljanja funkcije skozi celotno
obratovalno dobo objekta oziroma, če je to odlagališče, tudi po njegovem
zaprtju, brez nepotrebnega tveganja za delavce in bistvenega zmanjšanja
razpoložljivosti teh SSK. Če to ni mogoče, morajo biti predpisane preizkušene
alternativne ali posredne metode in primerni ukrepi za izravnavo morebitnih
neodkritih napak in njihovih posledic. 
(9) SSK, pomembni za varnost, ki so v stiku
s tekočinami, morajo biti izdelani iz materialov z antikorozijskimi lastnostmi,
morajo biti odporni proti abraziji in kemijskim reakcijam v vseh stanjih
objekta in med nesrečami, in to v celotni obratovalni dobi.
8. člen
(pogoji lokacije)
(1) Pri projektiranju sevalnega ali
jedrskega objekta je treba upoštevati lastnosti lokacije, vključno z vplivi na
objekt, ki izvirajo iz vplivnega območja lokacije. 
(2) Projekt mora upoštevati posebne
obremenitve in pogoje okolja, ki so jim izpostavljeni SSK zaradi notranjih in
zunanjih dogodkov, vključno z naravnimi dogodki, značilnimi za območje
lokacije, pa tudi dogodki, ki so povezani s človeško dejavnostjo. 
(3) Meteorološke značilnosti območja
lokacije morajo biti dovolj znane, da so pri projektiranju ustrezno upoštevani
vplivi ekstremnih vremenskih razmer.
9. člen
(normalno obratovanje, dogodki in nesreče)
(1) Pri projektiranju sevalnega ali
jedrskega objekta je treba upoštevati pogoje normalnega obratovanja,
predpostavljene začetne dogodke, nesreče ter, za odlagališča, tudi scenarij
normalnega in spremenjenega razvoja. 
(2) Robne pogoje za projektiranje SSK,
pomembnih za varnost sevalnega ali jedrskega objekta, je treba določiti na
podlagi projektnih dogodkov, izbranih v skladu s 1. točko drugega odstavka 4.
člena tega pravilnika.
10. člen
(predpostavljeni začetni dogodki)
(1) Projektne osnove morajo vključevati
predpostavljene začetne dogodke, ki so notranji ali zunanji, povzročeni zaradi
človeške dejavnosti ali naravni, katerih verjetnost ni zanemarljivo majhna ali
katerih morebitne posledice za okolje, prebivalce ali zaposlene niso
zanemarljive. 
(2) Projektni dogodki morajo biti izbrani
med vsemi predpostavljenimi začetnimi dogodki po determinističnih oziroma
verjetnostnih metodah tako, da zajamejo vse robne pogoje, ki jih vključujejo
predpostavljeni začetni dogodki. Tako se zagotovi izpolnjevanje potrebnih
varnostnih funkcij ter doseganje ciljev sevalne in jedrske varnosti. 
(3) Projektne osnove morajo poleg
posameznih predpostavljenih začetnih dogodkov iz prvega in drugega odstavka
tega člena upoštevati tudi verjetne kombinacije notranjih in zunanjih dogodkov,
ki lahko vodijo v pričakovane obratovalne ali projektne dogodke. Pri izbiri
kombinacij se lahko uporabi inženirska presoja oziroma verjetnostne varnostne
analize.
11. člen
(pripravljenost za razgradnjo)
(1) Projekt sevalnega ali jedrskega objekta
mora biti pripravljen tako, da se omogoči njegova razgradnja po zaključku
njegovega obratovanja s čim manjšo sevalno obremenitvijo osebja in prebivalstva
ter da se med razgradnjo prepreči nepotrebna kontaminacija okolja. 
(2) S projektom sevalnega ali jedrskega
objekta je treba zagotoviti, da se ohranijo vsi podrobni podatki o objektu,
potrebni za njegovo razgradnjo, ki nastajajo v vseh fazah objekta, od umeščanja
v prostor, projektiranja, gradnje, poskusnega obratovanja in obratovanja do
prenehanja obratovanja, in sicer najmanj podatki o uporabi objekta, dogodkih in
nesrečah, inventarju radionuklidov, hitrosti doz in ravneh kontaminacije. 
(3) Podatki iz prejšnjega odstavka morajo
zagotavljati, da so projekt in spremembe sevalnega ali jedrskega objekta ter
zgodovina obratovanja ustrezno vključeni v program razgradnje objekta.
12. člen
(fizično varovanje)
Projekt sevalnega ali jedrskega objekta
mora upoštevati vse pogoje za izvajanje fizičnega varovanja sevalnega ali
jedrskega objekta, ki bo učinkovito preprečevalo kazniva dejanja v zvezi z
ogrožanjem varnega obratovanja ter varovanjem radioaktivnih in jedrskih snovi.
13. člen
(stanja objekta)
(1) V projektnih osnovah sevalnega ali
jedrskega objekta je treba določiti njegova stanja. 
(2) Predpostavljeni začetni dogodki morajo
biti glede na verjetnost nastanka zbrani v omejeno število kategorij. Te morajo
zajemati normalno obratovanje, pričakovane obratovalne dogodke, projektne
dogodke in, za jedrske elektrarne, težke nesreče. 
(3) Merila za razvrstitev v kategorije iz
prejšnjega odstavka morajo biti za vsako kategorijo določena tako, da imajo
pogosti predpostavljeni začetni dogodki majhne ali nikakršne radiološke
posledice in da je verjetnost dogodkov s težkimi radiološkimi posledicami zelo
majhna.
14. člen
(varnostne analize)
(1) Zagotavljanje projektnih osnov
sevalnega ali jedrskega objekta je treba preveriti z varnostnimi analizami. 
(2) Varnostne analize morajo upoštevati: 
-       
najneugodnejšo enojno odpoved opreme, potrebne za opravljanje varnostnih
funkcij, pri tem pa ni treba upoštevati možnosti odpovedi pasivnih komponent,
če se dokaže, da je takšna odpoved zelo malo verjetna in da dogodek, ki se
analizira, ne vpliva na varnostno funkcijo, ki ji je komponenta namenjena; 
-       
da mora imeti operater, potem ko dobi prvo značilno informacijo o
dogodku, 30 minut časa do takrat, ko mora narediti svoje prvo dejanje za
preprečitev ali ublažitev posledic; 
-       
konservativno izbrane začetne in robne pogoje analiziranih scenarijev; 
-       
delovanje nevarnostnih sistemov, vključno z zunanjim napajanjem, samo
takrat, ko ti poslabšajo posledice začetnega dogodka; 
-       
predpostavko, da bodo varnostni sistemi delovali s tako zmogljivostjo,
ki je glede na začetni dogodek najneugodnejša; 
-       
vse možne odpovedi, ki nastanejo zaradi predpostavljenega začetnega
dogodka; 
-       
negotovosti, ki vplivajo na rezultate. 
(3) Če se pri varnostnih analizah ne
upoštevajo določbe prejšnjega odstavka, mora biti to utemeljeno. 
(4) Upravljavec jedrske elektrarne oziroma
raziskovalnega reaktorja mora za objekt izdelati verjetnostno varnostno
analizo. Če je objekt jedrska elektrarna, mora ta analiza obsegati vsaj prvi in
drugi nivo. 
(5) Upravljavec sevalnega ali jedrskega
objekta, ki ni jedrska elektrarna ali raziskovalni reaktor, lahko izdela
njegovo verjetnostno varnostno analizo, če iz projektnih osnov izhaja, da bi
bilo to smiselno narediti. 
(6) Ne glede na določbo druge alineje
drugega odstavka tega člena morajo za jedrsko elektrarno Krško varnostne
analize upoštevati, da ima operater, potem ko dobi prvo značilno informacijo o
dogodku, 15 minut časa do takrat, ko mora izvesti prvo dejanje za preprečitev
ali ublažitev posledic dogodka.
15. člen
(pripravljenost na izredne dogodke)
(1) V projektu sevalnega ali jedrskega
objekta je treba izdelati načrt zaščite in reševanja ob izrednem dogodku. 
(2) V načrtu zaščite in reševanja iz
prejšnjega odstavka je treba na podlagi analiz dogodkov, ki presegajo projektni
dogodek, predvideti posebne ukrepe kot pomoč pri načrtovanju ukrepov ob
izrednem dogodku. Zagotoviti je treba dovolj ustrezno označenih evakuacijskih
poti z zasilno razsvetljavo, prezračevanjem in drugo opremo, potrebno za
njihovo varno uporabo. Upoštevati je treba radiološka območja, požarno zaščito,
zahteve za varnost pri delu in fizično varovanje objekta. 
(3) V načrtu zaščite in reševanja iz prvega
odstavka tega člena je treba zagotoviti primerne opozorilne sisteme in sredstva
obveščanja za opozarjanje osebja na objektu in na lokaciji ob izrednem dogodku.
Sredstva obveščanja morajo biti na razpolago v komandni sobi in pomožni
komandni sobi, če obstajata, pri tem pa je treba poskrbeti za njihovo
raznovrstnost.
16. člen
(dokumentiranje)
Projektne osnove sevalnega ali jedrskega
objekta morajo biti razumljivo in sistematično določene, dokumentirane in po
potrebi posodobljene med gradnjo, v njegovi celotni obratovalni dobi, med
morebitno fazo mirovanja in med razgradnjo. Če je objekt odlagališče, pa tudi
med dolgoročnim nadzorom po zaprtju, tako da kažejo njegovo dejansko stanje.
17. člen
(obnavljanje projektnih osnov)
(1) Upravljavec sevalnega ali jedrskega
objekta mora redno in ne le kot del vsakega občasnega varnostnega pregleda
preverjati projektne osnove objekta. 
(2) Pregled projektnih osnov je treba
opraviti tudi po obratovalnih dogodkih, ki so imeli vpliv na sevalno ali
jedrsko varnost, ali kadar se pojavijo nove pomembne informacije glede sevalne
ali jedrske varnosti. 
(3) Pri pregledu projektnih osnov iz prvega
ali drugega odstavka tega člena se za prepoznavanje potreb in možnosti
izboljšav lahko uporabijo deterministične in verjetnostne varnostne analize,
pri tem pa se rešitve v projektu primerjajo s predpisanimi zahtevami in dobro
prakso. 
(4) Glede na varnostno pomembnost
rezultatov pregleda iz prvega ali drugega odstavka tega člena mora upravljavec
smiselno posodobiti SSK ali izvesti druge ukrepe, pomembne za zagotavljanje
sevalne oziroma jedrske varnosti.
18. člen
(posebne projektne osnove)
Poleg projektnih osnov iz 3. do 15. člena
tega pravilnika je treba pri projektiranju za različne vrste objektov
uporabljati še projektne osnove za: 
-       
jedrsko elektrarno iz priloge 1 tega pravilnika; 
-       
raziskovalni reaktor iz priloge 2, ki je sestavni del tega pravilnika; 
-       
skladišče radioaktivnih odpadkov ali izrabljenega goriva iz priloge 3,
ki je sestavni del tega pravilnika; 
-       
odlagališče radioaktivnih odpadkov in izrabljenega goriva iz priloge 4,
ki je sestavni del tega pravilnika; 
-       
odlagališče rudarske ali hidrometalurške jalovine iz priloge 5, ki je
sestavni del tega pravilnika; 
-       
obsevalne naprave oziroma pospeševalnike delcev, ki se ne uporabljajo v
medicini in veterini, iz priloge 6, ki je sestavni del tega pravilnika.
III. PRIDOBIVANJE SOGLASIJ IN DOVOLJENJ
III.1 SOGLASJE H GRADNJI OBJEKTA
19. člen
(vsebina vloge za pridobitev soglasja h
gradnji na območju omejene rabe prostora zaradi jedrskega objekta)
K vlogi za pridobitev soglasja h gradnji na
območju omejene rabe prostora zaradi jedrskega objekta je treba priložiti: 
1.     
projekt za pridobitev gradbenega dovoljenja, pripravljen v skladu s 37.
členom tega pravilnika; 
2.     
dokazila, da gradnja izpolnjuje merila iz uredbe, ki ureja območja
omejene rabe prostora zaradi jedrskega objekta in pogoje gradnje objektov na
teh območjih.
20. člen
(vsebina vloge za pridobitev soglasja h
gradnji na lokaciji sevalnega ali jedrskega objekta)
K vlogi za pridobitev soglasja h gradnji
objekta na lokaciji sevalnega ali jedrskega objekta je treba priložiti projekt
za pridobitev gradbenega dovoljenja, pripravljen v skladu s 37. členom tega
pravilnika.
21. člen
(vsebina vloge za pridobitev soglasja h
gradnji ali razgradnji manj pomembnega sevalnega objekta)
(1) K vlogi za pridobitev soglasja h
gradnji ali razgradnji manj pomembnega sevalnega objekta je treba priložiti: 
1.     
elaborat o sevalni varnosti, pripravljen v skladu s 37. členom tega
pravilnika, iz katerega je razvidno, da so bili pri projektiranju upoštevani
predpisi o varstvu pred ionizirajočimi sevanji; 
2.     
program razgradnje objekta, ki mora biti pripravljen v skladu s smiselno
uporabo določbe 47. člena tega pravilnika; 
3.     
 mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. in 2. točke tega odstavka; 
4.     
projekt za pridobitev gradbenega dovoljenja, pripravljen v skladu z 37.
členom tega pravilnika. 
(2) Uprava odobri dokumentacijo iz 1. in 2.
točke prejšnjega odstavka v postopku izdaje soglasja h gradnji ali razgradnji.
Če gre za manj pomemben sevalni objekt za izvajanje sevalne dejavnosti v
zdravstvu in veterinarstvu, skladnost dokumentacije odobri Uprava Republike
Slovenije za varstvo pred sevanji.
22. člen
(vsebina vloge za pridobitev soglasja h
gradnji oziroma izvedbi rudarskih del sevalnega ali jedrskega objekta)
(1) K vlogi za pridobitev soglasja h
gradnji oziroma izvedbi rudarskih del sevalnega ali jedrskega objekta je treba
priložiti: 
1.     
varnostno poročilo, pripravljeno v skladu s poglavjem IV.1 tega pravilnika;
2.     
program razgradnje objekta iz 47. člena tega pravilnika; 
3.     
predlog obsega in trajanja izvajanja predobratovalnega monitoringa
radioaktivnosti iz pravilnika, ki ureja monitoring radioaktivnosti; 
4.     
dokumentacijo sistema vodenja iz 53. člena tega pravilnika; 
5.     
program gospodarjenja z radioaktivnimi odpadki ali izrabljenim gorivom
iz pravilnika, ki ureja ravnanje z radioaktivnimi odpadki in izrabljenim
gorivom; 
6.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 5. točke tega odstavka; 
7.     
projekt za pridobitev gradbenega dovoljenja oziroma rudarski projekt, če
gre za izvajanje rudarskih del, pripravljen v skladu z 37. členom tega
pravilnika; 
8.     
dokazila, da bodo podizvajalci med gradnjo objekta oziroma izvajanjem
rudarskih del upoštevali enake standarde za sevalno oziroma jedrsko varnost
kakor investitor oziroma upravljavec objekta; 
9.     
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, kot ločen in
tajen dokument v skladu s predpisi, ki urejajo tajnost podatkov. 
(2) Uprava odobri dokumentacijo iz 1. do 3.
točke prejšnjega odstavka tega člena v postopku izdaje soglasja h gradnji
oziroma izvedbi rudarskih del.
23. člen
(vsebina vloge za pridobitev soglasja h
gradnji odlagališča radioaktivnih odpadkov ali izrabljenega goriva)
(1) Če je objekt odlagališče radioaktivnih
odpadkov ali izrabljenega goriva, je treba k vlogi za pridobitev soglasja h
gradnji priložiti: 
1.     
varnostno poročilo, pripravljeno v skladu s poglavjem IV.1 tega
pravilnika; 
2.     
varnostno poročilo o objektih odlagališča za obdobje po njegovem
zaprtju, katerega vsebino določi Uprava v postopku priprave pogojev k
okoljevarstvenemu soglasju. To varnostno poročilo je lahko del varnostnega
poročila iz prejšnje točke; 
3.     
načrt dolgoročnega nadzora objektov odlagališča; 
4.     
program razgradnje objekta iz 47. člena tega pravilnika; 
5.     
predlog obsega in trajanja izvajanja predobratovalnega monitoringa
radioaktivnosti v skladu s pravilnikom, ki ureja monitoringu radioaktivnosti; 
6.     
dokumentacijo sistema vodenja iz 53. člena tega pravilnika; 
7.     
program gospodarjenja z radioaktivnimi odpadki ali izrabljenim gorivom v
skladu s pravilnikom, ki ureja ravnanje z radioaktivnimi odpadki in izrabljenim
gorivom; 
8.     
mnenje pooblaščenega izvedenca za sevalno in jedrsko varnost o sevalni
in jedrski varnosti objekta na podlagi dokumentacije iz 1. do 7. točke tega
odstavka; 
9.     
finančna jamstva za izvedbo vseh del do zaprtja odlagališča; 
10.  
finančna jamstva za plačilo stroškov dolgoročnega nadzora odlagališča po
njegovem zaprtju; 
11.  
izjavo o brezplačnem prenosu zemljišč, ki zajemajo območje odlaganja, v
last države in načrt prenosa; 
12.  
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, kot ločen in
tajen dokument v skladu s predpisi, ki urejajo tajnost podatkov. 
(2) Uprava odobri dokumentacijo iz 1. do 5.
točke prvega odstavka tega člena v postopku izdaje soglasja h gradnji. 
(3) Za odlagališče radioaktivnih odpadkov
oziroma izrabljenega goriva se lahko soglasja in dovoljenja pridobijo ločeno za
posamezne objekte v sklopu odlagališča, če so zgrajeni s časovnim razmakom, in
sicer za predelovalne in skladiščne objekte, zgrajene v skladu z zakonom, ki
ureja graditev objektov, ter odlagalne objekte, glede na lego in metode del
zgrajene v skladu z zakonom, ki ureja graditev objektov, ali se zanje izvajajo
rudarska dela v skladu z zakonom, ki ureja rudarstvo.
III.2 SOGLASJE ZA POSKUSNO OBRATOVANJE
OBJEKTA
24. člen
(vsebina vloge za pridobitev soglasja za
začetek poskusnega obratovanja sevalnega ali jedrskega objekta)
(1) K vlogi za pridobitev soglasja za
začetek poskusnega obratovanja sevalnega ali jedrskega objekta je treba
priložiti: 
1.     
varnostno poročilo, pripravljeno v skladu s poglavjem IV.1 tega
pravilnika; 
2.     
program poskusnega obratovanja; 
3.     
program gospodarjenja z radioaktivnimi odpadki oziroma izrabljenim
gorivom v skladu s pravilnikom, ki ureja ravnanje z radioaktivnimi odpadki in
izrabljenim gorivom; 
4.     
dokumentacijo sistema vodenja iz 53. člena tega pravilnika; 
5.     
program razgradnje objekta iz 47. člena tega pravilnika; 
6.     
program spremljanja obratovalnih izkušenj v skladu s pravilnikom, ki
ureja zagotavljanje varnosti po začetku obratovanja sevalnih ali jedrskih
objektov; 
7.     
program spremljanja obratovalnih kazalnikov v skladu s pravilnikom, ki
ureja zagotavljanje varnosti po začetku obratovanja sevalnih ali jedrskih
objektov; 
8.     
program nadzora staranja v skladu s pravilnikom, ki ureja zagotavljanje
varnosti po začetku obratovanja sevalnih ali jedrskih objektov; 
9.     
kvalifikacijske programe SSK iz poglavja 2.5 priloge 1 tega pravilnika,
če je objekt jedrska elektrarna; 
10.  
analizo požarne nevarnosti iz poglavja 3.4 priloge 1 tega pravilnika, če
je objekt jedrska elektrarna; 
11.  
programe vzdrževanja, preizkušanja in pregledov SSK v skladu s
pravilnikom, ki ureja zagotavljanje varnosti po začetku obratovanja sevalnih
ali jedrskih objektov; 
12.  
opis rezultatov predobratovalnega monitoringa radioaktivnosti v skladu s
pravilnikom, ki ureja monitoring radioaktivnosti; 
13.  
organizacijski postopek obravnavanja sprememb v skladu s pravilnikom, ki
ureja zagotavljanje varnosti po začetku obratovanja sevalnih ali jedrskih
objektov; 
14.  
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi varnostnega poročila in druge dokumentacije iz 1.
do 13. točke tega odstavka; 
15.  
dokazila o zagotovljenih finančnih sredstvih, njihovi višini in
finančnih jamstvih ob morebitnem subsidiarnem ukrepanju države v skladu z
zahtevami zakona, ki ureja varstvo pred ionizirajočimi sevanji in jedrsko
varnost; 
16.  
seznam pisnih postopkov, ki se nanašajo na uporabo objekta in so
predpisani v pravilniku, ki ureja zagotavljanje varnosti po začetku obratovanja
sevalnih ali jedrskih objektov; 
17.  
poročilo o uspešno opravljenih predobratovalnih preizkusih, ki obsegajo:
preizkuse v skladu s tehnično dokumentacijo za vgradnjo, preizkuse tekočinskih
in prezračevalnih sistemov, hladne in tople tlačne preizkuse sistemov in
komponent ter funkcionalne in druge preizkuse, predvidene v tehnični
dokumentaciji; 
18.  
dokaze o kakovosti vgrajene opreme in materialov v skladu s programi
zagotovitve kakovosti, standardi, tehničnimi normativi ter normami kakovosti
proizvodov in storitev; 
19.  
dokazila, da so podizvajalci med gradnjo objekta upoštevali enake
standarde sevalne oziroma jedrske varnosti, kakor jih je upošteval upravljavec
jedrskega ali sevalnega objekta; 
20.  
izjavo upravljavca jedrskega ali sevalnega objekta, da: 
- 
je objekt pripravljen za vsako fazo poskusnega obratovanja v skladu s
programi in navodili, 
- 
je pripravljena, usklajena in odobrena dokumentacija, ki ureja izvedbo
dejavnosti v vsaki fazi poskusnega obratovanja, 
- 
je upravljavcu na voljo usposobljeno osebje, ki je končalo usposabljanje
in ima ustrezno izobrazbo, in 
- 
so izvedena dela skladna s projektnimi osnovami objekta; 
21.  
načrt zaščite in reševanja; 
22.  
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, s podatki o
spremembah in dopolnitvah, nastalih med gradnjo objekta, kot ločen in tajen
dokument v skladu s predpisi, ki urejajo tajnost podatkov. 
(2) Ne glede na določbe prejšnjega odstavka
k vlogi za pridobitev soglasja za začetek poskusnega obratovanja ni treba
priložiti dokumentov oziroma podatkov, ki jih je vlagatelj v predhodnih
postopkih že dostavil in se od tedaj niso spremenili. 
(3) Uprava odobri dokumentacijo iz 1. in 2.
točke prvega odstavka tega člena oziroma, če gre za odlagališče, iz 1. do 3.
točke prvega odstavka tega člena v postopku izdaje soglasja za začetek
poskusnega obratovanja.
III.3 DOVOLJENJE ZA OBRATOVANJE IN
PRENEHANJE OBRATOVANJA
25. člen
(vsebina vloge za pridobitev dovoljenja za
obratovanje sevalnega ali jedrskega objekta)
(1) K vlogi za pridobitev dovoljenja za
obratovanje sevalnega ali jedrskega objekta je treba priložiti: 
1.     
poročilo o poskusnem obratovanju; 
2.     
varnostno poročilo, pripravljeno v skladu s poglavjem IV.1 tega
pravilnika, dopolnjeno s spremembami, nastalimi med poskusnim obratovanjem; 
3.     
program gospodarjenja z radioaktivnimi odpadki ali izrabljenim gorivom v
skladu s pravilnikom, ki ureja ravnanje z radioaktivnimi odpadki in izrabljenim
gorivom; 
4.     
dokumentacijo sistema vodenja iz 53. člena tega pravilnika; 
5.     
program razgradnje objekta iz 47. člena tega pravilnika; 
6.     
program spremljanja obratovalnih izkušenj v skladu s pravilnikom, ki
ureja zagotavljanje varnosti po začetku obratovanja sevalnih ali jedrskih
objektov; 
7.     
program spremljanja obratovalnih kazalnikov v skladu s pravilnikom, ki
ureja zagotavljanje varnosti po začetku obratovanja sevalnih ali jedrskih
objektov; 
8.     
program nadzora staranja v skladu s pravilnikom, ki ureja zagotavljanje
varnosti po začetku obratovanja sevalnih ali jedrskih objektov; 
9.     
kvalifikacijske programe SSK iz poglavja 2.5 priloge 1 tega pravilnika,
če je objekt jedrska elektrarna; 
10.  
analizo požarne nevarnosti iz poglavja 3.4 priloge 1 tega pravilnika, če
je objekt jedrska elektrarna; 
11.  
programe vzdrževanja, preizkušanja in pregledov SSK v skladu s
pravilnikom, ki ureja zagotavljanje varnosti po začetku obratovanja sevalnih
ali jedrskih objektov; 
12.  
organizacijski postopek obravnavanja sprememb v skladu s pravilnikom, ki
ureja zagotavljanje varnosti po začetku obratovanja sevalnih ali jedrskih
objektov; 
13.  
rezultate predobratovalnega monitoringa radioaktivnosti; 
14.  
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 10. točke tega odstavka; 
15.  
projekt izvedenih del, ki mora kazati obstoječe stanje objekta ter
vsebuje podatke o spremembah in dopolnitvah, nastalih med poskusnim
obratovanjem objekta, pripravljen pa je v skladu z 37. členom tega pravilnika; 
16.  
dokazila o zagotovljenih finančnih sredstvih, njihovi višini in
finančnih jamstvih ob morebitnem subsidiarnem ukrepanju države v skladu z
zahtevami zakona, ki ureja varstvo pred ionizirajočimi sevanji in jedrsko
varnost; 
17.  
podatke o izdanem uporabnem dovoljenju; 
18.  
dokaze o kakovosti vgrajene opreme in materialov v skladu s programi
zagotovitve kakovosti, standardi, tehničnimi normativi ter normami kakovosti
proizvodov in storitev; 
19.  
seznam pisnih postopkov, ki se nanašajo na uporabo objekta in so v
skladu s pravilnikom, ki ureja zagotavljanje varnosti po začetku obratovanja
sevalnih ali jedrskih objektov; 
20.  
načrt zaščite in reševanja; 
21.  
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, s podatki o
spremembah in dopolnitvah, nastalih med poskusnim obratovanjem objekta, kot
ločen in tajen dokument v skladu s predpisi, ki urejajo tajnost podatkov. 
(2) Ne glede na določbe prejšnjega odstavka
k vlogi za pridobitev obratovalnega dovoljenja ni treba priložiti dokumentov
oziroma podatkov, ki jih je vlagatelj z vlogo za pridobitev soglasja za začetek
poskusnega obratovanja že dostavil in se od tedaj niso spremenili. 
(3) Če je objekt odlagališče za
radioaktivne odpadke ali izrabljeno gorivo, za jamsko ali hidrometalurško
jalovino, se dovoljenje za obratovanje iz prvega odstavka tega člena šteje kot
dovoljenje za začetek odlaganja radioaktivnih odpadkov ali izrabljenega goriva,
rudarske ali hidrometalurške jalovine, ki nastaja pri izkoriščanju jedrskih mineralnih
snovi. 
(4) Za objekte iz prejšnjega odstavka je
treba k vlogi iz prvega odstavka tega člena priložiti program zapiranja
odlagališča, v katerem morajo biti določeni ukrepi in postopki za zaprtje ter
predlagane faze in roki za izvedbo teh del. 
(5) Uprava odobri dokumentacijo iz 1. in 2.
točke oziroma, če gre za odlagališče, iz 1., 2. in 3. točke prvega odstavka
tega člena in iz prejšnjega odstavka tega člena v postopku izdaje dovoljenja za
obratovanje.
26. člen
(kategorizacija SSK v jedrskih elektrarnah)
Če želi upravljavec jedrske elektrarne
uporabiti kategorizacijo SSK v skladu s poglavjem 2.2 priloge 1 tega
pravilnika, mora k vlogi iz 24. in 25. člena tega pravilnika priložiti
dokumente iz poglavja 2.6 priloge 1 tega pravilnika.
27. člen
(vsebina vloge za dovoljenje za prenehanje
obratovanja sevalnega ali jedrskega objekta)
(1) K vlogi za pridobitev dovoljenja za
prenehanje obratovanja sevalnega ali jedrskega objekta je treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika; 
2.     
program razgradnje objekta iz 47. člena tega pravilnika; 
3.     
program gospodarjenja z radioaktivnimi odpadki ali izrabljenim gorivom v
skladu s pravilnikom, ki ureja ravnanje z radioaktivnimi odpadki in izrabljenim
gorivom; 
4.     
dokumentacijo sistema vodenja iz 53. člena tega pravilnika; 
5.     
program spremljanja obratovalnih izkušenj v skladu s pravilnikom, ki
ureja o zagotavljanje varnosti po začetku obratovanja sevalnih ali jedrskih
objektov; 
6.     
programe vzdrževanja, preizkušanja in pregledov SSK v zvezi s
prenehanjem obratovanja v skladu s pravilnikom, ki ureja zagotavljanje varnosti
po začetku obratovanja sevalnih ali jedrskih objektov; 
7.     
predlog obsega in trajanja izvajanja poobratovalnega monitoringa
radioaktivnosti v skladu s pravilnikom, ki ureja monitoring radioaktivnosti; 
8.     
rezultate meritev obratovalnega monitoringa radioaktivnosti; 
9.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 8. točke tega odstavka; 
10.  
seznam pisnih postopkov, ki se nanašajo na prenehanje obratovanja
objekta in so v skladu s pravilnikom, ki ureja zagotavljanje varnosti po
začetku obratovanja sevalnih ali jedrskih objektov; 
11.  
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, s podatki o
spremembah in dopolnitvah, nastalih med obratovanjem objekta, kot ločen in
tajen dokument v skladu s predpisi, ki urejajo tajnost podatkov. 
(2) Ne glede na določbe prejšnjega odstavka
k vlogi za pridobitev za prenehanje obratovanja sevalnega ali jedrskega objekta
ni treba priložiti dokumentov oziroma podatkov, ki so bili za obratujoči objekt
že veljavni ali potrjeni in se niso spremenili. 
(3) Vlogo iz prvega odstavka tega člena
mora upravljavec objekta vložiti najmanj dve leti pred načrtovanim prenehanjem
obratovanja. 
(4) Pri odlagališčih se vloga iz prvega
odstavka tega člena nanaša na njihove predelovalne in skladiščne objekte, ki
jih je treba razgraditi. 
(5) Uprava odobri dokumentacijo iz 1. do 3.
točke prvega odstavka tega člena v postopku izdaje dovoljenja za prenehanje
obratovanja.
III.4 DOVOLJENJE ZA ZAČETEK IN ZAKLJUČEK
RAZGRADNJE OBJEKTA
28. člen
(vsebina vloge za pridobitev soglasja k
razgradnji oziroma izvedbi rudarskih del sevalnega ali jedrskega objekta)
K vlogi za pridobitev soglasja k razgradnji
sevalnega ali jedrskega objekta oziroma za pridobitev dovoljenja za izvedbo
rudarskih del sevalnega ali jedrskega objekta je treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika za izvedbo razgradnje; 
2.     
program razgradnje objekta iz 47. člena tega pravilnika; 
3.     
mnenje pooblaščenega izvedenca za sevalno in jedrsko varnost o sevalni
in jedrski varnosti objekta na podlagi dokumentacije iz 1. in 2. točke tega
odstavka; 
4.     
projekt za pridobitev gradbenega dovoljenja oziroma rudarski projekt, če
gre za izvajanje rudarskih del, pripravljen v skladu z 37. členom tega
pravilnika; 
5.     
dokazila, da bodo podizvajalci med razgradnjo objekta upoštevali enake
standarde za sevalno oziroma jedrsko varnost kakor upravljavec objekta.
29. člen
(vsebina vloge za dovoljenje za začetek
razgradnje objekta)
(1) K vlogi za pridobitev dovoljenja za
začetek razgradnje sevalnega ali jedrskega objekta je treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika za izvedbo razgradnje; 
2.     
dokumentacijo sistema vodenja iz 53. člena tega pravilnika; 
3.     
program razgradnje objekta iz 47. člena tega pravilnika; 
4.     
program gospodarjenja z radioaktivnimi odpadki ali izrabljenim gorivom v
skladu s pravilnikom, ki ureja ravnanje z radioaktivnimi odpadki in izrabljenim
gorivom; 
5.     
programe vzdrževanja, preizkušanja in pregledov SSK v skladu s
pravilnikom, ki ureja zagotavljanje varnosti pri obratovanju sevalnih ali
jedrskih objektov; 
6.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 5. točke tega odstavka; 
7.     
rezultate meritev monitoringa radioaktivnosti po prenehanju obratovanja;
8.     
projekt za izvedbo razgradnje, ki mora biti narejen na podlagi programa
razgradnje in pripravljen v skladu s 37. členom tega pravilnika; 
9.     
podatke o izdanem gradbenem dovoljenju za odstranitev sevalnega ali
jedrskega objekta; 
10.  
seznam pisnih postopkov, ki se nanašajo na začetek razgradnje v skladu s
pravilnikom, ki ureja zagotavljanje varnosti pri obratovanju sevalnih ali
jedrskih objektov; 
11.  
dokazila, da bodo podizvajalci med razgradnjo objekta upoštevali enake
standarde sevalne oziroma jedrske varnosti kakor upravljavec objekta; 
12.  
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, s podatki o
spremembah in dopolnitvah, nastalih po prenehanju obratovanja objekta, kot
ločen in tajen dokument v skladu s predpisi, ki urejajo tajnost podatkov. 
(2) Ne glede na določbe prejšnjega odstavka
k vlogi za pridobitev dovoljenja za razgradnjo sevalnega ali jedrskega objekta
ni treba priložiti dokumentov oziroma podatkov, ki so bili za objekt že
veljavni ali potrjeni in se niso spremenili. 
(3) Pri odlagališčih se vloga iz prvega
odstavka tega člena nanaša na njegove predelovalne in skladiščne objekte, ki
jih je treba razgraditi. 
(4) Uprava odobri dokumentacijo iz 1., 3.
in 4. točke prvega odstavka tega člena v postopku izdaje dovoljenja za začetek
razgradnje. 
(5) Dovoljenje za začetek razgradnje
sevalnega ali jedrskega objekta se izda po pridobljenem gradbenem dovoljenju za
odstranitev objekta. 
(6) Do pridobitve dovoljenja za začetek
razgradnje sevalnega ali jedrskega objekta ni mogoče začeti z razgradnjo
sevalnega ali jedrskega objekta na podlagi gradbenega dovoljenja za
odstranitev.
30. člen
(vsebina vloge za dovoljenje za zaključek
razgradnje)
(1) K vlogi za pridobitev dovoljenja za
zaključek razgradnje sevalnega ali jedrskega objekta, razen odlagališč, je
treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika o zaključku razgradnje sevalnega ali jedrskega objekta; 
2.     
poročilo o končnem pregledu radiološkega stanja lokacije objekta, s
katerim se dokaže, da so ravni radioaktivnosti, vključno s hitrostjo sevanja
ter kontaminacijo vode in zemljin z alfa, beta in gama sevalci, pod
predpisanimi omejitvami; 
3.     
potrdilo o odložitvi, predelavi ali ponovni uporabi vseh radioaktivnih
snovi, nastalih med razgradnjo; 
4.     
rezultate meritev monitoringa radioaktivnosti med razgradnjo; 
5.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 4. točke tega odstavka; 
6.     
vrsto in način shranjevanja dokumentacije v arhivih o vseh preteklih
dejavnostih, povezanih z objektom na lokaciji. 
(2) Pri odlagališčih se dovoljenje za
zaključek razgradnje nanaša na njihove predelovalne in skladiščne objekte, ki
jih je treba razgraditi. 
(3) Varnostno poročilo o zaključku
razgradnje sevalnega ali jedrskega objekta iz 1. točke prvega odstavka tega
člena mora vsebovati: 
1.     
opis objekta, 
2.     
cilje razgradnje, 
3.     
merila za opustitev nadzora, 
4.     
dejavnosti razgradnje, 
5.     
opis SSK, zgradb ali območja, nad katerimi nadzor ni odpravljen, 
6.     
končno radiološko stanje, 
7.     
opustitev nadzora nad lokacijo, 
8.     
odpadke, 
9.     
doze osebja, 
10.  
opis dogodkov med razgradnjo in 
11.  
opis naukov iz razgradnje. 
(4) Uprava odobri dokumentacijo iz 1. in 2.
točke prvega odstavka tega člena v postopku izdaje dovoljenja za zaključek
razgradnje sevalnega ali jedrskega objekta.
III.5 DRUGA SOGLASJA IN DOVOLJENJA ZA
POSAMEZNE OBJEKTE
31. člen
(zapiranje odlagališča radioaktivnih
odpadkov ali izrabljenega goriva)
Za zapiranje odlagališča radioaktivnih
odpadkov ali izrabljenega goriva se štejejo dela na odlagalnih objektih
odlagališča za vzpostavitev njihovega stanja, ki je primerno za izvajanje
dolgoročnega nadzora.
32. člen
(vsebina vloge za izdajo soglasja k delom
za zapiranje odlagališča radioaktivnih odpadkov ali izrabljenega goriva)
(1) K vlogi za pridobitev soglasja k delom
za zapiranje odlagališča radioaktivnih odpadkov ali izrabljenega goriva je
treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika; 
2.     
dokumentacijo sistema vodenja iz 53. člena tega pravilnika; 
3.     
program zapiranja odlagališča, v katerem morajo biti določeni ukrepi in
postopki za zaprtje ter predlagane faze in roki za izvedbo teh del; 
4.     
rezultate meritev obratovalnega monitoringa radioaktivnosti; 
5.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 4. točke tega odstavka; 
6.     
projekt izvedenih del, ki mora kazati obstoječe stanje objekta in je
pripravljen v skladu s 37. členom tega pravilnika; 
7.     
projekt za izvedbo del za zapiranje, pripravljen v skladu s 37. členom
tega pravilnika; 
8.     
seznam pisnih postopkov, ki se nanašajo na zapiranje objekta v skladu s
pravilnikom, ki ureja zagotavljanje varnosti pri obratovanju sevalnih ali
jedrskih objektov; 
9.     
načrt fizičnega varovanja, pripravljen v skladu z zahtevami zakona, ki
ureja varstvo pred ionizirajočimi sevanji in jedrsko varnost, s podatki o
spremembah in dopolnitvah, nastalih med obratovanjem objekta, kot ločen in
tajen dokument v skladu s predpisi, ki urejajo tajnost podatkov. 
(2) Ne glede na določbe prejšnjega odstavka
k vlogi za pridobitev soglasja k delom za zapiranje odlagališča radioaktivnih
odpadkov ali izrabljenega goriva ni treba priložiti dokumentov oziroma
podatkov, ki so bili za objekt že veljavni ali potrjeni in se niso spremenili. 
(3) Pri površinskih predelovalnih objektih
odlagališč se vloga iz prvega odstavka tega člena nanaša na izdajo soglasja k
njihovi razgradnji. 
(4) Pri odlagalnih objektih pod površjem,
ki so bili zgrajeni z rudarskimi metodami, se vloga iz prvega odstavka tega
člena nanaša na izdajo soglasja k rudarskim delom. 
(5) Če je odlagališče zgrajeno modularno,
se je mogoče lotiti del za zapiranje postopoma po odlagalnih enotah.
33. člen
(vsebina vloge za dovoljenje za zaprtje
odlagališča radioaktivnih odpadkov ali izrabljenega goriva)
(1) K vlogi za pridobitev dovoljenja za
zaprtje odlagališča radioaktivnih odpadkov ali izrabljenega goriva je treba
priložiti: 
1.     
varnostno poročilo, pripravljeno v skladu s poglavjem IV.1 tega pravilnika
za zaprtje odlagališča radioaktivnih odpadkov ali izrabljenega goriva; 
2.     
varnostno poročilo, pripravljeno v skladu s poglavjem IV.1 tega
pravilnika o objektih odlagališča za obdobje po njegovem zaprtju; 
3.     
načrt dolgoročnega nadzora objektov odlagališča; 
4.     
rezultate meritev obratovalnega monitoringa radioaktivnosti med
zapiranjem; 
5.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi dokumentacije iz 1. do 4. točke tega odstavka; 
6.     
projekt izvedenih del, pripravljen v skladu s 37. členom tega
pravilnika; 
7.     
evidence odloženih radioaktivnih odpadkov ali izrabljenega goriva; 
8.     
izjavo upravljavca, da so zapiralna dela izvedena skladno s projektno
dokumentacijo, in dokaze o kakovosti vgrajenih materialov v skladu s programom
zagotovitve kakovosti. 
(2) Uprava odobri dokumentacijo iz 1., 2.
in 3. točke prvega odstavka tega člena v postopku izdaje dovoljenja za zaprtje
odlagališča.
34. člen
(vsebina vloge za dovoljenje za zaprtje
odlagališča rudarske ali hidrometalurške jalovine)
(1) K vlogi za pridobitev dovoljenja za
zaprtje odlagališča rudarske ali hidrometalurške jalovine je treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika; 
2.     
načrt dolgoročnega nadzora odlagališča rudarske ali hidrometalurške
jalovine; 
3.     
evidenco odložene rudarske in hidrometalurške jalovine; 
4.     
rezultate meritev obratovalnega monitoringa radioaktivnosti med
zapiranjem; 
5.     
mnenje pooblaščenega izvedenca za sevalno in jedrsko varnost o sevalni
in jedrski varnosti objekta na podlagi dokumentacije iz 1. do 4. točke tega
odstavka; 
6.     
projekt izvedenih del, pripravljen v skladu s 37. členom tega
pravilnika; 
7.     
izjavo upravljavca, da so zapiralna dela izvedena skladno s projektno
dokumentacijo, in dokaze o kakovosti vgrajenih materialov v skladu s programom
zagotovitve kakovosti. 
(2) Uprava odobri dokumentacijo iz 1. in 2.
točke prejšnjega odstavka tega člena v postopku izdaje dovoljenja za zaprtje
odlagališča.
35. člen
(vsebina vloge za dovoljenje za zaključek
rudarskih del)
(1) K vlogi za pridobitev dovoljenja za
zaključek rudarskih del za opustitev pridobivanja jedrskih mineralnih surovin
je treba priložiti: 
1.     
varnostno poročilo, pripravljeno v skladu s poglavjem IV.1 tega
pravilnika; 
2.     
potrdilo o odložitvi, predelavi ali ponovni uporabi vseh radioaktivnih
snovi, nastalih med rudarskimi deli; 
3.     
poročilo o končnem pregledu radiološkega stanja lokacije objekta, s
katerim se dokaže, da so ravni radioaktivnosti, vključno s hitrostjo sevanja
ter kontaminacijo vode in zemljin z alfa, beta in gama sevalci, pod
predpisanimi omejitvami; 
4.     
mnenje pooblaščenega izvedenca za sevalno in jedrsko varnost o tovrstni
varnosti objekta na podlagi poročil iz 1. in 3. točke tega odstavka; 
5.     
zaključni elaborat o izkoriščanju mineralnih surovin s podatki o
preostalih zalogah na lokaciji. 
(2) Uprava odobri varnostno poročilo in
poročilo o končnem pregledu iz prejšnjega odstavka v postopku izdaje dovoljenja
za zaključek rudarskih del. 
(3) Dovoljenje za zaključek rudarskih del
se izda po pridobljenem dovoljenju za opustitev izkoriščanja mineralnih
surovin.
III.6 REFERENČNA IN PROJEKTNA DOKUMENTACIJA
36. člen
(referenčna dokumentacija)
Na zahtevo Uprave mora investitor ali
upravljavec sevalnega ali jedrskega objekta zagotoviti vpogled v referenčno
dokumentacijo k dokumentaciji za pridobitev soglasij ali dovoljenj iz 19., 20.,
21., 22., 23., 24., 25., 27., 28., 29., 30., 32., 33., 34. in 35. člena tega
pravilnika.
37. člen
(vsebina, način izdelave in revizija
projektne dokumentacije)
(1) Za določanje vsebine, načina izdelave
in revizijo projektne dokumentacije za manj pomembne sevalne objekte, sevalne
objekte in jedrske objekte ter za druge objekte na območju omejene rabe
prostora zaradi jedrskega objekta se uporabljajo določbe pravilnika, ki ureja
projektno in tehnično dokumentacijo, če se gradi po zakonu, ki ureja graditev
objektov, ali določbe pravilnika, ki ureja način izdelave, zaporedje, vsebino
in revizijo rudarskih projektov, če se izvajajo rudarska dela po zakonu, ki
ureja rudarstvo. 
(2) Projekt mora biti izdelan v skladu s
projektnimi osnovami, pripravljenimi na podlagi določb II. poglavja tega
pravilnika. 
(3) Za manj pomembne sevalne objekte,
sevalne objekte in jedrske objekte mora biti projektna dokumentacija v celoti
revidirana. 
(4) O projektnih osnovah iz prvega odstavka
4. člena tega pravilnika mora investitor sevalnega ali jedrskega objekta
pridobiti strokovno mnenje pooblaščenega izvedenca za jedrsko in sevalno
varnost.
38. člen
(navodila za uporabo, obratovanje in
vzdrževanje)
Za sevalne in jedrske objekte se šteje, da
je s pridobitvijo ustreznega dovoljenja iz poglavij III.2, III.3, III.4 in
III.5 tega pravilnika izdelano navodilo, ki določa pravila za uporabo oziroma
obratovanje in vzdrževanje objekta po zakonu, ki ureja gradnjo objektov.
IV. VARNOSTNA DOKUMENTACIJA
IV.1 VARNOSTNO POROČILO
39. člen
(namen in uporaba)
(1) Varnostno poročilo je celovit dokument,
ki daje temeljno podlago za upravni nadzor nad varnostjo sevalnega ali
jedrskega objekta. 
(2) Varnostno poročilo prvič pripravi investitor
objekta za dokazovanje varnega obratovanja objekta, odobri pa ga Uprava v
postopku izdaje soglasja h gradnji sevalnega ali jedrskega objekta. 
(3) Varnostno poročilo mora vsebovati
dovolj natančne informacije o objektu, da je mogoče na tej podlagi neodvisno
oceniti varnost objekta. 
(4) Upravljavec sevalnega ali jedrskega
objekta mora uporabljati varnostno poročilo kot podlago za stalno podporo
varnega obratovanja objekta. Varnostno poročilo mora biti tudi podlaga za
presojo, kako na varnost objekta vplivajo spremembe na objektu, spremembe v
okolju ali spremembe v načinu upravljanja objekta. 
(5) Upravljavec sevalnega ali jedrskega
objekta mora dopolnjevati varnostno poročilo tako, da vključi izvedene
spremembe v sevalnem ali jedrskem objektu, da upošteva lastne izkušnje,
spremembe okolja, morebitne spremenjene upravne zahteve oziroma drugačne
uporabljene standarde ter razvoj znanosti in tehnologije.
40. člen
(vsebina varnostnega poročila)
Varnostno poročilo sevalnega ali jedrskega
objekta, ki se gradi, poskusno obratuje, obratuje, je prenehal obratovati ali
se razgrajuje, mora vsebovati: 
1.     
opis lokacije, splošen opis objekta in njegovega normalnega obratovanja
ter opis zagotavljanja varnosti objekta, 
2.     
opis programa poskusnega obratovanja, 
3.     
opis tehničnih lastnosti sevalnega ali jedrskega objekta in opis
delovanja v vseh stanjih objekta, 
4.     
opis zasnove projekta in doseganja osnovnih varnostnih ciljev, opis
projektnih osnov sevalnega ali jedrskega objekta ter opis, kako je dosežena
njihova izpolnitev, 
5.     
podroben opis varnostnih funkcij, vseh varnostnih sistemov, za varnost
pomembnih SSK, njihovih projektnih osnov in opis delovanja vseh za varnost
pomembnih SSK v vseh stanjih objekta, 
6.     
seznam uporabljenih predpisov in standardov kot podlage za opise in varnostne
analize, zajete v varnostnem poročilu, 
7.     
opis notranje organiziranosti upravljavca objekta, ki je potrebna za
zagotavljanje jedrske varnosti, 
8.     
oceno varnostnih vidikov, povezanih z umestitvijo objekta v prostoru, 
9.     
opis varnostnih analiz za oceno varnosti sevalnega ali jedrskega objekta
za projektne dogodke in primerjava z merili tehnične sprejemljivosti, 
10.  
opis verjetnostnih varnostnih analiz, pripravljenih v skladu s četrtim
in petim odstavkom 14. člena tega pravilnika, 
11.  
opis navodil za ravnanje ob izrednem dogodku in smernic za obvladovanje
težkih nesreč v jedrskih elektrarnah, 
12.  
opis načrta zaščite in reševanja objekta ter notranje organizacije
upravljavca ob izrednem dogodku in njene usklajenosti z Državnim načrtom
zaščite in reševanja ob jedrski nesreči, 
13.  
opis ukrepov za preglede, preizkušanje in nadzor SSK, opis programa za
uporabo obratovalnih izkušenj in opis programa za obvladovanje staranja, 
14.  
opis usposabljanja in izobraževanja zaposlenih, 
15.  
obratovalne pogoje in omejitve za varno obratovanje, pripravljene v
skladu s 43. in 44. členom tega pravilnika, ter tehnične osnove, v katerih so
obrazložene strokovne podlage za vsak obratovalni pogoj ali omejitev, 
16.  
opis strategije varstva pred sevanji, opis metod in ukrepov za
zagotavljanje varstva izpostavljenih delavcev pred ionizirajočimi sevanji,
vključno z oceno njihovega varstva pred sevanji ter oceno izpostavljenosti
prebivalcev in okolja, 
17.  
opis radioaktivnih in jedrskih snovi ter drugih virov sevanja, 
18.  
opis programa ravnanja z radioaktivnimi odpadki in izrabljenim gorivom, 
19.  
opis vseh dejavnosti, načrtovanih že med obratovanjem objekta, za
zaključek njegovega obratovanja in za njegovo razgradnjo, 
20.  
opis sistema vodenja oziroma programa zagotavljanja kakovosti, 
21.  
prikaz fizičnega varovanja objekta, jedrskih in radioaktivnih snovi, 
22.  
predvidene in največje dovoljene izpuste radioaktivnih snovi v okolje, 
23.  
program meteoroloških meritev in obratovalnega monitoringa
radioaktivnosti, 
24.  
načrt dolgoročnega nadzora, če gre za odlagališče radioaktivnih
odpadkov, odlagališče izrabljenega goriva, odlagališče hidrometalurške jalovine
ali odlagališče jamske jalovine.
41. člen
(referenčna dokumentacija)
(1) Pri ugotavljanju varnosti sevalnih in
jedrskih objektov se lahko poglavja v varnostnem poročilu sklicujejo tudi na
referenčno dokumentacijo. 
(2) Referenčna dokumentacija mora biti
usklajena med seboj, z varnostnim poročilom in z drugo projektno dokumentacijo
sevalnega ali jedrskega objekta.
42. člen
(način navajanja informacij v varnostnem
poročilu)
(1) Varnostno poročilo mora biti
pripravljeno v skladu s stopenjskim pristopom: zadeve, pomembnejše za varnost,
morajo biti opisane podrobneje in izdatneje, manj pomembne pa manj podrobno. 
(2) Informacije v varnostnem poročilu
morajo biti navedene tako: 
1.     
vsako poglavje varnostnega poročila mora biti zaokrožena tematska
celota; 
2.     
če je varnostno poročilo razdeljeno na več zvezkov, mora imeti vsak
zvezek kazalo celotnega poročila; 
3.     
informacije na načrtih, diagramih in skicah morajo biti berljive, vsi
simboli in kratice pa razloženi. 
(3) Varnostno poročilo se spreminja tako,
da se celotne strani nadomestijo s spremembo. Na spremenjeni strani je treba
navesti novo revizijo strani.
IV.2 OBRATOVALNI POGOJI IN OMEJITVE ZA VARNO
OBRATOVANJE
43. člen
(osnove obratovalnih pogojev in omejitev)
(1) Obratovalni pogoji in omejitve, ki so
del vsebine varnostnega poročila iz 40. člena tega pravilnika, morajo: 
1.     
temeljiti na projektnih osnovah, rezultatih preizkusov in varnostnih
analizah, ki ustrezno upoštevajo negotovost teh analiz, 
2.     
zagotavljati varno obratovanje sevalnega ali jedrskega objekta v skladu
s projektnimi osnovami in varnostnim poročilom, 
3.     
določiti pogoje, ki morajo biti izpolnjeni, da se preprečijo okoliščine,
ki lahko vodijo v nesrečo, in ublažijo posledice morebitne nesreče, 
4.     
vsebovati zahteve po delovanju varnostnih sistemov in varnostnih funkcij
v vseh stanjih objekta. 
(2) Obratovalni pogoji in omejitve morajo
obstajati za vsa obratovalna stanja objekta. Pri jedrski elektrarni ta stanja
med drugim zajemajo obratovanje pri moči, stanja zaustavitve in menjave goriva
ter vsa morebitna vmesna stanja, pa tudi okoliščine zaradi vzdrževanja ali
preizkušanj.
44. člen
(vsebina obratovalnih pogojev in omejitev)
Obratovalni pogoji in omejitve morajo
vsebovati: 
1.     
opredelitev pojmov, 
2.     
varnostne meje, 
3.     
mejne nastavitve parametrov varnostnih sistemov, 
4.     
mejne pogoje obratovanja in zahteve po minimalno delujoči opremi,
vključno z zahtevo, koliko SSK, pomembnih za sevalno ali jedrsko varnost, mora
obratovati ali biti pripravljenih za obratovanje, 
5.     
potrebne ukrepe pri prekoračitvi obratovalnih pogojev in omejitev ter
razpoložljivi čas za izvedbo teh ukrepov, 
6.     
zahteve po nadzoru in 
7.     
zahtevo po najmanjšem številu osebja z dovoljenjem, potrebnim za varno
obratovanje objekta v različnih stanjih objekta.
45. člen
(določitev varnostnih mej, obratovalnih
pogojev in nastavitev varnostnih sistemov)
(1) Med vrednostmi varnostnih mej, mejnimi
nastavitvami parametrov varnostnih sistemov, alarmi in obratovalnimi pogoji
mora biti predvidena ustrezna razlika, da ni prepogostega proženja varnostnih
sistemov. 
(2) Varnostne meje morajo biti določene
konservativno z upoštevanjem predpostavk in negotovosti varnostnih analiz.
IV.3 PROGRAM RAZGRADNJE SEVALNEGA ALI
JEDRSKEGA OBJEKTA
46. člen
(evidence za razgradnjo)
Upravljavec sevalnega ali jedrskega objekta
mora v vseh fazah njegovega obratovanja in razgradnje voditi evidence, s
katerimi zagotovi, da bodo vse količine radioaktivnih snovi v objektu znane,
tako pa olajšana razgradnja.
47. člen
(program razgradnje)
(1) Program razgradnje mora temeljiti na
varnostnih analizah, oceni radiološkega stanja objekta in najnovejših podatkih
o objektu. 
(2) Pri pripravi programa razgradnje je
treba za zagotavljanje sevalne in jedrske varnosti uporabiti stopenjski
pristop: strategijo razgradnje in ustrezne načrte je treba prilagoditi
zahtevnosti objekta, vrsti radioaktivnih snovi v njem in času v življenjski
dobi objekta, v katerem se program izdeluje. 
(3) Za vsa dela med razgradnjo, ki imajo
vpliv na sevalno ali jedrsko varnost, mora program razgradnje predvideti pisne
postopke. 
(4) Program razgradnje se mora redno
pregledovati in posodabljati najmanj v sklopu občasnega varnostnega pregleda
objekta, tako da kaže spremembe v strategiji razgradnje, napredek v
tehnologiji, spremembe zakonodajnih zahtev in objekta, ki vplivajo na
razgradnjo slednjega, napredek del razgradnje, odklon od načrtovanega programa
in potrebe po dejavnostih razgradnje. 
(5) Pregled in posodobitev programa
razgradnje objekta mora potekati po postopku, določenem za odobritev sprememb v
skladu z določbami zakona, ki ureja varstvo pred ionizirajočimi sevanji in
jedrsko varnost. 
(6) Program razgradnje mora biti tak, da bo
sevalna ali jedrska varnost objekta, potem ko bo ta prešel v morebitno fazo
mirovanja, čim manj odvisna od aktivnih sistemov. 
(7) Program razgradnje mora predvideti, da
bo upravljavec pred izročitvijo objekta v morebitno fazo mirovanja pripravil
program takega opazovanja in nadzora, ki bo zagotavljal varnost v tej fazi in
omogočil dokončno razgradnjo v prihodnosti. 
(8) Za pripravo programa razgradnje za
jedrsko elektrarno Krško se poleg določb prvega do sedmega odstavka tega člena
uporabljajo določila Pogodbe med Vlado Republike Slovenije in Vlado Republike
Hrvaške o ureditvi statusnih in drugih pravnih razmerij, povezanih z vlaganjem
v Nuklearno elektrarno Krško, njenim izkoriščanjem in razgradnjo (Uradni list
RS – Mednarodne pogodbe, št. 23/03).
48. člen
(vsebina programa razgradnje sevalnega ali
jedrskega objekta)
Program razgradnje iz prejšnjega člena mora
vsebovati: 
1.     
opis objekta, 
2.     
strategijo razgradnje, 
3.     
vodenje projekta, 
4.     
dejavnosti razgradnje, 
5.     
pregledi in vzdrževanje, 
6.     
ravnanje z odpadki, 
7.     
stroške, 
8.     
varnostno oceno, 
9.     
vpliv na okolje, 
10.  
varstvo pri delu, 
11.  
zagotavljanje kakovosti, 
12.  
načrt zaščite in reševanja, 
13.  
fizično varovanje jedrskih in radioaktivnih snovi, 
14.  
končni pregled radiološkega stanja.
V. VODENJE VARNOSTI IN KAKOVOSTI
49. člen
(vodenje varnosti in kakovosti)
(1) Investitor ali upravljavec sevalnega
ali jedrskega objekta mora zagotoviti, da je objekt voden varno in v skladu z
zakonodajo. 
(2) Investitor ali upravljavec mora
zagotoviti, da se pred sprejemanjem odločitev, ki vplivajo na sevalno ali
jedrsko varnost, opravi ustrezno posvetovanje, tako da so upoštevani potrebni
varnostni vidiki. Zadeve, povezane z varnostjo, morajo pregledati primerno
usposobljeni strokovnjaki, ki niso bili neposredno vključeni v pripravo in
sprejemanje odločitev. 
(3) Investitor ali upravljavec sevalnega
ali jedrskega objekta mora zagotoviti ustrezne prostore in delovno okolje, v
katerem lahko osebje varno opravlja svoje delo. 
(4) Investitor ali upravljavec mora
zagotoviti ustrezen sistem za stalno spremljanje ter zagotavljanje sevalne in
jedrske varnosti, jo tako vzdrževati in po potrebi izboljševati. 
(5) Investitor ali upravljavec sevalnega
ali jedrskega objekta mora zagotoviti, da se obratovalne izkušnje, mednarodni
razvoj varnostnih standardov ter nova dognanja na podlagi raziskovalnih
dejavnosti sistematično analizirajo in stalno uporabljajo za izboljšanje sevalne
in jedrske varnosti objekta, pa tudi dejavnosti osebja. 
(6) Investitor ali upravljavec sevalnega
ali jedrskega objekta mora zagotoviti, da se upravljanje objekta izvaja po
dokumentiranem sistemu vodenja vseh dejavnosti, ki lahko vplivajo na sevalno ali
jedrsko varnost, vključno z ustreznimi dejavnostmi dobaviteljev in
podizvajalcev.
50. člen
(varnostna politika)
(1) Investitor ali upravljavec sevalnega
ali jedrskega objekta mora kot del sistema vodenja pripraviti pisni dokument o
svoji varnostni politiki (v nadaljnjem besedilu: varnostna politika), s katerim
se zaveže k zagotavljanju visoke stopnje sevalne in jedrske varnosti. 
(2) Varnostna politika mora: 
1.     
opredeliti investitorjevo oziroma upravljavčevo zavezo, da bo
zagotavljal potrebna sredstva za doseganje zastavljenih ciljev; 
2.     
dajati jasno prednost zagotavljanju varnosti pred vsemi drugimi
dejavnostmi v objektu; 
3.     
vsebovati obvezo po stalnem izboljševanju varnosti; 
4.     
zahtevati smernice za izvajanje varnostne politike in predvideti način
spremljanja njene učinkovitosti; 
5.     
vsebovati jasno zastavljene varnostne cilje, oblikovane tako, da jih
vodstvo objekta zlahka spremlja in po potrebi ukrepa. 
(3) Z varnostno politiko mora biti
seznanjeno vse osebje. Osebje, ki opravlja dela, pomembna za varnost, mora varnostno
politiko razumeti in jo izvajati. 
(4) S ključnimi deli varnostne politike
morajo biti seznanjeni tudi podizvajalci, tako da razumejo pričakovanja
upravljavca in jih znajo s svojimi dejavnostmi uresničiti. 
(5) Investitor ali upravljavec mora v rednih
časovnih presledkih, krajših od obdobja med občasnima varnostnima pregledoma,
preverjati ustreznost in učinkovitost varnostne politike.
51. člen
(organizacijska sestava)
(1) Investitor ali upravljavec sevalnega
ali jedrskega objekta mora vzpostaviti organizacijsko sestavo, ki bo zagotavlja
varno in zanesljivo obratovanje objekta in primeren odziv ob izrednem dogodku.
Treba jo je dokumentirati, njeno učinkovitost pa redno vrednotiti. 
(2) Investitor ali upravljavec mora jasno
določiti in v pisni obliki predpisati pooblastila, odgovornost, hierarhično
povezanost oseb in organizacij ali organizacijskih skupin, ki izvajajo
dejavnosti, pomembne za varno obratovanje sevalnega ali jedrskega objekta ali
za obvladovanje izrednega dogodka. 
(3) Izvajanje sprememb v organizacijski
sestavi za izvajanje funkcij iz prvega odstavka tega člena, ki vplivajo ali bi
lahko posredno vplivale na vsebino varnostnega poročila, je treba nadzorovati
in obvladovati v skladu z zahtevami za odobritev sprememb v objektu iz zakona,
ki ureja varstvo pred ionizirajočimi sevanji in jedrsko varnost. Po izvedbi je
treba preverjati vpliv varnostno pomembnih sprememb na varnost v skladu z 59.
členom tega pravilnika.
52. člen
(osebje sevalnega ali jedrskega objekta)
(1) Upravljavec sevalnega ali jedrskega
objekta mora s sistematično analizo določiti potrebno število zaposlenih in
njihovo usposobljenost za zagotavljanje sevalne oziroma jedrske varnosti. 
(2) Upravljavec sevalnega ali jedrskega
objekta mora redno in dokumentirano preverjati ustreznost števila zaposlenih za
dela, povezana s sevalno oziroma jedrsko varnostjo. 
(3) Upravljavec sevalnega ali jedrskega
objekta mora pripraviti desetletni načrt zaposlovanja na področjih, pomembnih
za sevalno in jedrsko varnost. Tak načrt je treba obnavljati najmanj vsaka tri
leta. 
(4) Vsako načrtovano spremembo v številu
zaposlenih, ki bi lahko imela pomemben vpliv na sevalno ali jedrsko varnost, je
treba vnaprej upravičiti in po uveljavitvi spremembe tudi oceniti. 
(5) Upravljavec sevalnega ali jedrskega
objekta mora imeti zaposlenih zadosti ustrezno usposobljenih delavcev, ki
razumejo projektne osnove sevalnega ali jedrskega objekta, razumejo dejanski
projekt in obratovanje objekta v vseh njegovih stanjih, pripravljajo projektne
naloge in merila sprejemljivosti za prepustitev del, povezanih s sevalno ali
jedrsko varnostjo, podizvajalcem, nadzorujejo izvajanje teh del in jih po
prevzemu tudi ocenjujejo.
53. člen
(sistem vodenja)
(1) Investitor ali upravljavec sevalnega
ali jedrskega objekta mora vzpostaviti, uveljaviti, redno presojati in nenehno
izboljševati celovit sistem vodenja, ki mora biti primerno dokumentiran. 
(2) Sistem vodenja iz prejšnjega odstavka
mora zagotavljati doseganje in stalno izboljševanje sevalne in jedrske varnosti
objekta ter preprečevati, da bi druge zahteve do investitorja ali upravljavca
obravnavali ločeno od zahtev sevalne ali jedrske varnosti. Tako je treba
preprečiti morebiten negativni vpliv drugih zahtev na sevalno ali jedrsko
varnost.
54. člen
(stopenjski pristop)
Sistem vodenja iz prejšnjega člena mora
upoštevati načelo stopenjskega pristopa, s katerim se ustrezno izrabljajo
razpoložljivi viri. Pri tem je treba upoštevati pomembnost in zahtevnost
posamezne dejavnosti ter njenih rezultatov, njihove nevarnosti ter možne negativne
vplive in posledice, če dejavnost ne bi bila izvedena pravilno ali bi bili
njeni rezultati neustrezni.
55. člen
(dokumentacija sistema vodenja)
(1) Dokumentacija sistema vodenja iz 53.
člena tega pravilnika mora zajemati najmanj: 
1.     
izjavo o usmeritvah in ciljih vodenja (politiko vodenja), 
2.     
opis sistema vodenja, 
3.     
opis organizacijske sestave investitorja ali upravljavca, 
4.     
določitev odgovornosti, pooblastil ter medsebojnih odnosov med vodenjem,
izvajanjem in vrednotenjem posameznih dejavnosti, 
5.     
opis povezav z zunanjimi institucijami, 
6.     
opis glavnih procesov, 
7.     
opis, kako se posamezne dejavnosti pripravijo, pregledajo, izvedejo,
dokumentirajo, preverijo in izboljšajo. 
(2) Dokumentacija sistema vodenja mora biti
napisana tako, da jo razumejo tisti, ki jo uporabljajo. Posamezni dokumenti
morajo biti veljavni, berljivi, takoj prepoznavni in enostavno dosegljivi tam,
kjer se uporabljajo.
56. člen
(politika vodenja)
(1) Investitor ali upravljavec sevalnega
ali jedrskega objekta mora kot del celovitega sistema vodenja pripraviti cilje,
načrte in strategijo svoje organizacije tako, da je iz njih razviden vpliv na
sevalno in jedrsko varnost ter da je ta vpliv obvladovan. 
(2) Investitor ali upravljavec mora s
sistemom vodenja zagotoviti, da je jasno, kdaj, kako in kdo sprejema odločitve.
(3) Vodstvo mora na vseh ravneh izkazovati
svojo zavezanost do vzpostavitve, izvedbe, presoje in stalnega izboljševanja
sistema vodenja. Za te dejavnosti mora zagotavljati zadostne vire. 
(4) Investitor ali upravljavec mora
spodbujati vse zaposlene k izvajanju sistema vodenja in njegovim izboljšavam.
57. člen
(viri)
Investitor ali upravljavec sevalnega ali
jedrskega objekta mora določiti obseg potrebnih virov (osebje, infrastruktura,
delovno okolje, informacije, znanje, dobavitelji in finančna sredstva) za
izvajanje svojih dejavnosti ter za vzpostavitev, izvedbo, ocenjevanje in stalno
izboljševanje sistema vodenja.
58. člen
(varnostna kultura)
Investitor ali upravljavec sevalnega ali
jedrskega objekta mora spodbujati in podpirati visoko stopnjo varnostne kulture
z zagotavljanjem: 
1.     
skupnega razumevanja ključnih vidikov varnostne kulture v sevalnem
oziroma jedrskem objektu; 
2.     
načinov, s katerimi investitor ali upravljavec podpira posameznike in
skupine, da izvajajo svoje naloge uspešno in v skladu z varnostnimi zahtevami,
pri čemer upoštevajo prepletanje zahtev posameznikov, tehnologije in celotnega
sevalnega oziroma jedrskega objekta; 
3.     
pozitivnega odnosa do učenja in spodbujanjem kritičnega razmišljanja ter
4.     
stalne skrbi za razvoj in izboljševanje varnostne kulture.
59. člen
(procesi)
(1) Investitor ali upravljavec sevalnega
ali jedrskega objekta mora prepoznati procese, ki so potrebni za doseganje
ciljev, za zagotovitev sredstev za izpolnjevanje vseh zahtev in za dobavo
produktov sevalnega ali jedrskega objekta. Ti procesi se morajo načrtovati,
izvajati, presojati in stalno izboljševati. Prepoznan mora biti tudi njihov
medsebojni vpliv. 
(2) Investitor ali upravljavec mora
določiti in izvajati postopke za uspešno izvajanje in nadzor procesov iz
prejšnjega odstavka. 
(3) Dokumentacija, potrebna za izvajanje
procesov iz prvega odstavka tega člena, mora biti nadzorovana. Spremembe
dokumentov morajo biti pregledane, shranjene in potrjene na enak način kakor
prvotni dokumenti. Zagotoviti je treba, da se uporabljajo pravi revidirani
dokumenti. 
(4) Sistem vodenja mora predvideti zapise o
dejavnostih in zagotoviti, da so ti nadzorovani. Vsi zapisi morajo biti med
svojo veljavnostjo čitljivi, celoviti, prepoznavni in zlahka dosegljivi.
60. člen
(nadzor podizvajalcev in dobaviteljev)
Investitor ali upravljavec sevalnega ali
jedrskega objekta mora: 
1.     
v sistemu vodenja predvideti nadzor nad procesi ali dejavnostmi po
posameznih procesih, ki jih zanj izvajajo pogodbeni podizvajalci zunaj njegove
organizacije. Investitor ali upravljavec mora ohraniti odgovornost tudi za
dela, ki jih zanj pogodbeno opravijo podizvajalci; 
2.     
zahtevati od svojih pogodbenih podizvajalcev, da vzpostavijo,
dokumentirajo in izvajajo ustrezen sistem vodenja; 
3.     
izbirati pogodbene podizvajalce ali dobavitelje na podlagi vnaprej
predpisanih meril; 
4.     
ocenjevati podizvajalce oziroma dobavitelje; 
5.     
razviti in določiti merila za nabavo izdelkov ter jih dokumentirati.
Dobavitelj mora investitorju ali upravljavcu dostaviti dokazila o izpolnjevanju
meril pred uporabo izdelka; 
6.     
pri naročilu varnostno pomembnih SSK zahtevati od proizvajalcev oziroma
dobaviteljev možnost lastnega nadzora ali nadzora osebja Uprave, vključno s
pregledi v prostorih proizvajalcev oziroma dobaviteljev; 
7.     
s pregledi, preizkušanjem ali oceno potrditi, da dejavnosti ali izdelki
izpolnjujejo predpisana merila in da se bodo med uporabo zadovoljivo obnesli.
61. člen
(meritve, presoja in izboljšave)
(1) Za zagotovitev želenih rezultatov
procesov in prepoznavo priložnosti za izboljšave mora investitor ali
upravljavec sevalnega ali jedrskega objekta: 
1.     
nadzirati in meriti uspešnost sistema vodenja, 
2.     
poskrbeti, da vodje sami vrednotijo dejavnosti, za katere so odgovorni, 
3.     
poskrbeti za izvedbo neodvisne presoje v rednih obdobjih. Izvede jo
lahko zunanja organizacija ali notranja skupina, ki je neodvisna od predmeta
presoje. 
(2) Upravljavec jedrskega objekta mora
ustanoviti notranjo skupino, odgovorno za izvajanje neodvisne presoje. Skupina
mora imeti ustrezna pooblastila za izvajanje svojih nalog. Posamezniki, ki
izvajajo neodvisno presojo, ne smejo presojati svojih dejavnosti. Za jedrske
elektrarne mora biti skupina oblikovana kot organizacijska enota, ki izvaja
neodvisno presojo. 
(3) Upravljavec sevalnega ali jedrskega
objekta mora oceniti rezultate presoje in ustrezno ukrepati. 
(4) Upravljavec sevalnega ali jedrskega
objekta mora v načrtovanih obdobjih pregledati sistem vodenja in zagotoviti
njegovo uspešnost. 
(5) Za odstopanja, ugotovljena na podlagi
tretjega in četrtega odstavka tega člena, mora upravljavec sevalnega ali
jedrskega objekta poiskati vzroke in ukrepati tako, da se zmanjša verjetnost
ponovitve. 
(6) Pri pripravi načrta izboljšav mora
upravljavec sevalnega ali jedrskega objekta predvideti tudi zagotavljanje
ustreznih virov. Nadzorovati mora izvedbo načrta izboljšav, dokler se ne
zaključi, in preverjati njihovo učinkovitost.
VI. PREHODNE IN KONČNE DOLOČBE
62. člen
(zahteve za obstoječe objekte)
(1) Dovoljenja za sevalne in jedrske
objekte, izdana na podlagi dosedanjih predpisov, ostanejo v veljavi. 
(2) Upravni postopki, začeti pred
uveljavitvijo tega pravilnika po dosedanjih predpisih, se končajo po dosedanjih
predpisih. 
(3) Določba četrtega odstavka poglavja 1.7
priloge 1 tega pravilnika se za jedrsko elektrarno Krško začne uporabljati 15.
decembra 2012. 
(4) Po morebitni odobritvi podaljšanja
obratovalne dobe jedrske elektrarne Krško ali njenih SSK mora njen upravljavec
preučiti odziv jedrske elektrarne na težke nesreče v skladu s poglavjem 1.12
priloge 1 in na podlagi te analize predlagati morebitne ukrepe, ki morajo biti
izvedeni v najkrajšem možnem času. 
(5) Jedrska elektrarna Krško mora zahteve
iz 10. in 11. točke 40. člena tega pravilnika izpolniti najpozneje tri leta po
morebitni odobritvi podaljšanja z originalnim projektom predvidene obratovalne
dobe obstoječe jedrske elektrarne Krško ali njenih SSK. 
(6) Sevalni in jedrski objekti, ki imajo
dovoljenje za poskusno obratovanje ali obratovalno dovoljenje ob uveljavitvi
tega pravilnika ali ob uveljavitvi tega pravilnika tečejo postopki za
pridobitev dovoljenja za poskusno obratovanje ali obratovalnega dovoljenja,
morajo vsebine obstoječega varnostnega poročila uskladiti z zahtevami iz 40.
člena tega pravilnika do 31. decembra 2010, razen če ni v prejšnjem odstavku
določeno drugače.
63. člen
(prenehanje uporabe)
Z dnem uveljavitve tega pravilnika se
prenehata uporabljati: 
1.     
Pravilnik o pogojih za lokacijo, graditev, poskusno obratovanje, zagon
in uporabo jedrskih objektov (Uradni list SFRJ, št. 52/88 in Uradni list RS,
št. 67/02 – ZVISJV) in 
2.     
Pravilnik o izdelavi in vsebini varnostnega poročila in druge
dokumentacije, potrebne za ugotavljanje varnosti jedrskih objektov (Uradni list
SFRJ, št. 68/88 in Uradni list RS, št. 67/02 – ZVISJV).
64. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-108/2009
Ljubljana, dne 30. oktobra 2009
EVA 2009-2511-0016
Karl Erjavec l.r. 
Minister 
za okolje in prostor

Priloga 1: Projektne
osnove za jedrske elektrarne
Priloga 2: Projektne
osnove za raziskovalni reaktor
Priloga 3: Projektne
osnove za skladišče radioaktivnih odpadkov ali izrabljenega goriva 
Priloga 4: Projektne
osnove za odlagališče radioaktivnih odpadkov ali izrabljenega goriva
Priloga 5: Projektne
osnove za odlagališča rudarske ali hidrometalurške jalovine
Priloga 6: Projektne
osnove za obsevalne naprave oziroma pospeševalnike delcev, ki se ne uporabljajo
v medicini ali veterini