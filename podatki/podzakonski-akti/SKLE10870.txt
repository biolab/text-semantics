1. člen
(Namen in področje uporabe smernic)
(1) Evropski bančni organ je na
podlagi prvega odstavka 16. člena Uredbe (EU) št. 1093/2010
Evropskega parlamenta in Sveta z dne 24. novembra 2010 o ustanovitvi
Evropskega nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES (UL L
št. 331 z dne 15. decembra 2010, str. 12) dne 16. julija 2014
izdal Smernice o primerjavi prejemkov (v nadaljevanju: smernice), ki so
objavljene na njegovi spletni strani.
(2) Smernice iz prvega odstavka tega
člena podrobneje določajo informacije v zvezi s primerjavo trendov in praks
prejemkov, ki jih morajo pristojni organi predložiti organu EBA v skladu s
členom 75(1) Direktive 2013/36/EU Evropskega parlamenta in Sveta o dostopu do
dejavnosti kreditnih institucij in bonitetnem nadzoru kreditnih institucij in
investicijskih podjetij, spremembi Direktive 2002/87/ES in razveljavitvi
direktiv 2006/48/ES in 2006/49/ES (v nadaljevanju: Direktiva 2013/36/EU),
primerjavo trendov in praks prejemkov na ravni Evropskega gospodarskega
prostora, ukrepe za zagotavljanje skladnosti podatkov, zbranih za ta namen, ter
urejajo sodelovanje pristojnih organov v postopku organa EBA za primerjavo
prejemkov v skladu s členom 75(2) Direktive 2013/36/EU.
(3) Smernice so naslovljene na
pristojne organe, kot so opredeljeni v 40. točki prvega odstavka 4. člena
Uredbe (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in investicijska
podjetja ter o spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljevanju: Uredba (EU) št. 575/2013).
2. člen
(Vsebina sklepa in obseg uporabe smernic)
(1) S tem sklepom Banka Slovenije
določa uporabo smernic za Banko Slovenije, kadar v skladu z ZBan-2 v vlogi
pristojnega organa izvaja pristojnosti in naloge nadzora nad bankami in
hranilnicami, ki so v skladu z ZBan-2 pridobile dovoljenje za opravljanje
bančnih storitev v Republiki Sloveniji.
(2) Banka Slovenije bo pri opravljanju
nalog in pristojnosti nadzora v skladu z ZBan-2 in Uredbo (EU)
št. 575/2013 v celoti upoštevala določbe smernic.
3. člen
(Uveljavitev sklepa)
Ta sklep začne
veljati naslednji dan po njegovi objavi v Uradnem listu Republike Slovenije.
Ljubljana, dne 26. julija 2016
Boštjan Jazbec l.r.
Predsednik
Sveta Banke Slovenije