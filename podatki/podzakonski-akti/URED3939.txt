1. člen
Republika Slovenija v letu 2006 izda priložnostne kovance ob
150-letnici rojstva pesnika Antona Aškerca v obsegu in z glavnimi znamenji ter
drugimi značilnostmi, ki so določene s to uredbo.
2. člen
Ob 150-letnici rojstva pesnika Antona Aškerca Republika
Slovenija izda: 
-       
zlatnike z nominalno vrednostjo 25.000 tolarjev v količini 1000 kovancev
in skupni nominalni vrednosti 25.000.000,00 tolarjev in 
-       
srebrnike z nominalno vrednostjo 5.000 tolarjev v količini 2000 kovancev
in skupni nominalni vrednosti 10.000.000,00 tolarjev.
3. člen
Zlatniki so izdelani iz zlata čistine 900/1000 v posebni
tehniki z ravnimi površinami visokega sijaja in matiranimi reliefnimi
površinami priložnostnega motiva. 
Teža zlatnikov je 7 gramov, njihov premer je 24 milimetrov.
Pri vsakem posameznem zlatniku je dovoljen odmik pri teži do ±1 ‰ in pri
premeru do ±0,1 milimetra.
4. člen
Srebrniki so izdelani iz srebra čistine 925/1000 v posebni
tehniki z ravnimi površinami visokega sijaja in matiranimi reliefnimi
površinami priložnostnega motiva. 
Teža srebrnikov je 15 gramov, njihov premer je 32 milimetrov.
Pri vsakem posameznem srebrniku je dovoljen odmik pri teži do ±1% in pri
premeru do ±0,1 milimetra.
5. člen
Videz priložnostnih kovancev iz 3. in 4. člena te uredbe: 
-       
sprednja stran: 
od levega zgornjega dela proti spodnjemu desnemu delu kovanca
je stiliziran štirikotni element. V njem je izpisana nominalna vrednost:
"25000" oziroma "5000", pod njo pa je beseda:
"TOLARJEV". Ob treh stranicah sta izpisani besedi: "REPUBLIKA
SLOVENIJA" in letnica: "2006"; 
-       
hrbtna stran: 
osrednji motiv je portret Antona Aškerca. V spodnjem delu
portreta sta letnici: "1856" in "1912" in besedi:
"ANTON AŠKERC". Ob levi strani portreta je faksimile Aškerčevega
podpisa.
6. člen
Priložnostni kovanci, izdani na podlagi te uredbe, so po
obodu nazobčani.
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 00712-55/2005/5
Ljubljana, dne 3. novembra 2005
EVA 2005-1611-0168
Vlada Republike Slovenije
Janez Janša l.r.
Predsednik