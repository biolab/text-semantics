I. SPLOŠNA DOLOČBA
1. člen
(vsebina)
Ta pravilnik določa metodologijo določanja bonitete zemljišč,
način evidentiranja podatkov o boniteti zemljišč, vodenje in izkazovanje
bonitete zemljišč, spreminjanje bonitete zemljišč in vodenje grafičnega prikaza
območij enake bonitete zemljišč.
II. DOLOČANJE BONITETE ZEMLJIŠČA
2. člen
(podatki za določanje bonitete zemljišča)
(1) Boniteta zemljišča je podatek o proizvodni sposobnosti
zemljišča, ki se določi v obliki bonitetnih točk. 
(2) Bonitetne točke se izračunajo na podlagi lastnosti tal,
klime, reliefa in posebnih vplivov. 
(3) Lastnosti tal, klime, reliefa in posebnih vplivov se
ugotavljajo po merilih za bonitiranje zemljišč iz priloge 1, ki je sestavni del
tega pravilnika. 
(4) Lastnosti tal, klime in reliefa se določijo v točkah,
posebni vplivi pa v deležih. 
(5) Kot posebni vplivi se za kmetijska zemljišča upoštevajo
skalovitost, poplavnost, sušnost, ekspozicija, odprtost in zaprtost,
zasenčenost in vetrovnost, za gozdna zemljišča pa skalovitost, poplavnost in
sušnost. 
(6) Tehnična navodila za določanje bonitete zemljišč po
merilih iz tretjega odstavka tega člena objavi Geodetska uprava Republike
Slovenije (v nadaljnjem besedilu: geodetska uprava) na svojih spletnih straneh.
3. člen
(izračun in določitev bonitetnih točk)
(1) Bonitetne točke se izračunajo za zemljišče z enakimi
lastnostmi tal, klime, reliefa in posebnih vplivov. 
(2) Zemljišče z enakimi lastnostmi tal, klime, reliefa in
posebnih vplivov je parcela ali več parcel oziroma del ali več delov parcel. 
(3) Bonitetne točke se izračunajo po naslednji enačbi:
(4) Bonitetne točke se določijo v razponu od 0 do 100 točk.
Zemljišče, ki ima 100 bonitetnih točk, je najbolj proizvodno sposobno
zemljišče. 
(5) Bonitetne točke se določijo s celim številom. Razlika od
cele točke, ki je enaka ali večja od 0.5 točke, se zaokroži navzgor na prvo
večje celo število. 
(6) Ob izračunu in določitvi bonitetnih točk se izdela
predlog spremembe grafičnega prikaza območij enake bonitete zemljišč.
4. člen
(podatki o dejanski rabi zemljišča)
(1) Meja med zemljišči, ki se po dejanski rabi uvrščajo med
kmetijska in gozdna zemljišča, in zemljišči, ki se po dejanski rabi uvrščajo
med vodna, pozidana in neplodna zemljišča, se za izračun bonitete zemljišča
ugotovi na podlagi dejanskega stanja v naravi ali z interpretacijo ortofota ali
se prevzame iz evidence dejanske rabe zemljišč. 
(2) Meja iz prejšnjega odstavka se prikaže na predlogu
sprememb grafičnega prikaza območij enake bonitete zemljišč iz šestega odstavka
prejšnjega člena.
5. člen
(izračun bonitete zemljišča)
(1) Boniteta zemljišča in površine, na katere se evidentirajo
podatki o boniteti zemljišča, se določijo na podlagi grafičnega preseka
zemljiškokatastrskega načrta, podatkov o meji med zemljišči, ki se po dejanski
rabi uvrščajo med kmetijska in gozdna zemljišča, in zemljišči, ki se po
dejanski rabi uvrščajo med vodna, pozidana in neplodna zemljišča, ter predloga
spremembe grafičnega prikaza območij enake bonitete zemljišč iz šestega odstavka
3. člena tega pravilnika. Če zemljiškokatastrski načrt ni izdelan, se grafični
presek izvede na podlagi zemljiškokatastrskega prikaza za vsako parcelo
posebej. 
(2) Parceli oziroma delom parcele, ki so po dejanski rabi
uvrščena med pozidana, vodna ali neplodna zemljišča, in zemljiščem pod stavbo
se določijo bonitetne točke v vrednosti nič (0). 
(3) Parceli oziroma delom parcele, ki so po dejanski rabi
uvrščena med kmetijska ali gozdna zemljišča, se določijo bonitetne točke v
skladu s 3. členom tega pravilnika. 
(4) Za parcelo z več deli parcele, ki imajo po 3. členu tega
pravilnika določene bonitetne točke v različnih vrednostih, se izračunajo
bonitetne točke za parcelo. Bonitetne točke za parcelo se izračunajo kot
seštevek bonitetnih točk, ki so v vrednosti, večji od nič (0), sorazmerno z
deležem površine teh delov parcele. 
(5) Površina delov parcele, ki imajo določene bonitetne
točke, večje od nič (0), in površina delov parcele, ki imajo bonitetne točke
nič (0), mora biti enaka površini parcele, ki je evidentirana v zemljiškem
katastru. 
(6) Ob izračunu površine delov parcele iz prejšnjega odstavka
se površina zemljišč pod stavbo ne spreminja.
6. člen
(elaborat spremembe bonitete zemljišča)
(1) Elaborat spremembe bonitete zemljišča, ki se izdela pri določanju
bonitete zemljišč po tem pravilniku, vsebuje: 
-       
poročilo o ugotovljenih lastnostih tal, klime, reliefa in posebnih
vplivov, 
-       
izračun bonitete zemljišča s površinami zemljišč. 
(2) Poročilo o ugotovljenih lastnostih tal, klime, reliefa in
posebnih vplivov iz prve alinee prejšnjega odstavka vsebuje naslednje podatke: 
-       
ugotovitve o lastnostih tal, klime, reliefa in posebnih vplivov, 
-       
točke, ki so določene za ugotovljene lastnosti tal, klime oziroma
reliefa, 
-       
deleže, ki so določeni za posebne vplive, 
-       
izračun in določitev bonitetnih točk, 
-       
predlog spremembe grafičnega prikaza območij enake bonitete zemljišč. 
(3) Poročilo o ugotovljenih lastnostih tal, klime, reliefa in
posebnih vplivov iz prejšnjega odstavka lahko izdela le kmetijski oziroma
gozdarski strokovnjak s pooblastilom za bonitiranje.
III. EVIDENTIRANJE PODATKA O BONITETI ZEMLJIŠČA
7. člen
(evidentiranje podatka o boniteti zemljišča)
Geodetska uprava na podlagi elaborata spremembe bonitete
zemljišča evidentira v zemljiški kataster podatek o boniteti zemljišča in
površine, določene v skladu s 5. členom tega pravilnika.
8. člen
(spremembe grafičnega prikaza območij enake bonitete
zemljišč)
Geodetska uprava na podlagi elaborata spremembe bonitete
zemljišča spremeni grafični prikaz območij enake bonitete zemljišč: 
-       
če se spremenijo bonitetne točke za zemljišča z enakimi lastnostmi tal,
klime, reliefa in posebnih vplivov, ki so prikazana kot območja enake bonitete
zemljišč, ali 
-       
če se spremenijo meje območij enake bonitete zemljišč.
IV. VODENJE IN IZKAZOVANJE BONITETE ZEMLJIŠČA
9. člen
(vodenje in izkazovanje bonitete zemljišč za parcelo)
(1) Podatek o boniteti zemljišča se vodi tako, da se za
parcele oziroma vse dele parcel, evidentirane v opisnem delu zemljiškega
katastra, vodijo bonitetne točke. 
(2) Če ima parcela ali deli parcele, evidentirani v opisnem
delu zemljiškega katastra, enako število bonitetnih točk, se podatek o boniteti
zemljišča izkazuje za parcelo. 
(3) Če deli parcele, evidentirani v opisnem delu zemljiškega
katastra, nimajo enakega števila bonitetnih točk, se podatek o boniteti
zemljišča izkazuje tako, da se ločeno prikažejo bonitetne točke v vrednosti,
večji od nič (0), in bonitetne točke v vrednosti nič (0) za skupno površino
tistih delov parcele, ki imajo določeno tako vrednost bonitetnih točk.
V. SPREMINJANJE BONITETE ZEMLJIŠČA
10. člen
(sprememba bonitete zemljišča)
(1) Boniteta zemljišča, vpisana v zemljiški kataster, se
spremeni: 
-       
na zahtevo stranke, 
-       
ob spremembah meje parcele ali 
-       
ob evidentiranju zemljišča pod stavbo. 
(2) Če se v skladu z zakonom, ki ureja evidentiranje
nepremičnin, spremenijo podatki o dejanski rabi zemljišča, se boniteta
zemljišča, vpisana v zemljiški kataster, spremeni le na zahtevo stranke, razen
ob evidentiranju zemljišča pod stavbo.
11. člen
(sprememba bonitete zemljišča na zahtevo stranke)
(1) Na zahtevo stranke se boniteta zemljišča spremeni na
podlagi elaborata spremembe bonitete zemljišča v skladu z zakonom, ki ureja
evidentiranje nepremičnin, in metodologijo določanja bonitete zemljišč, ki jo
določa ta pravilnik. 
(2) Elaborat spremembe bonitete zemljišč se lahko izdela na
podlagi grafičnega prikaza območij enake bonitete zemljišč: 
-       
če lastnik zemljišča soglaša, da se za spremembo podatka o boniteti
zemljišča uporabijo podatki grafičnega prikaza območij enake bonitete zemljišč,
in 
-       
če kmetijski oziroma gozdarski strokovnjak s pooblastilom za bonitiranje
potrdi, da je za območje zemljišča, za katerega želi lastnik spremeniti
boniteto zemljišč, grafični prikaz območij enake bonitete zemljišč ustrezen. 
(3) Spremembo bonitete zemljišč na podlagi grafičnega prikaza
območij enake bonitete zemljišč lahko predlaga lastnik zemljišča pri geodetski
upravi. Geodetska uprava izdela elaborat spremembe bonitete zemljišča na podlagi
grafičnega prikaza območij enake bonitete zemljišč po uradni dolžnosti. 
(4) Elaborat spremembe bonitete zemljišča na podlagi
grafičnega prikaza območij enake bonitete zemljišč vsebuje: 
-       
pisno soglasje lastnika zemljišča, da se za spremembo podatka o boniteti
zemljišča uporabijo podatki grafičnega prikaza območij enake bonitete zemljišč,
-       
potrdilo kmetijskega oziroma gozdarskega strokovnjaka s pooblastilom za
bonitiranje, da je grafični prikaz območij enake bonitete zemljišč ustrezen za
ugotovitev podatka o boniteti zemljišča, 
-       
izračun in določitev bonitetnih točk. 
(5) Pri izdelavi elaborata spremembe bonitete zemljišča na
podlagi grafičnega prikaza območij enake bonitete zemljišč se glede izračuna in
določitve bonitete zemljišča smiselno uporabljajo določbe 5. člena tega
pravilnika, pri čemer se za grafični presek namesto predloga spremembe
grafičnega prikaza območij enake bonitete zemljišč uporabi grafični prikaz
območij enake bonitete zemljišč. 
(6) Glede evidentiranja podatka o boniteti zemljišča v zemljiški
kataster na podlagi elaborata spremembe bonitete zemljišč na podlagi grafičnega
prikaza območij enake bonitete zemljišč se smiselno uporabljajo določbe 7.
člena tega pravilnika.
12. člen
(sprememba bonitete zemljišča ob spreminjanju meje parcele)
(1) Če se spremeni meja parcele, se boniteta zemljišč novih
parcel oziroma parcel s spremenjenimi mejami izračuna v skladu s 5. členom tega
pravilnika. Izračun bonitete zemljišča s površinami zemljišč iz druge alinee
prvega odstavka 6. člena tega pravilnika se vključi v elaborat parcelacije,
elaborat komasacije ali elaborat izravnave meje. 
(2) Za izračun bonitete zemljišča ob spreminjanju meje parcel
se kot deli parcel štejejo deli, ki nastanejo kot presek med mejami parcel pred
spremembo, mejami parcel po spremembi in mejo med zemljišči, ki se po dejanski
rabi uvrščajo med kmetijska in gozdna zemljišča, in zemljišči, ki se po
dejanski rabi uvrščajo med vodna, pozidana in neplodna zemljišča. 
(3) Meja med zemljišči, ki se po dejanski rabi uvrščajo med
kmetijska in gozdna zemljišča, in zemljišči, ki se po dejanski rabi uvrščajo
med vodna, pozidana in neplodna zemljišča, se za izračun bonitete zemljišča ob
spreminjanju meje parcel ugotovi na podlagi dejanskega stanja v naravi ali z
interpretacijo ortofota. 
(4) Ob spreminjanju meje parcele se boniteta zemljišč novih
parcel oziroma parcel s spremenjenimi mejami lahko ugotovi na podlagi
grafičnega prikaza območij enake bonitete zemljišč, pri čemer se glede izračuna
in določitve bonitete zemljišča smiselno uporabljajo določbe 5. člena tega
pravilnika.
13. člen
(sprememba bonitete zemljišča ob evidentiranju zemljišča pod
stavbo)
Ob evidentiranju zemljišča pod stavbo geodetska uprava po
uradni dolžnosti vpiše na površino zemljišča pod stavbo bonitetne točke v
vrednosti nič (0).
VI. VODENJE IN VZDRŽEVANJE GRAFIČNEGA PRIKAZA OBMOČIJ ENAKE
BONITETE ZEMLJIŠČ
14. člen
(vodenje in vzdrževanje grafičnega prikaza območij enake
bonitete zemljišč)
(1) Grafični prikaz območij enake bonitete zemljišč vodi in
vzdržuje geodetska uprava na podlagi: 
-       
elaboratov sprememb bonitete zemljišča, 
-       
bonitetnih točk, ki jih ugotovi geodetska uprava na podlagi analiz,
terenskih opazovanj in meritev. 
(2) Grafični prikaz območij enake bonitete zemljišč je javen
in se vanj lahko vpogleduje prek računalniškega distribucijskega okolja.
VII. PREHODNE DOLOČBE
15. člen
(evidentiranje podatka o boniteti zemljišč v prehodnem
obdobju)
Do 24. 5. 2011, ko se v zemljiškem katastru še vodijo podatki
o vrstah rabe zemljišč, katastrskih kulturah in razredih, se za parcele z več
deli parcele, ki imajo različne vrste rabe, katastrske kulture ali katastrske
razrede in so zanje po tem pravilniku določene bonitetne točke v vrednosti
večje od nič (0) in bonitetne točke v vrednosti nič (0), bonitetne točke
evidentirajo tako, da se en ali več delov parcel razdeli na dva nova dela
parcele z novimi površinami. Bonitetne točke se vpišejo tako, da se enemu delu
pripišejo bonitetne točke iz 5. člena tega pravilnika, drugemu delu pa
bonitetne točke v vrednosti nič (0).
16. člen
(sprememba vrste rabe)
Do 24. 5. 2011, ko se v zemljiškem katastru še vodijo podatki
o vrstah rabe zemljišč, katastrskih kulturah in katastrskih razredih, se
podatek o boniteti zemljišča ne spremeni, če se v skladu z zakonom, ki ureja
evidentiranje nepremičnin, spremenijo podatki o vrsti rabe, katastrski kulturi
ali katastrskem razredu.
17. člen
(vpogled v grafični prikaz območij enake bonitete zemljišč)
Dokler niso zagotovljeni tehnični pogoji za javni vpogled
prek računalniškega distribucijskega okolja, je vpogled v grafični prikaz
območij enake bonitete zemljišč mogoč na sedežu Geodetske uprave Republike
Slovenije.
VIII. KONČNA DOLOČBA
18. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-32/2008
Ljubljana, dne 10. marca 2008
EVA 2007-2511-0159
Janez Podobnik l.r. 
Minister 
za okolje in prostor
Soglašam!
dr. Andrej Bajuk l.r. 
Minister 
za finance
Soglašam!
Iztok Jarc l.r. 
Minister 
za kmetijstvo, gozdarstvo in prehrano

Priloga
1: Merila za bonitiranje zemljišč