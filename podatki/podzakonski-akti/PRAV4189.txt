1. člen
Ta pravilnik v skladu z Direktivo Komisije
1999/21/ES z dne 25. marca 1999 o živilih za posebne zdravstvene namene (UL L
št. 91 z dne 7. 4. 1999, str. 29), Direktivo Komisije 2006/141/ES z dne 22.
decembra 2006 o začetnih formulah za dojenčke in nadaljevalnih formulah za
dojenčke in majhne otroke in o spremembi Direktive 1999/21/ES (UL L št. 401 z
dne 30. 12. 2006, str. 1), zadnjič spremenjeno z Direktivo Komisije 2013/46/EU
z dne 28. avgusta 2013 o spremembi Direktive 2006/141/ES v zvezi z zahtevami
glede beljakovin za začetne formule za dojenčke ter nadaljevalne formule za
dojenčke in majhne otroke (UL L št. 230 z dne 29. 8. 2013, str. 16), Direktivo
Komisije 2006/82/ES z dne 23. oktobra 2006 o prilagoditvi Direktive 91/321/EGS
o začetnih in nadaljevalnih formulah za dojenčke in majhne otroke ter Direktive
1999/21/ES o živilih za posebne zdravstvene namene zaradi pristopa Bolgarije in
Romunije (UL L št. 362 z dne 20. 12. 2006, str. 94) in Direktivo Komisije 2013/26/EU
z dne 8. februarja 2013 o prilagoditvi nekaterih direktiv na področju varnosti
hrane ter veterinarske in fitosanitarne politike zaradi pristopa Hrvaške (UL L
št. 158 z dne 10. 6. 2013, str. 376) določa pogoje, ki jih morajo glede sestave
in označevanja izpolnjevati živila za posebne zdravstvene namene.
Če s tem pravilnikom ni drugače določeno,
morajo živila za posebne zdravstvene namene izpolnjevati tudi pogoje iz
predpisa, ki ureja živila za posebne prehranske namene.
2. člen
Posamezni pojmi v tem pravilniku, imajo
naslednji pomen:
1.    
dojenčki so otroci stari do 12 mesecev;
2.    
živila za posebne zdravstvene namene so skupine (kategorije) živil za
posebne prehranske namene, ki so pripravljena na poseben način ali imajo
posebno sestavo in so namenjena bolnikom, katerih stanje zahteva
nadzorovano prehrano ter se uživajo pod zdravstvenim nadzorom. Namenjena so za
popolno ali delno prehrano bolnikov:
-  
z omejeno, poškodovano ali moteno zmožnostjo uživanja, prebave,
absorbcije, presnove in izločanja običajnih živil, določenih hranil, ki jih
vsebujejo živila oziroma njihovih metabolitov (razgradnih produktov), ali
-  
z drugimi zdravstveno določenimi potrebami po hranilih.
Dietno zdravljenje bolnikov iz prejšnjega
odstavka se ne more doseči samo s prilagajanjem običajnih živil, z drugimi
živili za posebne prehranske namene ali s kombinacijo teh dveh skupin živil.
3. člen
Živila za posebne zdravstvene namene v
smislu tega pravilnika so:
1.    
prehransko popolna (kompletna) živila s standardno sestavo hranil, ki
so, če se uporabljajo po navodilih proizvajalca, lahko edini vir prehrane za
osebe, katerim so namenjena;
2.    
prehransko popolna (kompletna) živila s prilagojeno sestavo hranil,
specifično za bolezen, motnjo ali zdravstveno stanje, ki so, če se uporabljajo
po navodilih proizvajalca, lahko edini vir prehrane za osebe, katerim so
namenjena;
3.    
prehransko nepopolna (nekompletna) živila s standardno ali s prilagojeno
sestavo hranil, specifično za bolezen, motnjo ali zdravstveno stanje, ki niso
primerna za edini vir prehrane.
Živila iz 2. in 3. točke prejšnjega
odstavka se lahko uporabljajo tudi kot delno nadomestilo ali kot dodatek
bolnikovi prehrani.
4. člen
Sestava živil za posebne zdravstvene namene
mora temeljiti na veljavnih dognanjih medicinske stroke in prehranskih načelih.
Njihova uporaba v skladu z navodili proizvajalca, mora biti varna, koristna in
učinkovita in ustrezati posebnim prehranskim zahtevam ljudi, katerim so
namenjena v skladu s splošno sprejetimi znanstvenimi dognanji.
Živila za posebne zdravstvene namene morajo
ustrezati sestavi iz Priloge 1, ki je sestavni del tega pravilnika.
5. člen
Živila za posebne zdravstvene namene morajo
biti označena v skladu s predpisi, ki urejajo splošno označevanje živil ter z
oznako “Dietno (dietetično) živilo za posebne zdravstvene namene“, ki mora biti
na vidnem delu embalaže poleg imena, pod katerim se živilo prodaja.
Imena pod katerimi se dajejo v promet
živila za posebne zdravstvene namene v tujih jezikih, so navedena v Prilogi 2,
ki je sestavni del tega pravilnika.
6. člen
Poleg podatkov iz prejšnjega člena, mora
oznaka vsebovati še:
1.    
izkoristljivo energijsko vrednost izraženo v kJ in v kcal, vsebnost
beljakovin, ogljikovih hidratov in maščob, izraženih v številčni obliki na 100
g ali na 100 ml živila v prometu, za gotovi izdelek ali pripravljen po navodilu
proizvajalca. Ta informacija je lahko opremljena tudi s podatki na določen
obrok ali na porcijo, pod pogojem, da je določeno, koliko obrokov ali porcij
vsebuje zavitek;
2.    
povprečno količino vsake mineralne snovi in vsakega vitamina iz seznama
v Prilogi 1, ki je prisoten v živilu, izraženo v številčni obliki na 100 g ali
na 100 ml živila v prometu, gotovega izdelka ali pripravljenega po navodilu
proizvajalca. Ta informacija je lahko opremljena tudi s podatki na določen
obrok ali na porcijo, pod pogojem, da je določeno, koliko obrokov ali porcij
vsebuje zavitek;
3.    
izbrane vsebnosti sestavnih delov beljakovin, ogljikovih hidratov in
maščob in/ali drugih hranil in njihovih sestavin, katerih označba je nujna za
pravilno namensko uporabo izdelka, izraženih v številčni obliki na 100 g ali na
100 ml živila v prometu, gotovega izdelka ali pripravljenega po navodilu
proizvajalca. Ta informacija je lahko opremljena tudi s podatki na določen
obrok ali na porcijo, pod pogojem, da je določeno, koliko obrokov ali porcij
vsebuje zavitek;
4.    
podatek o osmolalnosti in osmolarnosti živila, če je potreben;
5.    
podatek o izvoru in naravi beljakovin in/ali beljakovinskih
hidrolizatov, ki jih vsebuje živilo.
7. člen
Poleg podatkov iz prejšnjega člena mora
oznaka vsebovati še naslednje podatke, ki sledijo uvodnim besedam “Pomembno
obvestilo“ ali enakovrednemu izrazu:
1.    
izjavo, da se mora živilo uporabljati pod zdravniškim nadzorom;
2.    
izjavo, ali je živilo primerno za uporabo kot edini vir prehrane;
3.    
če je to potrebno, izjavo, da je živilo namenjeno za specifično
starostno skupino;
4.    
če je to potrebno, izjavo, da živilo lahko povzroči zdravstvene težave,
če ga uživajo osebe, ki nimajo bolezni, motenj ali zdravstvenih stanj, katerim
je živilo namenjeno.
8. člen
Oznaka mora vsebovati še naslednje podatke:
1.    
izjavo “za dietetsko uravnavanje ______________“, kjer se v prazen
prostor vpiše bolezen, motnja ali zdravstveno stanje, za katerega je namenjeno
živilo;
2.    
če je to potrebno, izjavo, ki se nanaša na potrebno previdnost uporabe
in kontraindikacije;
3.    
lastnosti in značilnosti, ki posebno poudarjajo uporabnost živila v
zvezi s hranili, ki so povečana, zmanjšana, odstranjena ali spremenjena na
kakšen drug način, z utemeljitvijo uporabe;
4.    
če je to potrebno, opozorilo, da živilo ni za parenteralno uporabo.
9. člen
Če je to potrebno, mora oznaka vsebovati
tudi navodila za pravilno pripravo, uporabo in shranjevanje živila po odprtju
embalaže.
10. člen
Kadar se živilo za posebne zdravstvene
namene prvič daje v promet v Republiki Sloveniji, mora proizvajalec ali uvoznik
o tem obvestiti Zdravstveni inšpektorat Republike Slovenije in posredovati
oznako, pod katero bo živilo dano v promet (prva prijava-notifikacija). Če je
živilo že v prometu v katerikoli drugi državi, mora uvoznik, poleg oznake v
slovenskem jeziku, posredovati še originalno oznako in kopijo originalnega
potrdila o prvi prijavi v skladu s predpisom, ki ureja živila za posebne
prehranske namene.
11. člen
Živila za posebne zdravstvene namene so
lahko v prometu tudi v lekarnah in specializiranih prodajalnah za zdravila, ki
se izdajajo brez recepta.

Priloga
1: Nujno potrebna (esencialna) sestava živil, namenjenih za posebne zdravstvene
namene
Priloga
2: Imena, pod katerimi se dajejo v promet živila za posebne zdravstvene namene 

Pravilnik o živilih za posebne zdravstvene
namene (Uradni list RS, št. 46/02)
vsebuje naslednjo prehodno in končno določbo:
»12. člen
Živila za posebne zdravstvene namene, ki so
v prometu in ne izpolnjujejo pogojev iz tega pravilnika, so lahko v prometu do
30. novembra 2002.
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o živilih za
posebne zdravstvene namene (Uradni list RS, št. 54/07)
vsebuje naslednjo prehodno in končno določbo:
»4. člen
Zahteve za živila za posebne zdravstvene
namene za dojenčke iz prvega do četrtega odstavka 7. člena Pravilnika o
začetnih formulah za dojenčke in nadaljevalnih formulah za dojenčke in majhne
otroke (Uradni list RS, št. 54/07) se uporabljajo od
1. januarja 2012.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o živilih za
posebne zdravstvene namene (Uradni list RS, št. 2/09)
vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o živilih za posebne zdravstvene namene (Uradni list RS, št. 38/14) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.