1. člen
(vsebina sklepa)
Ta sklep določa podrobnejši način in pogoje
za trženje enot investicijskih skladov v Republiki Sloveniji.
2. člen
(uporaba sklepa)
(1) Določbe tega sklepa, ki
veljajo za družbo za upravljanje, se uporabljajo tudi za družbo za upravljanje
države članice in družbo za upravljanje tretje države, ki v Republiki Sloveniji
izvajajo trženje enot investicijskih skladov.
(2) Če se investicijski sklad iz
države članice ali tretje države upravlja sam, se določbe tega sklepa, ki se
nanašajo na družbo za upravljanje države članice ali družbo za upravljanje
tretje države, uporabljajo neposredno za investicijski sklad.
(3) Določbe tega sklepa, ki veljajo za
družbo za upravljanje, družbo za upravljanje države članice in družbo za
upravljanje tretje države, veljajo tudi za njihove pooblaščence, ki v imenu in
za račun družbe za upravljanje opravljajo trženje enot investicijskih skladov.
3. člen
(pojmi)
Za namene tega sklepa veljajo naslednje
opredelitve pojmov:
1.    
»pristopna izjava« je bodisi pristopna izjava iz 238. člena Zakona o
investicijskih skladih in družbah za upravljanje (Uradni list RS, št. 77/11 in
10/12 – ZPre-1C; v nadaljnjem besedilu: ZISDU-2) bodisi listina, na podlagi
katere vlagatelj pristopi k UCITS skladu države članice oziroma odprtemu
investicijskemu skladu tretje države;
2.    
»vpisno mesto« je vsako mesto, kjer lahko vlagatelj pristopi k pravilom
upravljanja ali k drugemu ustreznemu dokumentu investicijskega sklada oziroma
poda zahtevo za izplačilo odkupne vrednosti enot investicijskega sklada;
3.    
»vlagatelj« pomeni imetnika enote investicijskega sklada oziroma
potencialnega imetnika enote investicijskega sklada;
4.    
»imetnik enote« pomeni vsako fizično ali pravno osebo ali drug subjekt
zasebnega ali javnega prava, ki je imetnik dela, ene ali več enot investicijskega
sklada;
5.    
»prodajna dokumentacija« obsega prospekt investicijskega sklada,
dokument s ključnimi podatki za vlagatelje UCITS sklada, revidirana letna,
polletna in morebitna druga pogostejša periodična poročila o poslovanju
investicijskega sklada ter vsa ostala gradiva namenjena informiranju
vlagateljev;
6.    
»sintetični kazalnik tveganj in donosa« pomeni sintetični kazalnik v
smislu 8. člena Uredbe Komisije (EU) št. 583/2010 z dne 1. julija 2010 o
izvajanju Direktive 2009/65/ES Evropskega parlamenta in Sveta v zvezi s
ključnimi podatki za vlagatelje in pogoji, ki jih je treba izpolniti pri
posredovanju ključnih podatkov za vlagatelje ali prospekta na trajnem nosilcu
podatkov, ki ni papir, ali na spletni strani (UL L št. 176 z dne 10. 7.
2010, str. 1).
4. člen
(pravila ravnanja pri trženju enot
investicijskih skladov)
Družba za upravljanje mora pri trženju enot
investicijskih skladov ravnati vestno, pošteno in z ustrezno profesionalno
skrbnostjo ter v vsem paziti na interese vlagateljev na način, kot ga predpisuje
ZISDU-2, ta sklep, sklep Agencije za trg vrednostnih papirjev (v nadaljnjem
besedilu: Agencija), ki določa pravila poslovanja družbe za upravljanje ter
zakoni in na njihovi podlagi sprejeti predpisi, ki se nanašajo na varstvo
potrošnikov ter preprečevanje pranja denarja in financiranja terorizma.
5. člen
(plačilni agent)
(1) Izplačila enot ter drugih
terjatev iz naslova enot investicijskega sklada, oblikovanega oziroma
ustanovljenega v drugi državi članici Evropske unije, ki se na podlagi ZISDU-2
tržijo na območju Republike Slovenije, lahko potekajo samo preko ene ali več
bank s sedežem v Republiki Sloveniji, ki je pridobila dovoljenje Banke
Slovenije za opravljanje bančnih storitev, oziroma podružnic bank iz držav
članic Evropske unije, ustanovljenih na območju Republike Slovenije v skladu s
predpisi o bančništvu.
(2) Vplačila in izplačila enot ter
drugih terjatev iz naslova enot investicijskega sklada, oblikovanega oziroma
ustanovljenega v tuji državi, ki se na podlagi ZISDU-2 tržijo na območju
Republike Slovenije, lahko potekajo samo preko ene ali več bank oziroma
podružnic iz prvega odstavka tega člena.
6. člen
(lastnosti prodajne dokumentacije)
(1) Vsebina dokumenta s
ključnimi podatki za vlagatelje UCITS sklada mora biti skladna z Uredbo
Evropske Komisije št. 583/10 in vsebino prospekta UCITS sklada.
(2) Vsebina ostalih gradiv namenjenih
informiranju vlagateljev ne sme biti v nasprotju s prospektom, dokumentom s
ključnimi podatki za vlagatelje UCITS sklada ter revidiranimi letnimi in
polletnimi poročili investicijskega sklada.
(3) Prospekt investicijskega sklada
oblikovanega v drugi državi članici ali tretji državi, katerega enote se tržijo
v Republiki Sloveniji mora vsebovati dodatek za slovenske vlagatelje, ki
vsebuje:
1.    
firmo in naslov plačilnega agenta oziroma plačilnih agentov v Republiki
Sloveniji;
2.    
naslov vpisnih mest v Republiki Sloveniji oziroma navedbo naslova
spletne strani, kjer so podatki o vpisnih mestih v Republiki Sloveniji
vlagateljem na voljo, z navedbo, da so prospekt, pravila upravljanja oziroma
statut, dokument s ključnimi podatki za vlagatelje in letna, polletna in ostala
periodična poročila o poslovanju investicijskega sklada vlagateljem na voljo
brezplačno;
3.    
časopis, ki se prodaja na celotnem območju Republike Slovenije, v
katerem bodo objavljeni podatki o vrednosti enote premoženja investicijskega
sklada in način objave drugih relevantnih podatkov v zvezi s poslovanjem
investicijskega sklada;
4.    
kratek opis obdavčitve imetnikov enot investicijskega sklada rezidentov
Republike Slovenije.
7. člen
(podrobnejše lastnosti oglasov)
(1) Šteje se, da je oglas jasno
prepoznaven kot tak, kar zahteva prvi odstavek 136. člena ZISDU-2, če vsebuje
firmo in sedež družbe za upravljanje oziroma navedbo osebe, ki gradivo
uporablja za trženje oziroma je naročila objavo oglasa, če to ni družba za
upravljanje.
(2) Če oglas vsebuje imena oziroma
firme investicijskih skladov mora vsebovati tudi navedbo iz četrtega odstavka
136. člena ZISDU-2.
(3) Šteje se, da je oglas, ki vsebuje
podatek o pretekli donosnosti naložbe v enote investicijskega sklada, jasen,
nedvoumen in da ni zavajajoč, kar zahteva drugi odstavek 136. člena ZISDU-2,
če:
1.    
izračun pretekle donosnosti temelji na podatkih o vrednosti enote
premoženja oziroma knjigovodski oziroma tržni ceni delnice investicijskega
sklada;
2.    
upoštevaje uporabljeni medij sporočanja ter ciljno publiko, vsebuje
jasno izraženo oziroma na vidnem mestu čitljivo zapisano opozorilo, da pretekla
donosnost naložbe ni pokazatelj njene donosnosti v prihodnosti;
3.    
vsebuje »sintetični kazalnik tveganj in donosa« investicijskega sklada;
4.    
vsebuje podatke o najvišjih vstopnih in izstopnih stroških oziroma
stroških, ki bremenijo kupca ob vpisu enot investicijskega sklada ter
opozorilo, da navedeni stroški zmanjšujejo prikazano donosnost;
5.    
podatek o pretekli donosnosti investicijskega sklada odraža rezultat v
letnem ali večletnem časovnem obdobju, ki se začne s prvim dnem koledarskega
meseca in konča z zadnjim dnem koledarskega meseca;
6.    
je sestavljen tako, da ne bodo še posebej poudarjene besedne zveze:
donos, donosnost, rast, dvig ali njihove izpeljanke, ali pa, da se grafično ali
kako drugače nesorazmerno poudarja podatek o pretekli donosnosti glede na druge
podatke.
(4) Če prospekt investicijskega sklada
vlagateljem ni na voljo v slovenskem jeziku, mora oglas vsebovati navedbo
jezika, v katerem so dokumenti investicijskega sklada vlagateljem na voljo.
(5) Če oglas vsebuje tudi obrazec
pristopne izjave k investicijskemu skladu, mu mora biti priložen tudi dokument
s ključnimi podatki za vlagatelje investicijskega sklada.
8. člen
(vpisno mesto)
(1) Družba za upravljanje je
dolžna zagotoviti, da vpisno mesto izpolnjuje ustrezne kadrovske, tehnične in
organizacijske pogoje, ki so potrebni, da trženje enot investicijskega sklada
poteka skladno s predpisi.
(2) Šteje se, da vpisno mesto
izpolnjuje kadrovske pogoje iz prvega odstavka tega člena, če imajo fizične
osebe, ki v okviru vpisnega mesta opravljajo trženje enot investicijskih
skladov dovoljenje Agencije iz 137. člena ZISDU-2.
(3) Šteje se, da vpisno mesto
izpolnjuje tehnične in organizacijske pogoje iz prvega odstavka tega člena, če:
1.    
se nahaja v uradnih poslovnih prostorih, ki so ločeni od zasebnih
prostorov, pri čemer se kot uradni poslovni prostor šteje poslovni prostor, ki
je registriran kot sedež, podružnica oziroma poslovna enota osebe, ki izvaja
trženje investicijskih skladov, in ki izpolnjuje vsaj enega od naslednjih pogojev:
a)      
je kot vpisno mesto naveden in objavljen na spletni strani družbe za
upravljanje;
b)      
je kot vpisno mesto naveden v prospektu investicijskega sklada;
c)      
je kot vpisno mesto naveden v uradnem obvestilu iz priloge 1 Uredbe
Komisije (EU) št. 584/2010 z dne 1. julija 2010 o izvajanju Direktive
2009/65/ES Evropskega parlamenta in Sveta v zvezi z obliko in vsebino
standardnega uradnega obvestila in potrdila KNPVP, uporabo elektronske komunikacije
med pristojnimi organi za namene obveščanja in postopki za preverjanje na kraju
samem ali preiskavo ter izmenjavo informacij med pristojnimi organi (UL L št.
176 z dne 10. 7. 2010, str. 16);
2.    
je na vpisnem mestu potencialnemu vlagatelju zagotovljena ustrezna raven
zasebnosti;
3.    
so vse fizične kopije pristopnih izjav in zahtev za izplačilo ter drugi
pisno dokumentirani podatki o vlagatelju hranjeni v sefu ali omari, odporni na
fizično silo in silo okolja, pri čemer se ta nahaja znotraj uradnega poslovnega
prostora oziroma so hranjeni pri certificiranih in za to dejavnost pooblaščenih
osebah, ki so ustrezno opremljene ter poslujejo v skladu z veljavno zakonodajo
in ISO standardi s področja ravnanja z dokumentarnim ter arhivskim gradivom;
4.    
imajo dostop do dokumentov iz prejšnje točke izključno za to pooblaščene
osebe;
5.    
so v primeru, da oseba trženje enot izvaja prek svetovnega spleta, in v
primeru, da oseba podatke o vlagateljih shranjuje in obdeluje računalniško,
upoštevani pogoji glede delovanja elektronskega informacijskega sistema družbe
za upravljanje;
6.    
vpisno mesto posluje v skladu z delovnim časom, o katerem je vlagatelj
ustrezno obveščen;
7.    
je zagotovljeno naravi dejavnosti prilagojeno tehnično oziroma fizično
varovanje vpisnega mesta, opreme in podatkov o vlagateljih.
(4) Pogoja iz 1. in 6. točke
prejšnjega odstavka ni treba izpolnjevati, če se kot vpisno mesto uporablja
posamezna spletna stran.
(5) Vsaka fizična oseba, ki izvaja
trženje enot investicijskih skladov v Republiki Sloveniji, mora delovati v
okviru določenega vpisnega mesta, pri čemer pa lahko vlagatelju omogoči pristop
k pravilom upravljanja investicijskega sklada tudi zunaj uradnega poslovnega
prostora vpisnega mesta. Tudi v primeru iz prejšnjega stavka mora biti
zagotovljeno, da so izpolnjeni vsi pogoji iz 8. do 10. člena tega sklepa.
9. člen
(postopek izvedbe prodaje)
(1) Šteje se, da oseba, ki
izvaja trženje enot investicijskih skladov, ravna vestno in z ustrezno
profesionalno skrbnostjo kot to zahteva 4. člen tega sklepa, če:
1.    
se vlagatelju izkaže s svojim imenom in priimkom ter podatkom o firmi,
ki jo zastopa, in mu na njegovo zahtevo predloži ustrezno pooblastilo družbe za
upravljanje in/ali dovoljenje iz 137. člena ZISDU-2;
2.    
v primeru prodaje zunaj uradnega poslovnega prostora vpisnega mesta
vlagatelju predloži tudi podatek o naslovu vpisnega mesta, v okviru katerega
deluje.
(2) Družba za upravljanje mora, da bi
lahko vlagatelju priporočila, kateri investicijski skladi so zanj primerni, od
vlagatelja, kadar je ta fizična oseba oziroma zakoniti zastopnik fizične osebe,
pridobiti informacije o njegovem poznavanju finančnih naložb in izkušnjah pri
naložbah v vrednostne papirje oziroma investicijske sklade, njegovem finančnem
položaju, odnosu do tveganj in naložbenih ciljih.
(3) Če družba za upravljanje na
podlagi informacij, ki jih prejme po drugem odstavku tega člena, oceni, da
investicijski sklad oziroma kombinacija investicijskih skladov, ki naj bi bili
predmet vlagateljevih naložb, zanj niso primerni, ga mora na to opozoriti.
(4) Če se vlagatelj odloči, da družbi
za upravljanje ne bo posredoval informacij iz drugega odstavka tega člena ali
da ji bo posredoval nepopolne informacije o svojem znanju in izkušnjah, ga mora
družba za upravljanje opozoriti, da zaradi te njegove odločitve ne more
oceniti, ali je naložba zanj primerna ali ne.
(5) V primerih iz tretjega in četrtega
odstavka tega člena mora družba za upravljanje vlagatelju v podpis predložiti
izjavo o tveganjih, katere vzorec je priloga k temu sklepu.
(6) Izjava o tveganjih je lahko v
pisni in/ali elektronski obliki in se hrani skupaj z vlagateljevo pristopno
izjavo.
10. člen
(pregled vlagatelja)
Pred podpisom pristopne izjave k pravilom
upravljanja investicijskega sklada mora družba za upravljaje opraviti pregled
vlagatelja in pridobiti podatke o njem v skladu s predpisi s področja
preprečevanja pranja denarja in financiranja terorizma.
11. člen
(odstop od naložbe)
(1) Če pravila upravljanja
investicijskega sklada določajo, da lahko vlagatelj v določenem času prekliče
svojo pristopno izjavo, mora oseba, ki trženje izvaja, vlagatelja na to pravico
opozoriti že ob prejemu njegove pristopne izjave.
(2) Kadar je pristopno izjavo
investicijskega sklada mogoče posredovati v elektronski obliki, mora biti
opozorilo iz prejšnjega odstavka jasno navedeno na istem mestu kot obrazec s
pristopno izjavo.
KONČNI DOLOČBI
12. člen
(prenehanje uporabe sklepa)
Z dnem uveljavitve tega sklepa se preneha
uporabljati Sklep o načinu in pogojih za trženje in oglaševanje investicijskih
skladov (Uradni list RS, št. 52/07 in 107/07).
13. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-42/2011-3
Ljubljana, dne 11. aprila 2012
EVA 2012-1611-0077
Predsednik sveta
Agencije za trg vrednostnih papirjev
dr. Damjan Žugelj l.r.

Priloga: Vzorec izjave o
tveganjih