I. SPLOŠNA DOLOČBA
1. člen
(vsebina)
(1) Ta pravilnik določa kadrovske,
izobrazbene, prostorske, organizacijske, tehnične in druge pogoje, ki jih mora
izpolnjevati fizična ali pravna oseba za pridobitev dovoljenja za opravljanje
storitev potrošniškega kreditiranja (v nadaljnjem besedilu: dajalec kreditov)
ter obliko, vsebino in način ravnanja z nalepko, ki jo ob izdaji dovoljenja
dajalcu kreditov izda Ministrstvo za gospodarski razvoj in tehnologijo (v
nadaljnjem besedilu: ministrstvo).
(2) S pravilnikom se ureja tudi vloga
za pridobitev ali podaljšanje dovoljenja za opravljanje storitev potrošniškega
kreditiranja (v nadaljnjem besedilu: dovoljenje).
II. POGOJI ZA POTROŠNIŠKO KREDITIRANJE
2. člen
(kadrovski in izobrazbeni pogoji)
(1) Dajalec kreditov mora imeti osebo,
odgovorno za vodenje in pravilnost poslovnega procesa potrošniškega
kreditiranja (v nadaljnjem besedilu: odgovorna oseba) in vsaj eno zaposleno
osebo z vsaj polovičnim delovnim časom za opravljanje storitev potrošniškega
kreditiranja.
(2) Odgovorna oseba in delavci, ki
opravljajo storitve potrošniškega kreditiranja (v nadaljnjem besedilu:
delavci), morajo imeti pridobljeno najmanj visokošolsko izobrazbo po strokovnem
študijskem programu prve stopnje v skladu z zakonom, ki ureja visoko šolstvo.
(3) Odgovorna oseba mora imeti vsaj
štiri, delavci pa vsaj tri leta delovnih izkušenj na področju potrošniškega
kreditiranja ali na drugem sorodnem področju.
(4) Ne glede na prejšnji odstavek
imajo lahko delavci s pridobljeno visokošolsko izobrazbo ekonomske smeri eno
leto delovnih izkušenj na področjih iz prejšnjega odstavka.
3. člen
(prostorski in tehnični pogoji)
(1) Dajalec kreditov mora imeti
poslovni prostor, pisarniško in tehnično opremo, ki zagotavlja vodenje
ustreznih evidenc o sklenjenih potrošniških kreditnih pogodbah ter pristojnim
organom in pooblaščenim osebam omogoča vpogled v njeno poslovanje.
(2) Ob vhodu v poslovni prostor mora
biti na vidnem mestu napis z navedbo firme in sedeža ali imena in naslova
dajalca kreditov.
(3) Poslovni prostor mora imeti ločen
prostor, ki zagotavlja potrošniku, da se nemoteno seznani s kreditno pogodbo in
preuči njene pogoje.
(4) Stanovanje se ne šteje kot
poslovni prostor.
(5) Dajalec kreditov mora razpolagati
z informacijsko tehnologijo, ki zagotavlja stalno in varno podporo poslovnemu
procesu potrošniškega kreditiranja.
(6) Informacijska podpora mora ob
vsakem času omogočati zlasti izračun efektivne obrestne mere, stanje dolga,
izdelavo obračuna obveznosti predčasnega odplačila, preostali znesek kredita
ter podatke za opravljanje nadzora v skladu z zakonom, ki ureja potrošniške
kredite.
4. člen
(organizacijski pogoji)
(1) Dajalec kreditov mora v okviru
organizacije poslovnega procesa potrošniškega kreditiranja določiti način sprejemanja
odločitev in opredeliti odgovornost posameznih delavcev glede na obseg in vrste
potrošniških kreditov.
(2) V vseh fazah poslovnega procesa
mora biti potrošniku zagotovljeno varstvo njegovih osebnih podatkov.
5. člen
(organizacijske enote)
(1) Dajalec kredita lahko opravlja
storitve potrošniškega kreditiranja tudi v krajevno ločenih organizacijskih
enotah, ki morajo biti razvidne iz žiga dajalca kreditov, pri čemer mora vsaka
organizacijska enota izpolnjevati pogoje iz 2., 3. in prejšnjega člena tega
pravilnika.
(2) Če dajalec kreditov po pridobitvi
dovoljenja odpre novo organizacijsko enoto, v kateri želi opravljati storitve
potrošniškega kreditiranja, mora pridobiti dodatno dovoljenje ministrstva.
III. VLOGA ZA DOVOLJENJE
6. člen
(vloga za pridobitev ali podaljšanje
dovoljenja)
(1) Za pridobitev ali podaljšanje
dovoljenja se vloži pisna vloga po pošti ali elektronski poti. Za podaljšanje
dovoljenja se vloži vloga najmanj dva meseca pred iztekom veljavnosti
dovoljenja.
(2) Vloga mora vsebovati naslednje
podatke in dokumentacijo:
-       
firmo, sedež in matično številko pravne osebe ali ime, naslov in matično
številko samostojnega podjetnika posamez­nika;
-       
ime in priimek odgovorne osebe in obseg pooblastil;
-       
točen naslov kraja oziroma krajev, kjer se sklepajo kreditne pogodbe in
druge storitve potrošniškega kreditiranja, opis poslovnih prostorov s tlorisno
skico in dokazilo o pravici do razpolaganja s prostori;
-       
skupno število zaposlenih;
-       
število delavcev, zaposlenih po pogodbi o zaposlitvi, ki bodo opravljali
storitve potrošniškega kreditiranja in dokazila o njihovi zaposlitvi;
-       
dokazila o izobrazbi in delovnih izkušnjah odgovorne osebe in delavcev,
ki bodo opravljali storitve potrošniškega kreditiranja;
-       
dokazilo o zagotavljanju sistema varstva osebnih podatkov v skladu s
predpisi o varstvu osebnih podatkov;
-       
dokazilo o zagotavljanju ustrezne informacijske podpore s podatki o
strojni in programski opremi;
-       
opis vodenja evidenc o kreditih;
-       
opis organizacije poslovnega procesa in sistem odločanja (npr.
organigram);
-       
splošne pogoje in druge akte, če obstajajo, na podlagi katerih se izvaja
dejavnost potrošniškega kreditiranja;
-       
vrste predvidenih potrošniških kreditov;
-       
vzorce kreditnih pogodb v skladu z zakonom, ki ureja potrošniške
kredite.
IV. NALEPKA ZA DOVOLJENJE
7. člen
(izdaja in oblika nalepke)
(1) Ministrstvo dajalcu kreditov, ki
je pridobil dovoljenje, izda nalepko štirioglate oblike z zaobljenimi vogali,
velikosti 16,5 x 11,7 cm, modre barve z modrim napisom na belem polju
"DOVOLJENJE ZA POTROŠNIŠKO KREDITIRANJE". Pod tem napisom je na modri
podlagi izpisano v zlati barvi "Ministrstvo za gospodarski razvoj in
tehnologijo".
(2) Z nalepko dajalec kredita izkazuje
pridobitev dovoljenja.
8. člen
(ravnanje z nalepko)
Dajalec kredita mora z nalepko skrbno
ravnati in jo nalepiti na vidnem mestu.
9. člen
(izdaja dodatne ali nove nalepke)
(1) Ministrstvo izda dajalcu kreditov
dodatno nalepko za vsako organizacijsko enoto, za katero pridobi dovoljenje.
(2) Če se nalepka poškoduje, mora
dajalec kredita poškodovano nalepko vrniti ministrstvu, ki mu na zahtevo izda
novo nalepko.
10. člen
(odstranitev in vračilo nalepke)
(1) Dajalec kreditov mora nalepko, do
katere ni več upravičen odstraniti in jo vrniti ministrstvu.
(2) Dajalec kreditov, ki je prejel
novo nalepko, mora staro nalepko odstraniti in jo v roku 14 dni vrniti ministrstvu.
(3) Dajalec kreditov, ki delno ali v
celoti preneha z opravljanjem storitev potrošniškega kreditiranja, mora nalepko
odstraniti z dnem prenehanja opravljanja storitev potrošniškega kreditiranja in
jo v roku štirinajstih dni vrniti ministrstvu.
(4) Dajalec kreditov, kateremu
dovoljenje preneha, mora odstraniti nalepko z dnem prenehanja dovoljenja in jo
v roku štirinajstih dni vrniti ministrstvu.
(5) Dajalec kreditov, kateremu je
odvzeto dovoljenje, mora takoj po dokončnosti odločbe o odvzemu dovoljenja nalepko
odstraniti in jo vrniti ministrstvu.
(6) Dajalcu kreditov, ki po prenehanju
opravljanja storitev potrošniškega kreditiranja, po prenehanju ali po odvzemu
dovoljenja, nalepke ne odstrani in ne vrne ministrstvu v predpisanem roku,
nalepko na njegove stroške odstrani Tržni inšpektorat Republike Slovenije.
V. KONČNI DOLOČBI
11. člen
(razveljavitev predpisa)
Z dnem uveljavitve tega pravilnika preneha
veljati Pravilnik o pogojih za opravljanje storitev potrošniškega kreditiranja
(Uradni list RS, št. 102/10 in 109/11).
12. člen
(uveljavitev pravilnika)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-235/2013/9
Ljubljana, dne 30. januarja 2014
EVA 2013-2130-0033
v funkciji ministra za gospodarski
razvoj in tehnologijo
dr. Uroš Čufer l.r.
Minister
za finance