I.
Državni zbor ugotavlja, da zakonodajnega referenduma o Zakonu
o ratifikaciji Sporazuma med Vlado Republike Slovenije in Organizacijo za
sodelovanje pri skupnem oboroževanju (OCCAR) o upravljanju programa Boxer s
strani OCCAR (MSOSSO, EPA 2238-VIII) ni dopustno razpisati, ker gre za zakon iz
tretje alineje drugega odstavka 90. člena Ustave Republike Slovenije (Uradni
list RS, št. 33/91-I, 42/97, 66/00, 24/03, 69/04, 68/06, 47/13, 75/16 in
92/21).
II.
Pobudnik za vložitev zahteve za razpis zakonodajnega referenduma
lahko v petnajstih dneh od objave tega sklepa v Uradnem listu Republike
Slovenije zahteva, da Ustavno sodišče Republike Slovenije preizkusi ustavnost
tega sklepa. Zahteva se vloži pri Ustavnem sodišču Republike Slovenije.
III.
Ta sklep začne veljati naslednji dan po objavi v Uradnem
listu Republike Slovenije.
IV.
Državni zbor je na 29. seji 2. 2. 2022 sprejel Zakon o
ratifikaciji Sporazuma med Vlado Republike Slovenije in Organizacijo za
sodelovanje pri skupnem oboroževanju (OCCAR) o upravljanju programa Boxer s
strani OCCAR (MSOSSO, EPA 2238-VIII).
Vlada Republike Slovenije (v nadaljnjem besedilu: Vlada) je
9. 2. 2022 Državnemu zboru v skladu s prvim odstavkom 21. člena Zakona o
referendumu in o ljudski iniciativi (Uradni list RS, št. 26/07 – uradno prečiščeno
besedilo, 6/18 – odl. US in 52/20; v nadaljnjem besedilu: ZRLI) predlagala
sprejetje Sklepa o nedopustnosti razpisa zakonodajnega referenduma o Zakonu o
ratifikaciji Sporazuma med Vlado Republike Slovenije in Organizacijo za
sodelovanje pri skupnem oboroževanju (OCCAR) o upravljanju programa Boxer s
strani OCCAR.
Tretja alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21; v nadaljnjem besedilu: Ustava) določa, da referenduma ni
dopustno razpisati o zakonih o ratifikaciji mednarodnih pogodb. V skladu z
določbo 21. člena ZRLI Državni zbor v 14 dneh po prejemu pobude za razpis
zakonodajnega referenduma glede zakona, o katerem v skladu z drugim odstavkom 90.
člena Ustave referenduma ni dopustno razpisati, sprejme sklep, s katerim
ugotovi, da referenduma ni dopustno razpisati. V sklepu se navedejo razlogi,
zaradi katerih referenduma ni dopustno razpisati.
Zakon o ratifikaciji Sporazuma med Vlado Republike Slovenije
in Organizacijo za sodelovanje pri skupnem oboroževanju (OCCAR) o upravljanju
programa Boxer s strani OCCAR je zakon o ratifikaciji mednarodne pogodbe, in
sicer Sporazuma med Vlado Republike Slovenije in Organizacijo za sodelovanje
pri skupnem oboroževanju (OCCAR) o upravljanju programa Boxer s strani OCCAR.
Upoštevajoč zgoraj navedeno pravno podlago, razpis zakonodajnega referenduma o
zakonih o ratifikaciji mednarodnih pogodb ni dopusten.
V Poročilu o pripravi Predloga ustavnega zakona o spremembah 90.,
97. in 99. člena Ustave Republike Slovenije, EPA 620-VI (št. 001-02/12-16/) z
dne 29. 3. 2012 je Ustavna komisija Državnega zbora zapisala, da prepoved
razpisa zakonodajnega referenduma o zakonih o ratifikaciji mednarodnih pogodb
izhaja iz narave sklepanja mednarodnih pogodb, saj se morebitni pomisleki o
vsebini teh pogodb in njihovi protiustavnosti lahko uveljavijo le pred
ratifikacijami. Tako drugi odstavek 160. člena Ustave določa, da na predlog
Predsednika republike, Vlade ali tretjine poslancev državnega zbora izreka
Ustavno sodišče v postopku ratifikacije mednarodnih pogodbe mnenje o njeni
skladnosti z Ustavo, Državni zbor pa je vezan na mnenje Ustavnega sodišča.
V konkretnem primeru v postopku ratifikacije Sporazuma med
Vlado Republike Slovenije in Organizacijo za sodelovanje pri skupnem
oboroževanju (OCCAR) o upravljanju programa Boxer s strani OCCAR na Ustavno
sodišče ni bil vložen predlog za podajo mnenja o skladnosti navedene mednarodne
pogodbe z Ustavo.
Zakon o ratifikaciji Sporazuma med Vlado Republike Slovenije
in Organizacijo za sodelovanje pri skupnem oboroževanju (OCCAR) o upravljanju
programa Boxer s strani OCCAR določa, da se ratificira Sporazum med Vlado
Republike Slovenije in Organizacijo za sodelovanja pri skupnem oboroževanju
(OCCAR) o upravljanju programa Boxer s strani OCCAR, s katerim se vzpostavlja
pravna podlaga za upravljanje programa Boxer za Republiko Slovenijo s strani
OCCAR in opredeli pogoje njunega sodelovanja v programu. Sporazum sestavljata
pismo o ponudbi, ki ga je prek Ministrstva za obrambo na Vlado naslovil
predsedujoči nadzornega odbora OCCAR in ki opredeljuje upravljanje programa
Boxer za Republiko Slovenijo s strani OCCAR ter pogoje njunega sodelovanja v
programu ter pismo o sprejetju pogojev, ki ga je Vlada prek Ministrstva za
obrambo kot odgovor na pismo o ponudbi poslala predsedujočemu nadzornega odbora
OCCAR, s čimer je potrdila sprejem ponujenih pogojev. Sporazum, sklenjen z
izmenjavo obeh pisem, opredeljuje sodelovanje Vlade kot države nečlanice OCCAR
v programu Boxer, ki ga skladno s svojimi pravili upravlja OCCAR. S sklenitvijo
sporazuma Vlada tako soglaša s sodelovanjem v telesih programa Boxer, in sicer
programskem svetu in programskem odboru, in s prenosom pooblastil o odločanju
njenim predstavnikom v teh telesih. Obenem soglaša, da OCCAR vodi in upravlja
program Boxer skladno z določbami konvencije OCCAR, varnostnega sporazuma in
pravili OCCAR. Sporazum vsebuje tudi določbe o privilegijih in imunitetah
predstavnikov OCCAR, glede česar se sklicuje na določbe Priloge I – Privilegiji
in imunitete konvencije OCCAR, ter določbe o reševanju sporov med
pogodbenikoma, glede česar se sklicuje na določbe Priloge II – Arbitraža
konvencije OCCAR. S sklenitvijo sporazuma se tako Vlada zaveže, da se bo z
drugimi državami udeleženkami programa Boxer dogovorila o programski odločitvi,
s podpisom katere bo postal program Boxer za Republiko Slovenijo zavezujoč
enako kot za države članice OCCAR, ki sodelujejo v programu.
Iz navedenega Državni zbor ugotavlja, da je Zakon o
ratifikaciji Sporazuma med Vlado Republike Slovenije in Organizacijo za
sodelovanje pri skupnem oboroževanju (OCCAR) o upravljanju programa Boxer s
strani OCCAR zakon o ratifikaciji mednarodne pogodbe, in sicer o ratifikaciji
Sporazuma med Vlado Republike Slovenije in Organizacijo za sodelovanje pri
skupnem oboroževanju (OCCAR) o upravljanju programa Boxer s strani OCCAR, zato
v skladu s tretjo alinejo drugega odstavka 90. člena Ustave razpis
zakonodajnega referenduma o tem zakonu ni dopusten.
Št. 200-10/21-22/31
Ljubljana, dne 21. februarja 2022
EPA 2238-VIII
Državni zbor
Republike Slovenije
Igor Zorčič
predsednik