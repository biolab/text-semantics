1. člen
(vsebina)
(1) Ta pravilnik določa vsebino vloge in
postopek registracije ter odobritve obratov nosilcev dejavnosti na področju
krme za izvajanje:
-      
Uredbe Evropskega parlamenta in Sveta (ES) št.
183/2005 z dne 12. januarja 2005 o zahtevah glede higiene krme (UL L št.
35 z dne 8.2.2005, str. 1), zadnjič spremenjene z Uredbo (ES) št. 219/2009
Evropskega parlamenta in Sveta z dne 11. marca 2009
o prilagoditvi nekaterih aktov, za katere se uporablja postopek iz
člena 251 Pogodbe, Sklepu Sveta 1999/468/ES glede regulativnega postopka
s pregledom — Prilagoditve regulativnemu postopku s pregledom – Drugi
del (UL L
št. 87 z dne 31.3.2009, str. 109), (v nadaljnjem besedilu: Uredba
183/2005/ES), in 
-      
Uredbe (ES) št. 767/2009 Evropskega parlamenta in Sveta z dne 13. julija
2009 o dajanju krme v promet in njeni uporabi, spremembi Uredbe (ES) št.
1831/2003 Evropskega parlamenta in Sveta in razveljavitvi Direktive Sveta
79/373/EGS, Direktive Komisije 80/511/EGS, direktiv Sveta 82/471/EGS,
83/228/EGS, 93/74/EGS, 93/113/ES in 96/25/ES ter Odločbe Komisije 2004/217/ES
(UL L št. 229 z dne 1.9.2009, str. 1), zadnjič spremenjene z Uredbo Komisije
(EU) št. 939/2010 z dne 20. oktobra 2010 o spremembi Priloge IV k Uredbi (ES)
št. 767/2009 glede dovoljenih toleranc pri označevanju sestave posamičnih krmil
ali krmnih mešanic iz člena 11(5) (UL L št. 277 z dne 21.10.2010, str. 4), (v
nadaljnjem besedilu: Uredba 767/2009/ES).
(2) Ta pravilnik se uporablja za nosilce
dejavnosti poslovanja s krmo, ki delujejo v katerikoli fazi proizvodnje,
predelave, shranjevanja, prevoza, distribucije krme ali uvoza krme, razen
primarne pridelave krme.
2. člen
(registracija obratov, razen obratov na
kmetijskih gospodarstvih)
(1) Za registracijo obratov v skladu z
9., 23. oziroma 24. členom Uredbe 183/2005/ES vloži nosilec dejavnosti
poslovanja s krmo, razen nosilcev dejavnosti iz 3. in 4. člena tega pravilnika,
najmanj 15 dni pred predvidenim začetkom opravljanja dejavnosti na pristojni območni urad Veterinarske uprave
Republike Slovenije (v nadaljnjem besedilu: OU VURS) vlogo za registracijo nosilca dejavnosti poslovanja s krmo. Vloga za
registracijo nosilca dejavnosti poslovanja s krmo
mora vsebovati podatke o vlagatelju (osebno ime oziroma firmo in naslov oziroma
sedež nosilca dejavnosti poslovanja s krmo) in podatke o obratu (ime in naslov
obrata ter odgovorno osebo), podatke o vrstah živali,
katerim je krma namenjena, in navedbo dejavnosti, ki jih obrat izvaja. Obrazec
vloge za registracijo nosilca dejavnosti poslovanja s krmo je dostopen na
spletni strani VURS.
(2) Na podlagi vloge iz prejšnjega
odstavka OU VURS obrat vpiše v seznam registriranih obratov nosilcev dejavnosti
na področju krme in nosilcu dejavnosti pošlje izpis iz evidence obratov
nosilcev dejavnosti na področju krme, ki velja kot potrdilo o registraciji.
(3) Nosilec dejavnosti na
področju krme mora v roku 30 dni obvestiti OU VURS o vsaki spremembi
podatkov iz vloge.
(4) Za izvajanje točke (c) prvega odstavka
17. člena Uredbe 767/2009/ES OU VURS na zahtevo nosilca dejavnosti poslovanja s
krmo, ki opravlja dejavnosti proizvodnje ali uvoza krmnih dodatkov, premiksov
oziroma krmnih mešanic in za katere se ne zahteva odobritev iz 4. člena tega
pravilnika, dodeli nosilcu dejavnosti poslovanja s krmo identifikacijsko številko.
(5) Identifikacijska številka iz prejšnjega
odstavka ima enako sestavo kot številka odobritve iz sedmega odstavka 4. člena
tega pravilnika, pri čemer se ne navede oznake »α«.
3. člen
(registracija obratov na kmetijskih
gospodarstvih)
(1) Registracija v skladu z 9. členom
Uredbe 183/2005/ES je obvezna za kmetijska gospodarstva, ki izvajajo eno ali
več naslednjih dejavnosti:
-      
proizvodnja krmnih mešanic za potrebe lastnega kmetijskega gospodarstva
brez uporabe krmnih dodatkov ali premiksov iz dodatkov, razen dodatkov za
siliranje;
-      
proizvodnja krmnih mešanic za potrebe lastnega kmetijskega gospodarstva
z uporabo krmnih dodatkov ali premiksov iz dodatkov, razen uporabe zootehničnih
dodatkov, ki so navedeni v 3. poglavju Priloge IV Uredbe 183/2005/ES;
-      
krmljenje živali, namenjenih za proizvodnjo hrane, samo z dokupljeno
krmo.
(2) Nosilci kmetijskih gospodarstev iz
prejšnjega odstavka vložijo na Ministrstvo za kmetijstvo, gozdarstvo in
prehrano (v nadaljnjem besedilu: ministrstvo) vloge za registracijo svojih
obratov na obrazcu, ki je dostopen na spletni strani VURS in na spletni strani
ministrstva (http://www.mkgp.gov.si), najmanj 15 dni pred predvidenim
začetkom opravljanja dejavnosti. Vloge vložijo na enega od naslednjih načinov:
-      
po pošti;
-      
izvajalcu letnega uradnega veterinarskega pregleda v skladu s pravilnikom,
ki ureja redne uradne veterinarske preglede na gospodarstvih;
-      
skupaj z vlogo za uveljavljanje ukrepov kmetijske politike za leto 2006
ali 2007;
-      
elektronsko prek spletnih strani MKGP in VURS.
(3) Vloge za registracijo iz
prejšnjega odstavka ni treba vložiti tistim kmetijskim gospodarstvom, ki krmijo
živali, namenjene za proizvodnjo hrane, samo z dokupljeno krmo in katerih
obrati so registrirani pri VURS kot obrati na področju primarne proizvodnje
živil živalskega izvora.
(4) Na podlagi vloge iz drugega
odstavka tega člena ministrstvo obrat vpiše v evidenco obratov nosilcev
dejavnosti na področju krme na kmetijskih gospodarstvih. Ministrstvo nosilcu
kmetijskega gospodarstva pošlje izpis iz evidence, ki velja kot potrdilo o
registraciji.
(5) Nosilec dejavnosti
kmetijskega gospodarstva mora v roku 30 dni obvestiti ministrstvo o vsaki
spremembi podatkov iz vloge.
4. člen
(odobritev)
(1) Odobritev je obvezna za obrate iz prvega
in tretjega odstavka 10. člena Uredbe 183/2005/ES.
(2) V skladu z drugim odstavkom 10.
člena Uredbe 183/2005/ES je odobritev obvezna za:
a) 
obrate za proizvodnjo medicirane krme, ki
morajo poleg pogojev iz Uredbe 183/2005/ES izpolnjevati tudi pogoje iz
pravilnika, ki ureja pogoje za proizvodnjo, promet in uporabo medicirane krme,
b) 
obrate, ki pri sušenju ali obdelavi krme
uporabljajo direktno toploto, in
c) 
obrate iz drugega odstavka
8. člena Uredbe 767/2009/ES, ki pri proizvodnji posamičnih krmil ali krmnih
mešanic uporabljajo krmne dodatke iz 2. poglavja Priloge IV Uredbe 183/2005/ES, katerih
vsebnost v končnem proizvodu je več kot 100 krat višja od določene najvišje
vsebnosti v popolni krmni mešanici.
(3) Postopek odobritve se začne na podlagi
vloge, ki jo nosilec dejavnosti poslovanja s krmo vloži na OU VURS. Vloga za
odobritev obrata nosilca dejavnosti poslovanja s krmo mora vsebovati podatke o
vlagatelju (osebno ime oziroma firmo in naslov oziroma sedež nosilca dejavnosti
poslovanja s krmo) in podatke o obratu (ime in naslov obrata ter odgovorno
osebo), podatke o vrstah živali, katerim je krma
namenjena, in navedbo dejavnosti, ki jih obrat izvaja. Obrazec vloge za
odobritev obrata nosilca dejavnosti poslovanja s krmo je dostopen na spletni
strani VURS.
(4) Vlogi za odobritev obrata nosilca
dejavnosti poslovanja s krmo morajo nosilci dejavnosti priložiti dokumentacijo
o:
1.    
prostorih, opremi, skladiščih, vozilih:
-  
tloris postavitve objekta z označenim vhodom in izhodom,
-  
načrt objekta v merilu 1: 100 do 1: 500, odvisno od velikosti objekta,
-  
tehnični podatki o opremi in vozilih,
-  
shema proizvodnje s proizvodnimi tokovi in opisom tehnološkega postopka,
-  
opis posameznih faz proizvodnje: sprejem surovin, hranjenje surovin,
proizvodnja, embaliranje, skladiščenje in izdaja končnih proizvodov na trg,
-  
opis opreme in orodja z načrtom vzdrževanja in načrt o zagotavljanju
homogenosti proizvodov,
-  
opis skladiščnih kapacitet in predvidena dnevna oziroma letna
proizvodnja,
-  
načrt čiščenja in dezinfekcije ter program za nadzor škodljivcev;
2.    
osebju:
- 
organizacijska shema podjetja,
- 
sistemizacija delovnih mest,
- 
usposobljenost osebja in odgovornosti,
- 
seznam odgovornih oseb za proizvodnjo, kakovost in varnost proizvodov,
- 
program izobraževanja delavcev;
3.    
proizvodnji in kontroli kakovosti:
-  
sistem analize tveganja in kritičnih kontrolnih točk v obratu ­(HACCP),
-  
dokazila o testih navzkrižne kontaminacije,
-  
dokazila o testih stabilnosti v primeru proizvodnje medicirane krme,
-  
dokazila o testih homogenosti,
-  
načrt in dokumentacija o kalibraciji merilnih naprav,
-  
laboratorij, ki bo izvajal analize za notranjo kontrolo kakovosti in varnosti
krme, z navedbo analitskih metod, ki jih uporabljajo;
4.    
vrsti goriva, ki ga uporabljajo pri sušenju,
ter o opredelitvi tveganj, ki bi ga zadevno gorivo lahko predstavljalo za
varnost krme, če gre za obrat, ki pri sušenju ali obdelavi krme
uporablja direktno toploto;
5.    
pritožbah in umikih proizvodov:
- 
opis sistema za registriranje in reševanje pritožb,
- 
pisni program umika oziroma odpoklica proizvodov iz distribucijske
mreže.
(5) Če so izpolnjeni predpisani
pogoji, se obrat odobri oziroma pogojno odobri. OU VURS obrat vpiše v evidenco
odobrenih obratov nosilcev dejavnosti poslovanja s krmo pri OU VURS.
(6) Iz odločbe o odobritvi obrata
morajo biti razvidni naslednji podatki:
-      
osebno ime oziroma ime firme in naslov nosilca dejavnosti poslovanja s
krmo;
-      
ime in naslov odobrenega obrata;
-      
številka odobritve;
-      
vrste dejavnosti in omejitve.
(7) Številko odobritve iz prejšnjega
odstavka sestavljajo:
-      
α =   označba za odobrene obrate nosilcev dejavnosti poslovanja s krmo,
-      
705 ali SI =    ISO koda Republike Slovenije,
-      
00 = šifra OU VURS,
-      
000 =   trimestna številka nosilca dejavnosti poslovanja s krmo.
5. člen
(evidence obratov)
(1) Za izvedbo 19. člena Uredbe
183/2005/ES se na VURS vzpostavita evidenci odobrenih in registriranih obratov,
evidenca registriranih obratov iz 3. člena tega pravilnika pa se vzpostavi na
ministrstvu.
(2) V evidencah registriranih obratov
iz 2. in 3. člena tega pravilnika se vodijo naslednji podatki:
-      
firma oziroma osebno ime ter sedež oziroma naslov;
-      
davčna številka;
-      
enotna matična številka občana oziroma matična številka subjekta;
-      
v primeru kmetijskega gospodarstva KMG-MID;
-      
vrste dejavnosti.
(3) Podatki iz prejšnjega odstavka se
prevzamejo iz Registra kmetijskih gospodarstev in Evidence subjektov, ki se
vodita na ministrstvu, če so tam že vpisani.
6. člen
(črtan)
7. člen
(črtan)

Priloga 1: (črtana)
Priloga 2: (črtana)

Pravilnik o registraciji in odobritvi
obratov nosilcev dejavnosti na področju krme (Uradni list RS, št. 44/06)
vsebuje naslednje prehodne in končno določbo:
»8. člen
(prehodne
določbe)
(1) Za odobrene obrate iz prvega
odstavka 18. člena Uredbe 183/2005/ES in obrate, registrirane za proizvodnjo
medicirane krme, katerih nosilci dejavnosti so do 1. januarja 2006 na OU
VURS vložili vlogo, izda direktor OU VURS začasno odločbo o odobritvi brez
predhodnega pregleda. Številka odobritve ostane enaka obstoječi številki.
(2) Odobritev obratov iz prejšnjega
odstavka se opravi v skladu s 4. členom tega pravilnika po uradni dolžnosti
najpozneje do 31. decembra 2007. Dokumentacijo iz tretjega odstavka 4.
člena tega pravilnika obstoječi odobreni obrati predložijo ob komisijskem
pregledu obrata.
(3) Obstoječe registrirane obrate na
področju krme, katerih nosilci dejavnosti so do 1. januarja 2006 na OU
VURS vložili vlogo, direktor OU VURS registrira v skladu z drugim odstavkom 3.
člena tega pravilnika. Tem obratom ni treba vložiti izjave iz tretjega odstavka
18. člena Uredbe 183/2005/ES.
(4) Obrate, za katere nosilci
dejavnosti do predpisanega roka ne bodo vložili izjave iz 7. člena tega
pravilnika, OU VURS izbriše iz evidence po uradni dolžnosti.
9. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije, določba druge alinee drugega
odstavka 3. člena tega pravilnika pa se začne uporabljati 1. januarja
2007.«.

Pravilnik o spremembah in dopolnitvah
Pravilnika o registraciji in odobritvi obratov nosilcev dejavnosti na področju
krme (Uradni list RS, št. 87/10)
vsebuje naslednjo prehodno in končno določbo:
»6. člen
(prehodna
določba)
Obrati, ki pri sušenju ali obdelavi krme
uporabljajo direktno toploto in so bili do uveljavitve tega pravilnika
registrirani v skladu z Uredbo 183/2005/ES, morajo vlogo za odobritev obrata
nosilca dejavnosti poslovanja s krmo v skladu s spremenjenim 4. členom
pravilnika vložiti v šestih mesecih od uveljavitve tega pravilnika.
7. člen 
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.