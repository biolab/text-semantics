I. SPLOŠNE DOLOČBE
1. člen
(vsebina sklepa)
Ta sklep določa:
1.    
podrobnejša merila za presojo primernosti bodočega imetnika
kvalificiranega deleža družbe za upravljanje (v nadaljnjem besedilu: bodoči
kvalificirani imetnik) iz 41. člena Zakona o investicijskih skladih in družbah
za upravljanje (Uradni list RS, št. 77/11 in 10/12 – ZPre-1C; v nadaljnjem
besedilu: ZISDU-2);
2.    
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža iz
39. člena ZISDU-2;
3.    
podrobnejšo vsebino in način pošiljanja obvestil kvalificiranega
imetnika Agenciji za trg vrednostnih papirjev (v nadaljnjem besedilu: Agencija)
iz 49. člena ZISDU-2.
2. člen
(pojmi)
Za namen tega sklepa veljajo naslednje
opredelitve pojmov:
1.    
»finančna družba« v pomenu, kot je določen v petem odstavku 15. člena
Zakona o bančništvu (Uradni list RS, št. 99/10 – ZBan-1-UPB5 (52/11 – popr.),
9/11 – ZPlaSS-B, 35/11, 59/11 in 85/11); v nadaljnjem besedilu: ZBan-1);
2.    
»finančni holding« v pomenu, kot je določen v prvem odstavku 16. člena
ZBan-1;
3.    
»mešani poslovni holding« v pomenu, kot je določen v drugem odstavku 16.
člena ZBan-1;
4.    
»nadzorovana finančna družba« v pomenu, kot je določen v prvem odstavku
19. člena ZBan-1;
5.    
»skupina povezanih oseb« v pomenu, kot je določen v prvem odstavku 30.
člena ZBan-1;
6.    
»skupni kvalificirani imetniki«, so osebe, ki so se sporazumele, da bodo
delovale usklajeno pri pridobivanju delnic oziroma poslovnih deležev družbe za
upravljanje ali izvrševanju upravljavskih upravičenj iz teh delnic oziroma
deležev in nameravajo pridobiti delež, na podlagi katerega bi skupno dosegle
ali presegle kvalificirani delež;
7.    
»kvalificirani delničarski sporazum« je sporazum v smislu drugega
odstavka 50. člena ZISDU-2;
8.    
»poslovodstvo« je poslovodstvo, kot je opredeljeno v 10. členu Zakona o
gospodarskih družbah (Uradni list RS, št. 65/09 – ZGD-1-UPB3, 33/11, 91/11 in
100/11 – sklep US; v nadaljnjem besedilu: ZGD-1);
9.    
»primerljiva tretja država« je država, kot je opredeljena v drugem
odstavku 4. člena ZISDU-2 in ki ureja sistem, pravila ter postopke nadzora nad
finančnimi družbami v enakem obsegu in na primerljiv način, kakor predpisujejo
Direktiva 2002/83/ES Evropskega parlamenta in Sveta z dne 5. novembra 2002
o življenjskem zavarovanju (UL L 345 z dne 19. decembra 2002, str. 1–51),
Direktiva 2004/39/ES Evropskega parlamenta in Sveta z dne 21. aprila 2004
o trgih finančnih instrumentov in o spremembah direktiv Sveta 85/611/EGS,
93/6/EGS in Direktive 2000/12/ES Evropskega parlamenta in Sveta ter o
razveljavitvi Direktive Sveta 93/22/EGS (UL L 145 z dne 30. aprila 2004,
str. 1–44), Direktiva Evropskega parlamenta in Sveta 2005/68/ES z dne
16. novembra 2005 o pozavarovanju in o spremembi direktiv Sveta
73/239/EGS, 92/49/EGS ter direktiv 98/78/ES in 2002/83/ES (UL L 323 z dne
9. decembra 2005, str. 1–50) in Direktiva 2006/48/ES Evropskega parlamenta
in Sveta z dne 14. junija 2006 o začetku opravljanja in opravljanju
dejavnosti kreditnih institucij (UL L št. 177 z dne 30. junija 2006, str.
1), Direktiva 2009/65/ES Evropskega parlamenta in Sveta z dne 13. julija
2009 o usklajevanju zakonov in drugih predpisov o kolektivnih naložbenih
podjemih za vlaganja v prenosljive vrednostne papirje (KNPVP) (UL L št. 302 z
dne 17. 11. 2009, str. 32), kakor so bile spremenjene;
10.  »enakovredna
tretja država« je država, ki predpisuje zahteve in izvaja ukrepe na področju
preprečevanja pranja denarja in financiranja terorizma v enakem obsegu in na
primerljiv način kot je opredeljeno v Zakonu o preprečevanju pranja denarja
financiranju terorizma (Uradni list RS, št. 60/07, 47/09 Odl.US: U-I-54/06-32
(48/09 popr.), 19/10 in 77/11; v nadaljnjem besedilu: ZPPDFT) in je uvrščena na
seznam iz petega odstavka 25. člena ZPPDFT;
11.  »skupina«
je skupina, kot je opredeljena v 63. členu ZGD-1.
II. MERILA ZA PRESOJO PRIMERNOSTI BODOČEGA KVALIFICIRANEGA
IMETNIKA
3. člen
(ugled bodočega kvalificiranega imetnika)
(1) Bodoči kvalificirani imetnik mora
imeti dobro ime.
(2) Šteje se, če se ne dokaže drugače,
da bodoči kvalificirani imetnik oziroma katerikoli od članov njegovega poslovodstva
nima dobrega imena, zlasti če:
1.    
je bil pravnomočno obsojen zaradi kaznivega dejanja, storjenega z
naklepom, ki se preganja po uradni dolžnosti, ali zaradi enega od naslednjih
kaznivih dejanj, storjenih iz malomarnosti: ogrožanja varnosti pri delu, izdaje
in neupravičene pridobitve poslovne skrivnosti, izdaje tajnih podatkov ali
povzročitve splošne nevarnosti, in obsodba še ni bila izbrisana;
2.    
je bil pravnomočno obsojen zaradi storitve prekrška zaradi hujše kršitve
veljavnih predpisov s področja delovanja gospodarskih družb, predpisov, ki
urejajo preprečevanje pranja denarja in financiranja terorizma, predpisov, ki
urejajo bančništvo, zavarovalništvo ter trg finančnih instrumentov, ter drugih
predpisov, ki so povezani z dejavnostjo bodočega kvalificiranega imetnika ali
dejavnostjo družbe za upravljanje, v kateri bo pridobil kvalificiran delež;
3.    
je opravljal vodstvene ali nadzorne funkcije v pravni osebi v dvanajstih
mesecih pred uvedbo postopka prisilne poravnave, prisilne likvidacije, stečaja
ali drugih postopkov kot posledice insolventnosti te družbe, ki so bili uvedeni
v zadnjih petih letih ali
4.    
iz njegovega poslovanja izhaja, da ne posluje v skladu z načeli in
pravili dobre poslovne prakse oziroma ne spoštuje pravil poslovne etike.
(3) V primeru, da je bodoči
kvalificirani imetnik nadzorovana finančna družba države članice oziroma
primerljive tretje države, njen član poslovodstva ali njen kvalificirani
imetnik, se šteje, če se ne dokaže drugače, da je zahteva iz prvega oziroma
drugega odstavka tega člena v celoti izpolnjena, če iz predloženega mnenja
pristojnega organa izhaja, da ima bodoči kvalificirani imetnik dobro ime
oziroma tudi ustrezne sposobnosti za upravljanje družbe za upravljanje ter
izkušnje z vodenjem tovrstnih poslov.
4. člen
(ugled in izkušnje oseb, ki bodo zaradi
pridobitve kvalificiranega deleža imele možnost upravljati družbo za
upravljanje ali drugače vplivati na njeno poslovanje)
(1) Če bo bodoči kvalificiran imetnik,
ki je fizična oseba, oziroma druge osebe, ki bodo zaradi pridobitve
kvalificiranega deleža bodočega kvalificiranega imetnika, ki je pravna oseba,
imele možnost upravljati družbo za upravljanje ali drugače vplivati na njeno
poslovanje, oziroma bodo predlagane za imenovanje v nadzorni svet družbe za
upravljanje ali v poslovodstvo družbe za upravljanje morajo imeti dobro ime ter
ustrezne sposobnosti za upravljanje družbe za upravljanje in izkušnje z
vodenjem poslov, primerljivih tistim, ki jih opravlja družba za upravljanje.
(2) Šteje se, če se ne dokaže drugače,
da ima oseba iz drugega odstavka tega člena ustrezne sposobnosti in izkušnje za
upravljanje in vodenje poslov družbe za upravljanje, zlasti če:
1.    
ima najmanj triletne izkušnje z opravljanjem gospodarskih dejavnosti,
primerljivih poslom, ki jih opravlja družba za upravljanje;
2.    
je ustrezno strokovno usposobljena ter ima lastnosti in najmanj triletne
izkušnje potrebne za vodenje oziroma nadzor nad vodenjem poslov družbe za
upravljanje ali družbe primerljive velikosti in dejavnosti kot družba za
upravljanje oziroma drugih primerljivih poslov in
3.    
dejavnosti in aktivnosti, ki jih opravlja, dokazujejo njene sposobnosti
za ustrezno upravljanje in vodenje družbe za upravljanje.
(3) V zvezi s 3. točko drugega
odstavka tega člena, se v primeru da je bodoči kvalificiran imetnik pravna
oseba in če je to primerno, upoštevajo tudi dejavnosti ostalih družb v skupini.
5. člen
(finančna trdnost bodočega kvalificiranega
imetnika)
(1) Finančni položaj bodočega
kvalificiranega imetnika mora biti trden, tako da ne bo ogroženo poslovanje
družbe za upravljanje, v kateri namerava pridobiti kvalificiran delež.
(2) Šteje se, če se ne dokaže drugače,
da je pogoj iz prvega odstavka tega člena izpolnjen, če:
1.    
je bilo poslovanje bodočega kvalificiranega imetnika v zadnjih treh
poslovnih letih uspešno ter stabilno;
2.    
je mogoče sklepati, da finančni položaj bodočega kvalificiranega
imetnika omogoča nakup kvalificiranega deleža in izvedbo poslovnega načrta
družbe za upravljanje za prihodnja tri leta, upoštevajoč višino kvalificiranega
deleža, ki ga namerava pridobiti v družbi za upravljanje, način financiranja
nakupa in dejavnost bodočega kvalificiranega imetnika.
(3) Pri presoji finančne trdnosti
bodočega kvalificiranega imetnika Agencija ocenjuje zlasti:
1.    
finančno moč bodočega kvalificiranega imetnika;
2.    
vir sredstev za pridobitev kvalificiranega deleža;
3.    
njegovo sposobnost za pridobivanje finančnih sredstev v prihodnje;
4.    
njegov sistem upravljanja;
5.    
preglednost strukture njegovih naložb v lastniške deleže;
6.    
resničnost in poštenost njegovih računovodskih izkazov;
7.    
preglednost in stabilnost njegove lastniške strukture.
6. člen
(vpliv na sposobnost družbe za upravljanje
ravnati v skladu s pravili o upravljanju tveganj ter izpolnjevati zahteve in
omejitve, določene v 2. 2. pododdelku ZISDU‑2)
(1) Zaradi pridobitve kvalificiranega
deleža bodočega kvalificiranega imetnika ne sme biti ogrožena sposobnost družbe
za upravljanje izpolnjevati pravila o upravljanju tveganj ter izpolnjevati
zahteve in omejitve, določene v 2.2. pododdelku ZISDU-2.
(2) V zvezi z nameravano pridobitvijo
kvalificiranega deleža Agencija preverja ali obstaja verjetnost, da:
1.    
družba za upravljanje ne bo sposobna izpolnjevati pravil o upravljanju
tveganj oziroma zahtev in omejitev, kot so določene z določbami 2.2. pododdelka
ZISDU-2, tako na posamični podlagi kot na konsolidirani podlagi na ravni skupine;
2.    
bi bilo onemogočeno izvajanje učinkovitega nadzora nad družbo za
upravljanje ter učinkovita izmenjava informacij med pristojnimi nadzornimi
organi držav članic ali razmejitve pristojnosti in odgovornosti za nadzor med
njimi.
7. člen
(preprečevanje pranja denarja in
financiranja terorizma)
(1) V zvezi z nameravano pridobitvijo
kvalificiranega deleža Agencija ugotavlja, ali:
1.    
obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja, kot je opredeljeno v
prvem odstavku 2. člena ZPPDFT ali financiranja terorizma, kot je opredeljeno
drugem odstavku 2. člena ZPPDFT, ali izveden poskus tega dejanja;
2.    
bo ta pridobitev povečala tveganje pranja denarja ali financiranja
terorizma iz prvega odstavka 6. člena ZPPDFT.
(2) Šteje se, če se ne dokaže drugače,
da so podani razlogi za sum glede dejstev oziroma okoliščin iz prvega odstavka
tega člena, če:
1.    
bodoči kvalificirani imetnik ni rezident države članice oziroma rezident
enakovredne tretje države;
2.    
vse finančne transakcije, potrebne za pridobitev kvalificiranega deleža
bodočega kvalificiranega imetnika, ne bodo izvedene med nadzorovanimi
finančnimi družbami držav članic oziroma enakovrednih tretjih držav.
(3) Pri presoji okoliščin iz prvega
odstavka tega člena Agencija ocenjuje:
1.    
izvor sredstev za pridobitev kvalificiranega deleža;
2.    
način izvedbe finančnih transakcij, potrebnih za pridobitev
kvalificiranega deleža v družbi za upravljanje;
3.    
osebe, ki bodo sodelovale pri prenosu denarja z namenom pridobitve
kvalificiranega deleža v družbi za upravljanje;
4.    
dejanskega lastnika bodočega kvalificiranega imetnika.
(4) Pri presoji okoliščin iz tega
člena se Agencija posvetuje z Uradom RS za preprečevanje pranja denarja.
8. člen
(načelo sorazmernosti)
Agencija pri presoji primernosti bodočega
kvalificiranega imetnika upošteva načelo sorazmernosti, kar pomeni, da pri
presoji izpolnjevanja meril iz 3. do 7. člena tega sklepa upošteva:
1.    
naravo bodočega kvalificiranega imetnika (fizična ali pravna oseba);
2.    
dejavnost bodočega kvalificiranega imetnika;
3.    
velikost deleža, ki ga namerava bodoči kvalificirani imetnik pridobiti;
4.    
vpliv na upravljanje družbe za upravljanje, v kateri namerava pridobiti
kvalificiran delež;
5.    
obstoj dokumentacije in informacij iz preteklih ocen o primernosti
kvalificiranega imetnika;
6.    
morebitna druga dejstva in okoliščine.
9. člen
(smiselna uporaba meril za presojo
primernosti bodočega kvalificiranega imetnika)
Določbe 3. do 8. člena tega sklepa o
merilih za presojo primernosti bodočega kvalificiranega imetnika se smiselno
uporabljajo tudi za udeležence kvalificiranega delničarskega sporazuma ter
skupne kvalificirane imetnike.
III. DOKUMENTACIJA, KI JO JE TREBA PRILOŽITI ZAHTEVI ZA
IZDAJO DOVOLJENJA
10. člen
(dokumentacija in informacije)
(1) Bodoči kvalificirani imetnik mora
zahtevi za izdajo dovoljenja za pridobitev kvalificiranega deleža priložiti
ustrezno dokumentacijo in informacije iz priloge 1 k temu sklepu.
(2) Ne glede na prvi odstavek tega
člena si Agencija po uradni dolžnosti priskrbi dokumentacijo, o kateri vodi
uradno evidenco oziroma o kateri vodi uradno evidenco kakšen drug državni organ
ali nosilec javnega pooblastila v Republiki Sloveniji. Bodoči kvalificirani
imetnik je dolžan predložiti navedeno dokumentacijo, če izkazuje drugačno
stanje, kot je navedeno v javnih evidencah.
(3) Bodoči kvalificirani imetnik lahko
dokumentacijo iz drugega odstavka tega člena priskrbi tudi sam.
(4) Agencija lahko v skladu s šestim
odstavkom 547.a člena Zakona o trgu finančnih instrumentov (Uradni list RS,
108/10 – ZTFI-UPB3 in 78/11) zahteva predložitev dodatnih informacij ali
dokumentov, potrebnih za presojo primernosti bodočega kvalificiranega imetnika,
ne glede na to, ali so navedeni v prilogi 1 k temu sklepu.
11. člen
(smiselna uporaba določb glede
dokumentacije)
(1) Določbe 10. člena tega sklepa o
dokumentaciji, ki jo je treba priložiti zahtevi za izdajo dovoljenja, se
smiselno uporabljajo tudi za udeležence kvalificiranega delničarskega sporazuma
ter skupne kvalificirane imetnike.
(2) Udeleženci kvalificiranega
delničarskega sporazuma ali skupni kvalificirani imetniki morajo predložiti
tudi predlog kvalificiranega delničarskega sporazuma oziroma drug dokument o
sporazumno usklajenem delovanju pri pridobivanju delnic oziroma poslovnih
deležev družbe za upravljanje ali izvrševanju upravljavskih upravičenj iz teh
delnic oziroma deležev.
IV. OBVEŠČANJE AGENCIJE
12. člen
(pošiljanje obvestil)
(1) Če namerava kvalificirani imetnik,
ki je pridobil dovoljenje za pridobitev kvalificiranega deleža, odtujiti
delnice oziroma poslovni delež tako, da bi se zaradi tega njegov delež zmanjšal
pod spodnjo mejo razpona, za katerega velja dovoljenje, mora najmanj en delovni
dan pred nameravano odtujitvijo delnic o tem pisno obvestiti Agencijo. V pisnem
obvestilu navede tudi velikost predvidene spremembe deleža.
(2) Kvalificirani imetnik mora
Agencijo nemudoma obvestiti o vsaki združitvi ali delitvi, pri kateri je
udeležen, in o spremembi pravnoorganizacijske oblike. Pisnemu obvestilu mora
priložiti izpisek iz registra oziroma drugega ustreznega javnega registra.
(3) Finančni holding in mešani
poslovni holding, ki ima v skladu z dovoljenjem za pridobitev kvalificiranega
deleža položaj družbi za upravljanje nadrejene družbe, mora Agencijo obvestiti
v roku petih delovnih dni o vsaki spremembi članov poslovodstva.
V. KONČNI DOLOČBI
13. člen
(prenehanje uporabe sklepa)
Z dnem uveljavitve tega sklepa se preneha
uporabljati Sklep o imetnikih kvalificiranih deležev družb za upravljanje
(Uradni list RS, št. 74/09).
14. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-6/2012-3
Ljubljana, dne 24. aprila 2012
EVA 2012-1611-0091
Predsednik sveta
Agencije za trg vrednostnih papirjev
dr. Damjan Žugelj l.r.

Priloga 1: Seznam
dokumentacije in informacij
Priloga 2: Vprašalnik k
zahtevi za izdajo dovoljenja za kvalificirani delež