I. SPLOŠNE DOLOČBE
1. člen
S tem pravilnikom se opredeljujejo dejanja, ki predstavljajo disciplinske
kršitve članic in članov Inženirske zbornice Slovenije (v nadaljevanju: člani
zbornice), začasnih članov zbornice, prostovoljnih članov zbornice, vodij del
ter kandidatk in kandidatov za pooblaščenega inženirja (v nadaljevanju:
kandidati), disciplinsko odgovornost, delovanje disciplinskih organov zbornice,
disciplinski postopek in sankcije za disciplinske kršitve.
2. člen
Disciplinski organi so pri svojem delu neodvisni, samostojni in
odločajo v skladu z veljavno zakonodajo, tem pravilnikom, kodeksom ter ob
upoštevanju drugih splošnih aktov zbornice in ostalih predpisov ter standardov.
3. člen
(1) Disciplinski organi pri svojem delu smiselno
uporabljajo določbe Zakona o pravdnem postopku, če ni s tem pravilnikom drugače
določeno.
(2) Glede načela materialne resnice, vročanja ter
dokončnosti in pravnomočnosti sklepov disciplinskih organov se smiselno uporabljajo
določbe Zakona o splošnem upravnem postopku.
4. člen
(1) Član zbornice, začasni in prostovoljni član
zbornice, vodja del ali kandidat ne more biti disciplinsko sankcioniran za
ravnanje, če to ravnanje ni bilo že prej določeno kot disciplinska kršitev in
če ni bila zanj določena tudi disciplinska sankcija.
(2) Član zbornice, začasni in prostovoljni član
zbornice, vodja del ali kandidat, zoper katerega se vodi predhodni postopek ali
disciplinski postopek v skladu s tem pravilnikom (v nadaljevanju: domnevni
kršitelj), velja za nedolžnega, dokler njegova krivda ni ugotovljena s
pravnomočnim sklepom.
5. člen
Disciplinski postopek se vodi v slovenskem jeziku. V tem
jeziku se vlagajo vloge, pišejo odločbe, zapisniki in druga pisanja ter
opravljajo vsa dejanja v postopku.
6. člen
(1) Domnevni kršitelj ima pravico, da se brani sam ali s
pomočjo pooblaščenca, ki si ga izbere sam. Pooblaščenec je lahko drug član
zbornice, odvetnik ali odvetniški kandidat.
(2) Domnevnemu kršitelju se mora omogočiti, da se izjavi
o vseh dejstvih in dokazih, ki ga obremenjujejo, in da navede vsa dejstva in
dokaze, ki so mu v korist. Disciplinski organi so dolžni enako preizkusiti
dejstva in dokaze, ki domnevnega kršitelja obremenjujejo, kot dejstva in
dokaze, ki so mu v korist.
(3) V disciplinskem postopku imata domnevni kršitelj in
disciplinski tožilec položaj enakopravnih strank.
7. člen
Zoper domnevnega kršitelja se ne sme voditi predhodni
postopek ali disciplinski postopek v skladu s tem pravilnikom ter ne sme biti
spoznan za krivega zaradi disciplinske kršitve, zaradi katere je bil s
pravnomočno odločbo oproščen ali že spoznan za krivega ali je bila zahteva za
uvedbo disciplinskega postopka zoper njega zavržena.
8. člen
(1) Določbe tega pravilnika veljajo za vse člane
zbornice, začasne ali prostovoljne člane zbornice, vodje del ali kandidate, ne
glede na to, ali je bila disciplinska kršitev storjena na ozemlju Republike
Slovenije ali v drugi državi.
(2) Če je bil član zbornice, začasni ali prostovoljni
član zbornice, vodja del ali kandidat v drugi državi za isto dejanje že v
postopku, ki je primerljiv disciplinskemu postopku v skladu s tem pravilnikom,
se uporabi določba prejšnjega člena.
II. DISCIPLINSKA ODGOVORNOST
9. člen
Član zbornice, začasni ali prostovoljni član zbornice, vodja del
ali kandidat je odgovoren za kršitev, če je podana njegova krivda v obliki
naklepa ali malomarnosti.
10. člen
Član zbornice, začasni ali prostovoljni član zbornice, vodja del
ali kandidat naklepno krši svoje dolžnosti, če se zaveda, da bo zaradi njegovega
dejanja ali opustitve nastala prepovedana posledica ter tudi hoče, da ta
posledica nastane oziroma kadar se zaveda, da zaradi njegovega dejanja ali
opustitve lahko nastane prepovedana posledica, pa dopusti njen nastanek.
11. člen
(1) Član zbornice, začasni ali prostovoljni član
zbornice, vodja del ali kandidat krši svoje dolžnosti iz malomarnosti, če se ne
zaveda, da zaradi njegovega dejanja ali opustitve prepovedana posledica lahko
nastopi, pa bi se glede na svoje osebne lastnosti, okoliščine, v katerih je
bilo dejanje storjeno, in glede na svojo usposobljenost za opravljanje
določenega dela moral zavedati, da prepovedana škodljiva posledica lahko
nastopi.
(2) Član zbornice, začasni ali prostovoljni član
zbornice, vodja del ali kandidat krši svoje dolžnosti iz malomarnosti tudi če
se je zavedal, da zaradi njegove storitve ali opustitve lahko nastane
prepovedana posledica, pa je lahkomiselno mislil, da jo bo lahko preprečil ali
da ne bo nastala.
12. člen
(1) Kršitev obveznosti nastane s storitvijo, opustitvijo
oziroma dopustitvijo.
(2) Kršitev obveznosti z opustitvijo nastane, če član
zbornice, začasni ali prostovoljni član zbornice, vodja del ali kandidat ne
opravi dejanja, ki ga je dolžan storiti.
(3) Kršitev obveznosti z dopustitvijo nastane, če član
zbornice, začasni ali prostovoljni član zbornice, vodja del ali kandidat ne
stori ničesar, pa čeprav opazi oziroma bi moral opaziti, da nekdo stori neko
dejanje ali opustitev, ki je s tem pravilnikom določeno kot disciplinska
kršitev.
13. člen
Kazenska odgovornost ali odgovornost za prekršek za isto
dejanje ali opustitev člana zbornice, začasnega ali prostovoljnega člana
zbornice, vodje del ali kandidata, ne izključuje odgovornosti za disciplinsko
kršitev po tem pravilniku.
III. DISCIPLINSKE KRŠITVE
14. člen
Član zbornice, začasni ali prostovoljni član zbornice, vodja del
ali kandidat stori disciplinsko kršitev zoper inženirsko stroko, če:
-       
krši predpise, tehnične in druge standarde stroke, kodeks, pravila
stroke ali akte zbornice,
-       
svoje poklicne naloge ne opravlja neodvisno v skladu s pravili stroke,
-       
izdela projektno dokumentacijo, vodi gradnjo ali opravlja storitve
nadzora v nasprotju s predpisi ali pravili stroke ter pri tem ne upošteva
bistvenih in drugih zahtev,
-       
potrdi dokazila v projektni dokumentaciji ali dokazilu o zanesljivosti
objekta ali v gradbenem dnevniku v nasprotju s predpisi in pravili stroke,
-       
pri izdelavi projektne dokumentacije ne upošteva standardiziranih
popisov del, materialov in opreme, kot je to določeno s predpisi ali pravili
stroke, ali neracionalno izdela projektno dokumentacijo,
-       
v projektni dokumentaciji ne določi ustrezne lastnosti za gradbeni
proizvod po predpisih o gradbenih proizvodih in ne načrtuje pravilnega mesta
vgradnje,
-       
po naročilu izdela in potrdi revizijsko ali recenzijsko poročilo v
nasprotju s pravili stroke,
-       
kot vodja nadzora med gradnjo ne zabeleži ugotovljenih nepravilnosti v
gradbenem dnevniku, ali ne zabeleži dopustna manjša odstopanja od gradbenega
dovoljenja v gradbeni dnevnik oziroma za ta odstopanja niso izdelani novi deli
projekta za izvedbo, s katerimi je dokazano izpolnjevanje bistvenih zahtev,
-       
kot vodja nadzora med gradnjo, tudi ko izvaja nadzor v javnem interesu,
ne ugotavlja morebitnih zakonsko določenih nepravilnosti, ali ne ustavi
gradnje, ki ni skladna z gradbenim dovoljenjem,
-       
potrdi začasno ali končno gradbeno situacijo z neresnično navedbo
količine, kvalitete ali obsega dejansko opravljenih del ali storitve,
-       
kot udeleženec pri prostorskem načrtovanju izdela rešitev v nasprotju s
predpisi in pravili stroke,
-       
kot imenovani strokovnjak pri delu komisije za tehnični pregled sprejema
ali opušča odločitve in podpisuje zapisnik v nasprotju s predpisi ali pravili
stroke,
-       
kot izvedenec izdela dokumentacijo ali poda izvedeniško mnenje ali
poročilo v nasprotju s predpisi in pravili stroke, tudi če je takšna
dokumentacija, mnenje ali poročilo izdelana v sodnem ali upravnem postopku, pa
se pri tem ne sklicuje na položaj sodnega izvedenca,
-       
potrdi projektno dokumentacijo, dokumentacijo v postopku izdelave
geodetskega elaborata, prostorsko dokumentacijo, dokazilo o zanesljivosti
objekta ali gradbeni dnevnik, pri tem pa sam ni neposredno izdelal navedene
dokumentacije ali sam ni aktivno sodeloval pri izdelavi dokumentacije ter jo
tudi strokovno pregledal in potrdil ali sam ni izvrševal nadzora ali sam
aktivno sodeloval pri nadzoru, ali sam ni vodil gradnje ali pri vodenju gradnje
aktivno sodeloval,
-       
pri izdelavi elaborata geodetske storitve vodi postopek v nasprotju z
zakonom,
-       
opravlja poklicne naloge ali vodi dela na nedovoljenem objektu,
-       
ponaredi javno listino z namenom, da bi se taka listina uporabila kot
prava listina.
15. člen
Vodja del stori disciplinsko kršitev zoper stroko, če:
-       
vodi gradnjo v nasprotju s PZI,
-       
ne določi pravilnega načina vgradnje gradbenih proizvodov,
-       
pravočasno ne obvešča pooblaščenega nadzornika pred vsako pomembno fazo
izvajanja gradnje.
16. člen
Član zbornice, začasni ali prostovoljni član zbornice, vodja
del ali kandidat stori disciplinsko kršitev zoper drugega udeleženca, če:
-       
svoje poklicne naloge ne opravlja dejansko in ni osebno prisoten pri
izvajanju poklicnih nalog,
-       
v izdelavo sprejme ali izvaja poklicno nalogo ali storitev v okviru
poklicne naloge, čeprav ni pooblaščen za tovrstno izvajanje poklicne naloge ali
ne preveri, če je pooblaščen za izvajanje tovrstne poklicne naloge,
-       
naročnika ne opozori na vse okoliščine v zvezi z izdelavo poklicne
naloge, na katere bi kot strokovnjak moral opozoriti,
-       
se ne izogiba konfliktu interesov,
-       
naročnika zavaja ali zlorabi njegovo zaupanje,
-       
ne varuje zaupnosti informacij naročnika.
17. člen
Član zbornice, začasni ali prostovoljni član zbornice, vodja del
ali kandidat stori disciplinsko kršitev zoper stanovskega kolega, če:
-       
krši avtorske pravice ali pravice industrijske lastnine drugega člana
zbornice ali tretjih oseb,
-       
stori dejanje nelojalne konkurence ali če je s pravnomočno sodbo
ugotovljena storitev dejanja nelojalne konkurence,
-       
vstopi na mesto drugega pooblaščenega inženirja ali vodje del, ne da bi
se predhodno prepričal pri prejšnjem pooblaščenem inženirju ali vodji del, ali
je pogodba med udeleženci razveljavljena ali preklicana,
-       
izroči osebni žig drugi osebi v uporabo,
-       
v okviru opravljanja dejavnosti uporablja strokovne, znanstvene naslove
ali drugačne nazive ali naslove, do katerih ni upravičen, in s tem zavaja ali
bi lahko zavajal tretje osebe.
18. člen
Član zbornice, začasni ali prostovoljni član zbornice, vodja del
ali kandidat stori disciplinsko kršitev zoper zbornico, če:
-       
komisiji zbornice pristojni za strokovni nadzor ne dovoli strokovnega
nadzora nad svojim delom v skladu z zakonom,
-       
ne omogoči ali ne dovoli pristojnim organom zbornice, da ugotovijo, ali
in kako spoštuje načela kodeksa oziroma neupravičeno ne posreduje zahtevanih
podatkov,
-       
ne izvrši pravnomočno določene disciplinske sankcije in ne plača denarne
kazni ali stroškov disciplinskega postopka, ki so bili izrečeni s pravnomočnim
disciplinskim sklepom,
-       
ne plačuje oziroma neredno plačuje članarino ali druge prispevke
zbornici,
-       
svoje poklicne naloge ne opravlja stalno in trajno,
-       
kot funkcionar v organih zbornice ali član delovnega telesa daje
neresnična ali pristranska mnenja, analize in izjave,
-       
kot funkcionar v organih zbornice sprejema sklepe ali opušča sprejemanje
sklepov, ki bi jih po predpisih moral sprejeti, pri tem pa predhodno ne prouči
ustrezne dokumentacije, ki se tiče tega sklepa,
-       
kot funkcionar v organih zbornice ne varuje zaupnosti informacij
zbornice ali organa, v katerem opravlja funkcijo,
-       
ob predlogu za vpis v evidenco članov zbornice ali imenik pooblaščenih
inženirjev ali za opravljanje strokovnega izpita, uporabi prevaro ali
ponarejene listine oziroma dokazila,
-       
v času izbrisa iz imenika zbornice ali medtem, ko mu poklicni naziv
miruje, nastopa kot pooblaščeni inženir ali vodja del ali uporablja žig in
identifikacijsko številko,
-       
s svojimi dejanji, opustitvami ali obnašanjem v poslovnem in javnem
življenju krni ugled stroke ali podaja neresnične podatke ali se neprimerno ali
žaljivo obnaša.
19. člen
Član zbornice, začasni ali prostovoljni član zbornice, vodja del
ali kandidat stori disciplinsko kršitev zoper dolžnost stalnega poklicnega
usposabljanja ali pridobivanja praktičnih izkušenj, če:
-       
se na podlagi letnega programa poklicnega usposabljanja ne usposablja na
strokovnem področju in pri tem ne dosega ustreznega števila letnih točk, kot
jih določajo interni akti zbornice,
-       
kot kandidat ne upošteva navodil imenovanega mentorja,
-       
kot kandidat samostojno opravlja dejavnost poklicnih nalog pooblaščenega
inženirja.
IV. DISCIPLINSKE SANKCIJE
20. člen
Za storjene disciplinske kršitve se sme krivim članom
zbornice z aktivnim poklicnim nazivom izreči naslednje disciplinske sankcije:
-       
pisni opomin,
-       
obveznost dodatnega poklicnega usposabljanja,
-       
odvzem pravice do mentorstva,
-       
odvzem aktivne in pasivne volilne pravice za zbornične volitve,
-       
denarna kazen,
-       
izbris iz imenika pooblaščenih članov zbornice.
21. člen
Za storjene disciplinske kršitve se sme krivim članom
zbornice s poklicnim nazivom v mirovanju, začasnim ali prostovoljnim članom
zbornice izreči naslednje disciplinske sankcije:
-       
pisni opomin,
-       
obveznost dodatnega poklicnega usposabljanja,
-       
odvzem aktivne in pasivne volilne pravice za zbornične volitve,
-       
denarna kazen.
22. člen
Za storjene disciplinske kršitve se sme krivim vodjem del
izreči naslednje disciplinske sankcije:
-       
pisni opomin,
-       
obveznost dodatnega poklicnega usposabljanja,
-       
denarna kazen,
-       
izbris iz imenika vodij del.
23. člen
Za storjene disciplinske kršitve se sme krivim kandidatom izreči
naslednje disciplinske sankcije:
-       
pisni opomin,
-       
obveznost dodatnega poklicnega usposabljanja,
-       
odvzem pravice do opravljanja praktičnih izkušenj,
-       
denarna kazen.
24. člen
(1) Poleg pisnega opomina, denarne kazni ali izbrisa iz
imenika pooblaščenih članov zbornice sme disciplinsko sodišče članom zbornice z
aktivnim poklicnim nazivom hkrati izreči še disciplinske sankcije obveznega
dodatnega poklicnega usposabljanja, odvzem pravice do mentorstva in odvzem
aktivne in pasivne volilne pravice za zbornične volitve.
(2) Poleg pisnega opomina ali denarne kazni sme
disciplinsko sodišče članom zbornice s poklicnim nazivom v mirovanju, začasnim
ali prostovoljnim članom zbornice hkrati izreči še disciplinske sankcije obveznega
dodatnega poklicnega usposabljanja in odvzem aktivne in pasivne volilne pravice
za zbornične volitve.
(3) Poleg pisnega opomina, denarne kazni ali izbrisa iz
imenika vodij del sme disciplinsko sodišče vodjem del hkrati izreči še
disciplinsko sankcijo obveznega dodatnega poklicnega usposabljanja.
(4) Poleg pisnega opomina ali denarne kazni sme
disciplinsko sodišče kandidatom hkrati izreči še disciplinsko sankcijo
obveznega dodatnega poklicnega usposabljanja in odvzem pravice do opravljanja
praktičnih izkušenj.
25. člen
(1) Denarna kazen se izreče ob upoštevanju vseh
okoliščin primera v višini do 10.000,00 eurov.
(2) Sredstva od denarnih kazni se lahko uporabijo le za
naloge, ki jih zbornica izvaja po zakonu in statutu.
26. člen
Disciplinska sankcija obveznost dodatnega poklicnega
usposabljanja, odvzema pravice do mentorstva, odvzema pravice do opravljanja
praktičnih izkušenj, odvzema aktivne in pasivne volilne pravice za zbornične
volitve in izbrisa iz imenika pooblaščenih članov zbornice se sme izreči v
razponu od šest mesecev do največ pet let.
27. člen
(1) Pri izreku disciplinske sankcije disciplinsko
sodišče odmeri sankcijo v mejah, ki so predpisane s tem pravilnikom ter glede
na težo storjenega dejanja in krivdo.
(2) Pri tem disciplinsko sodišče upošteva vse
okoliščine, ki vplivajo na to, ali naj bo sankcija manjša ali večja
(olajševalne in oteževalne okoliščine), zlasti pa:
-       
stopnjo kršiteljeve krivde,
-       
nagibe, iz katerih je dejanje storil,
-       
stopnjo ogrožanja ali kršitve zavarovane vrednote,
-       
okoliščine, v katerih je bilo dejanje storjeno,
-       
prejšnje delovanje kršitelja, predvsem ali je bila kršitelju že kdaj
prej izrečena disciplinska sankcija,
-       
njegove osebne in premoženjske razmere,
-       
njegovo obnašanje po storjenem dejanju, zlasti njegov odnos do posledic
kršitve,
-       
druge okoliščine, ki se nanašajo na kršiteljevo osebnost ter pričakovani
učinek sankcije v prihodnosti.
28. člen
(1) Izvršitev disciplinske sankcije izbrisa iz imenika
pooblaščenih članov zbornice ali izbrisa iz imenika vodij del se lahko pogojno
odloži za dobo, ki ne sme biti krajša od enega leta in ne daljša od treh let
(preizkusna doba), če se v disciplinskem postopku ugotovi, da so za tako
odložitev sankcije podani utemeljeni razlogi.
(2) Pogojno odložena izvršitev disciplinske sankcije se
prekliče, če kršitelj v preizkusni dobi stori disciplinsko kršitev.
29. člen
(1) Pisni opomin se izvrši tako, da se pravnomočni sklep
disciplinskega sodišča posreduje službi zbornice za javna pooblastila.
(2) Denarna kazen se izvrši tako, da se pravnomočni sklep
disciplinskega sodišča posreduje službi zbornice za javna pooblastila in
finančno računovodski službi zbornice, slednja pa pozove kršitelja k plačilu
denarne kazni v skladu s pravnomočnim sklepom. V primeru neplačila se denarna
kazen izterja v skladu z zakonom, ki ureja izvršbo.
(3) Obveznost dodatnega poklicnega usposabljanja se
izvrši tako, da se pravnomočni sklep disciplinskega sodišča posreduje službi
zbornice za javna pooblastila, ta pa pozove kršitelja k izvedbi dodatnega
poklicnega usposabljanja v skladu s pravnomočnim sklepom.
(4) Disciplinske sankcije odvzema pravice do mentorstva,
odvzema pravice do opravljanja praktičnih izkušenj, odvzema aktivne in pasivne
volilne pravice za zbornične volitve in izbrisa iz imenika pooblaščenih članov
zbornice se izvršijo tako, da se pravnomočni sklep disciplinskega sodišča
posreduje službi zbornice za javna pooblastila, ki izvede ustrezen vpis ali
izbris v skladu s pravnomočnim sklepom.
(5) Služba zbornice za javna pooblastila podatke iz
zakona, ki ureja arhitekturno in inženirsko dejavnost, vnese v imenik svojih
članov in poskrbi za objavo v internem glasilu zbornice ali na spletni strani
zbornice.
V. ZASTARANJE
30. člen
(1) Pregon disciplinske kršitve ni več dovoljen, če je
od storjene disciplinske kršitve preteklo več kot pet let.
(2) Če je disciplinska kršitev obenem tudi kaznivo
dejanje, zastara pregon v enakem roku, kot ga določa zakon za zastaranje pregona
za kaznivo dejanje.
(3) Izvršitev disciplinske sankcije ni mogoča, če je
minilo več kot dve leti od dneva pravnomočnosti sklepa, s katerim je bila
sankcija izrečena.
(4) Glede izterjave denarne kazni in stroškov postopka
se upošteva splošni zastaralni rok petih let in druge določbe Obligacijskega zakonika
(Uradni list RS, št. 83/01, 32/04, 28/06, 40/07, 64/16, 20/18) o zastaranju.
31. člen
(1) Zastaranje pregona disciplinske kršitve pretrga
vsako opravilo v postopku pred disciplinskim sodiščem.
(2) Zastaranje izvršitve disciplinske sankcije se
pretrga z dejanji namenjenimi za izvršitev disciplinske sankcije.
(3) S pretrganjem zastaranja začne zastaralni rok teči
znova.
(4) Pregon disciplinske kršitve in izvršitev
disciplinske sankcije zastarata v vsakem primeru, ko preteče dvakrat toliko
časa, kolikor je določeno za zastaranje pregona disciplinske kršitve ali za
zastaranje izvršitve disciplinske sankcije.
VI. DISCIPLINSKA ORGANA
32. člen
(1) Disciplinska organa sta:
-       
disciplinski tožilec pri Inženirski zbornici Slovenije,
-       
disciplinsko sodišče pri Inženirski zbornici Slovenije.
(2) Sedež disciplinskih organov je na sedežu zbornice.
33. člen
Disciplinski tožilec in njegovi namestniki, predsednik in
člani disciplinskega sodišča ne odgovarjajo za mnenje ali glas, ki so ga dali
kot člani disciplinskih organov v disciplinskem postopku.
34. člen
(1) Disciplinski tožilec, njegov namestnik, predsednik
ali član disciplinskega sodišča ne more sodelovati v disciplinskem postopku,
če:
-       
je sam domnevni kršitelj, oškodovanec ali prijavitelj v zadevi, ki se
obravnava,
-       
je ali je bil z domnevnim kršiteljem ali drugimi udeleženci v
disciplinskem postopku v zakonski zvezi, zunajzakonski skupnosti, sklenjeni ali
nesklenjeni partnerski zvezi ali v krvnem sorodstvu v ravni vrsti do
kateregakoli kolena, v stranski vrsti do četrtega kolena ali v svaštvu do
drugega kolena, posvojitelj ali posvojenec,
-       
je zoper njega podana prijava zaradi suma disciplinske kršitve oziroma
vložena zahteva za uvedbo disciplinskega postopka,
-       
v zadevi, ki se obravnava, sodeluje kot priča ali izvedenec,
-       
je z domnevnim kršiteljem zaposlen v isti organizaciji ali je z njim v
podobnem pogodbenem razmerju,
-       
so podane okoliščine, ki vzbujajo dvom o njegovi nepristranskosti.
(2) Predsednik ali član disciplinskega sodišča ne more
sodelovati v disciplinskem postopku, tudi če je v istem disciplinskem postopku
pred tem sodeloval kot disciplinski tožilec ali njegov namestnik.
35. člen
(1) Takoj ko disciplinski tožilec, njegov namestnik,
predsednik ali član disciplinskega sodišča izve za kakšen razlog za svojo
izločitev, mora prenehati z delom v posamezni zadevi, ki se obravnava, razen
opravljati tista dejanja, ki bi jih bilo nevarno odlašati, in to sporočiti
osebi, ki odloča o njegovi izločitvi.
(2) Izločitev lahko zahteva tudi domnevni kršitelj,
vendar najkasneje v roku osem dni po tem, ko izve za imena oseb, ki sodelujejo
v disciplinskem postopku. Zahteva domnevnega kršitelja za izločitev mora biti
poimensko določena, obrazložena in podana pisno osebi, ki odloča o izločitvi.
36. člen
(1) O zahtevi za izločitev disciplinskega tožilca in
predsednika disciplinskega sodišča odloči predsednik zbornice s sklepom.
(2) O zahtevi za izločitev namestnika disciplinskega
tožilca odloči disciplinski tožilec s sklepom.
(3) O zahtevi za izločitev člana disciplinskega sodišča
odloči predsednik disciplinskega sodišča s sklepom.
(4) S sklepom o izločitvi se določi tudi drugo osebo, ki
bo nadomestila izločeno osebo.
(5) Zoper sklep o izločitvi ni posebne pritožbe.
VII. DISCIPLINSKI TOŽILEC
37. člen
(1) Glavna pravica in glavna dolžnost disciplinskega
tožilca je vodenje predhodnega disciplinskega postopka ter vložitev in
zastopanje zahteve za uvedbo disciplinskega postopka pred disciplinskim
sodiščem.
(2) Disciplinski tožilec je pristojen, da na lastno
pobudo, na podlagi prijave ali na podlagi ugotovitvenega zapisnika strokovnega
nadzora:
-       
ukrene vse potrebno v zvezi z odkrivanjem kršitev in kršiteljev ter za
usmerjanje predhodnega disciplinskega postopka,
-       
uvede predhodni disciplinski postopek,
-       
vloži in zastopa zahtevo za uvedbo disciplinskega postopka pred
disciplinskim sodiščem,
-       
opravlja tudi druga dejanja, ki so določena v tem pravilniku.
38. člen
(1) Disciplinski tožilec lahko za vodenje posamezne
disciplinske zadeve in opravljanje vseh dejanj v okviru tega postopka imenuje
svojega namestnika.
(2) V primeru, če disciplinski tožilec za vodenje posamezne
disciplinske zadeve imenuje svojega namestnika, je ta praviloma član tiste
matične sekcije, katere član je tudi domnevni kršitelj ali ima pooblastilo
istega področja ali stroke kot vodja del.
(3) Disciplinski tožilec lahko kadarkoli tekom
disciplinskega postopka odvzame pooblastilo namestniku in sam nadaljuje
disciplinski postopek ali imenuje drugega namestnika disciplinskega tožilca.
39. člen
(1) Disciplinskemu tožilcu in njegovim namestnikom pri
opravljanju njegovega dela po potrebi pomaga pravni strokovnjak ali oseba z
izobrazbo pravne stroke, ki v funkciji strokovnega sodelavca disciplinskega
tožilca ali njegovega namestnika slednjemu svetuje glede poteka disciplinskega
postopka in pravilne uporabe določb tega pravilnika ter ostalih predpisov.
(2) Strokovni sodelavec disciplinskega tožilca ali
namestnika lahko sodeluje na informativnih razgovorih in obravnavah
disciplinskega sodišča ter po potrebi piše zapisnik.
VIII. DISCIPLINSKO SODIŠČE
40. člen
Disciplinsko sodišče je neodvisni in samostojni organ zbornice,
ki obravnava in odloča o disciplinski odgovornosti svojih članov, kandidatov za
pooblaščene inženirje in vodij del v zadevah disciplinskih kršitev določenih v
tem pravilniku.
41. člen
Disciplinsko sodišče odloča na obravnavah, ki niso javne. Na
obravnavah so prisotne le vabljene osebe.
42. člen
(1) Senat disciplinskega sodišča odloča v sestavi treh
članov.
(2) Vsaj en član senata je vedno član matične sekcije,
katere član je tudi domnevni kršitelj, ali ima pooblastilo istega področja ali
stroke kot vodja del.
(3) En član senata disciplinskega sodišča je vedno oseba
z izobrazbo pravne stroke, ki pazi na zakonito vodenje postopka in pravilno
uporabo postopkovnih in materialnopravnih predpisov.
IX. VLOGE
43. člen
(1) Vloge se podajajo pisno. Vloge morajo biti
razumljive in morajo obsegati vse potrebno, da jih je mogoče obravnavati.
Vložnik mora vlogo podpisati.
(2) Vsak organ zbornice, ki prejme vlogo, ki po vsebini
spada v pristojnost disciplinskega organa, mora tako vlogo odstopiti
pristojnemu disciplinskemu organu. Za takšno vlogo se šteje, da je pravočasno
vložena, če je v predvidenem roku prispela k nepristojnemu organu.
44. člen
(1) Vloga je vložena pravočasno, če jo disciplinski
organ prejme, preden izteče rok. Če je vloga poslana po elektronski pošti, se
šteje za pravočasno, če jo je pred iztekom roka disciplinski organ prejel.
(2) Če se vloga pošlje priporočeno po pošti, se za dan,
ko je disciplinski organ prejel vlogo, šteje dan oddaje na pošto.
X. VROČANJE
45. člen
(1) Vsi dokumenti, za katere je določeno, da jih je
treba vročiti domnevnemu kršitelju, se mu vročajo na njegov zadnji znani
naslov, ki je razviden iz imenika članov zbornice, začasnih ali prostovoljnih
članov zbornice ter vodij del ali na zadnji znani sedež, kjer opravlja svojo
inženirsko dejavnost, vodenje del ali kandidaturo.
(2) Če član zbornice, začasni ali prostovoljni član
zbornice ali vodja del ali če domnevni kršitelj ne sporoči naslova ali sedeža ali
spremembe naslova ali sedeža tekom disciplinskega postopka Inženirski zbornici
Slovenije ali disciplinskim organom, se vse vročitve v disciplinskem postopku
opravljajo tako, da se domnevnemu kršitelju vročijo preko njegovega zadnjega
znanega elektronskega naslova.
(3) Če disciplinski organi ne razpolagajo niti z
elektronskim naslovom, se vročitve opravijo z objavo na oglasni deski na sedežu
disciplinskih organov. S potekom petnajst dnevnega roka od objave na oglasni
deski se šteje vročitev za opravljeno.
46. člen
(1) Vabilo, zahteva za uvedbo disciplinskega postopka,
sklep disciplinskega sodišča ter drugi dokumenti, od katerih vročitve začne
teči rok, se morajo vročiti osebno tistemu, kateremu so namenjeni, tako da ta
podpiše vročilnico ali izvirnik dokumenta.
(2) Kadar ima domnevni kršitelj pooblaščenca, se vročajo
pisanja zgolj njemu. Če ima domnevni kršitelj več pooblaščencev, zadostuje, da
se pisanje vroči enemu izmed njih.
XI. STROŠKI POSTOPKA
47. člen
(1) Stroški postopka so izdatki, ki so potrebni za
izvedbo disciplinskega postopka po tem pravilniku in obsegajo stroške dela
disciplinskega tožilca, senata disciplinskega sodišča ter druge stroške
določene s tem pravilnikom.
(2) Stroški disciplinskega postopka se določijo kot
povprečnina, in sicer:
-       
stroški predhodnega postopka v višini 550,00 eurov,
-       
stroški posamezne obravnave pred senatom disciplinskega sodišča v višini
1.500,00 eurov,
-       
stroški izvedencev po tarifi, ki ureja področje njihovega delovanja,
-       
stroški prič v višini dejanskih stroškov (prevoz, stroški odsotnosti z
dela),
-       
stroški administrativno-strokovnih opravil v višini 100,00 eurov.
(3) Stroški domnevnega kršitelja z udeležbo v
disciplinskem postopku in morebitni stroški njegovega pooblaščenca ali tolmača
niso stroški disciplinskega postopka. Domnevni kršitelj ne glede na izid
disciplinskega postopka ni upravičen do povračila teh stroškov.
(4) Kadar okoliščine posameznega primera to
utemeljujejo, lahko disciplinski organi izjemoma odmerijo tudi stroške, nižje
od predpisanih v tem členu.
48. člen
(1) Disciplinski organ, ki vodi predhodni disciplinski
postopek ali disciplinski postopek, izplačuje stroške najprej iz sredstev
Inženirske zbornice Slovenije.
(2) Stroške disciplinskega postopka mora plačati
kršitelj, če je spoznan za krivega očitane mu kršitve, in sicer v višini, ki jo
odmeri v skladu s tem pravilnikom disciplinsko sodišče s sklepom, s katerim se
konča disciplinski postopek. Če se o stroških postopka odloča naknadno, lahko
sklep o stroških postopka izda predsednik senata disciplinskega sodišča.
(3) O povrnitvi stroškov v disciplinskem postopku se
odloča na zahtevo upravičenca do povrnitve stroškov.
(4) Kršitelj mora stroške disciplinskega postopka
plačati v petnajstih dneh po pravnomočnosti sklepa, s katerim je bilo odločeno
o stroških.
(5) Stroške disciplinskega postopka evidentira finančno
računovodska služba zbornice v poslovnih knjigah zbornice in se v primeru
neplačila izterjajo kot izvršilni naslovi v skladu z zakonom, ki ureja izvršbo.
(6) V primeru zavrženja prijave, oprostitve ali
ustavitve disciplinskega postopka nosi stroške disciplinskega postopka
zbornica.
XII. POSTOPEK
49. člen
Disciplinski postopek se deli na naslednji fazi:
-       
predhodni disciplinski postopek,
-       
disciplinski postopek pred disciplinskim sodiščem.
50. člen
Predhodni disciplinski postopek se prične, ko disciplinski
tožilec prejme prijavo disciplinske kršitve, ugotovitveni zapisnik o strokovnem
nadzoru ali po uradni dolžnosti, če sam zazna tako kršitev.
51. člen
(1) Prijavo za uvedbo disciplinskega postopka lahko da
vsakdo, ki zazna disciplinsko kršitev.
(2) Prijava se vloži pisno in mora praviloma obsegati:
-       
priimek in ime domnevnega kršitelja,
-       
kraj, čas in opis kršitve,
-       
dejstva in dokaze, s katerimi se utemeljuje prijava,
-       
ime, priimek in podpis prijavitelja.
52. člen
(1) Disciplinski tožilec ali po pooblastilu namestnik
disciplinskega tožilca po prejemu prijave, ugotovitvenega zapisnika strokovnega
nadzora nad delom pooblaščenega inženirja ali ko sam zazna disciplinsko
kršitev, nemudoma prične predhodni disciplinski postopek in v njem oceni prijavo,
po potrebi opravi informativni razgovor z domnevnim kršiteljem, zbere listinske
in druge dokaze ter izjave prič in opravi dejanja, potrebna za razjasnitev
zadeve do stopnje, da je omogočena sestava in vložitev zahteve za uvedbo
disciplinskega postopka.
(2) V primeru, če disciplinski tožilec v okviru
predhodnega disciplinskega postopka opravi razgovor z domnevnim kršiteljem, se
o tem sestavi zapisnik. Glede sestave zapisnika se smiselno uporabljajo določbe
o sestavi zapisnika pred senatom disciplinskega sodišča na obravnavi.
(3) Disciplinski tožilec lahko pred vložitvijo zahteve
za uvedbo disciplinskega postopka zahteva mnenje upravnega odbora matične
sekcije ali je bila v konkretnem primeru po oceni upravnega odbora storjena
disciplinska kršitev. Upravni odbor matične sekcije je dolžan na zahtevo
odgovoriti v roku trideset dni. Disciplinski tožilec na mnenje upravnega odbora
matične sekcije ni vezan in se lahko po svoji presoji odloči ali bo vložil
zahtevo za uvedbo disciplinskega postopka ali bo prijavo zavrgel.
(4) Disciplinski tožilec ni dolžan obravnavati anonimnih
prijav, lahko pa po uradni dolžnosti nadaljuje predhodni disciplinski postopek,
kot da bi sam zaznal disciplinsko kršitev.
53. člen
Če disciplinski tožilec pri preizkusu prijave ugotovi, da je
nepopolna, pozove prijavitelja, da v določenem roku prijavo ustrezno dopolni.
54. člen
(1) Disciplinski tožilec zavrže prijavo, če na podlagi
opravljenega predhodnega disciplinskega postopka ugotovi:
-       
da domnevni kršitelj ni član zbornice, kandidat ali oseba, vpisana v
imenik vodij del,
-       
da dejanje očitno ni disciplinska kršitev po tem pravilniku,
-       
da o kršitvi ni zadosti dokazov,
-       
da je disciplinski pregon zastaran,
-       
da prijavitelj v določenem roku ni dopolnil prijave in postopka zato ni
mogoče uvesti.
(2) Disciplinski tožilec zavrže prijavo tudi, če jo
prijavitelj do vložitve zahteve za uvedbo postopka umakne, disciplinski tožilec
pa oceni, da postopka po uradni dolžnosti ni smotrno nadaljevati.
(3) Disciplinski tožilec zavrže prijavo tudi, če je
podana nesorazmernost med majhnim pomenom disciplinske kršitve (njena nevarnost
je neznatna zaradi narave ali teže dejanja ali zaradi tega, ker so škodljive
posledice neznatne ali jih ni ali zaradi drugih okoliščin, v katerih je bilo
storjeno in zaradi nizke stopnje krivde domnevnega kršitelja ali zaradi
njegovih osebnih okoliščin) ter posledicami, ki bi jih povzročil disciplinski
postopek.
(4) Če disciplinski tožilec prijavo zavrže, o tem izda
sklep, obvesti prijavitelja ali nadzorno komisijo, ki je izdelala ugotovitveni zapisnik,
in domnevnega kršitelja, če je bil o prijavi obveščen.
55. člen
(1) Predhodni disciplinski postopek mora biti končan v
enem letu od prejema popolne prijave, v enem letu od prejema ugotovitvenega
zapisnika o strokovnem nadzoru oziroma v enem letu od dne, ko se je predhodni
disciplinski postopek začel po uradni dolžnosti na podlagi lastne zaznave
disciplinskega tožilca, da je podan sum o storitvi disciplinske kršitve.
(2) Predhodni disciplinski postopek se konča z
zavrženjem prijave, ki se vpiše v evidenčno knjigo disciplinskih postopkov ter
dokumentacijo arhivira, ali z vložitvijo zahteve za uvedbo disciplinskega
postopka pri disciplinskemu sodišču.
56. člen
Disciplinski postopek pred disciplinskim sodiščem se prične z
vložitvijo zahteve za uvedbo disciplinskega postopka.
57. člen
Zahteva za uvedbo disciplinskega postopka obsega:
-       
označbo naslovnika,
-       
ime in priimek domnevnega kršitelja z osebnimi podatki in podatki o
članstvu v zbornici, začasnem ali prostovoljnem članstvu v zbornici ali podatki
v imeniku vodji del,
-       
opis dejanja, iz katerega izhajajo znaki disciplinske kršitve, čas in
kraj kršitve ter druge okoliščine, ki so potrebne, da se kršitev kar najbolj
natančno označi,
-       
označbo disciplinske kršitve z navedbo določb tega pravilnika, ki naj se
po predlogu disciplinskega tožilca uporabijo,
-       
predlog, kateri dokazi naj se izvedejo na obravnavi, z navedbo prič in
izvedencev,
-       
kratko obrazložitev.
58. člen
(1) Disciplinski tožilec sme do konca obravnave
spremeniti, dopolniti ali umakniti zahtevo za uvedbo disciplinskega postopka,
kar lahko na obravnavi stori ustno, prej pa pisno.
(2) V primeru spremembe ali dopolnitve zahteve za uvedbo
disciplinskega postopka na obravnavi, je treba domnevnemu kršitelju dati dovolj
časa za pripravo odgovora na spremenjeno ali dopolnjeno zahtevo.
59. člen
(1) Predsednik disciplinskega sodišča mora prejeto
zahtevo za uvedbo disciplinskega postopka v osmih dneh preizkusiti, ali obsega
vse zahtevane podatke.
(2) Če zahteva za uvedbo disciplinskega postopka ne
vsebuje vseh zahtevanih podatkov, predsednik disciplinskega sodišča zahteva od
disciplinskega tožilca, da v postavljenem roku zahtevo dopolni. Če disciplinski
tožilec zahteve ne dopolni, predsednik disciplinskega sodišča zahtevo za uvedbo
disciplinskega postopka zavrže, disciplinski postopek pa se zaključi.
60. člen
(1) Po ugotovitvi, da je zahteva za uvedbo
disciplinskega postopka popolna, predsednik disciplinskega sodišča imenuje
senat, ki je pristojen za obravnavanje konkretne disciplinske zadeve.
(2) Predsednik senata disciplinskega sodišča pošlje
zahtevo za uvedbo disciplinskega postopka skupaj z morebitnimi prilogami
(pisnimi dokazili) domnevnemu kršitelju, ki lahko na zahtevo odgovori v roku
osmih dni od vročitve zahteve.
(3) V pozivu na podajo odgovora na zahtevo se domnevnega
kršitelja opozori, da lahko v odgovoru na zahtevo navaja dejstva in predlaga
dokaze, ki so mu v korist, kasneje pa bo to lahko storil le, če poda utemeljene
razloge, zakaj jih ni navedel že v odgovoru na zahtevo.
61. člen
(1) Predsednik disciplinskega senata razpiše obravnavo v
roku petnajst dni po prejemu odgovora domnevnega kršitelja ali po poteku roka
za podajo odgovora domnevnega kršitelja na zahtevo za uvedbo disciplinskega
postopka.
(2) Na obravnavo se vabijo domnevni kršitelj in njegov
morebitni pooblaščenec ter disciplinski tožilec in njegov strokovni sodelavec.
Prav tako se na obravnavo povabijo priče in izvedenci, ki sta jih predlagala
disciplinski tožilec v zahtevi za uvedbo disciplinskega postopka in domnevni
kršitelj v odgovoru na zahtevo za uvedbo disciplinskega postopka.
(3) Vabilo se vroči domnevnemu kršitelju tako, da mu
ostane med vročitvijo vabila in obravnavo zadosti časa za pripravo obrambe,
najmanj pa osem dni.
62. člen
(1) V vabilu mora biti naveden kraj, dan in ura obravnave
ter zadeva, ki bo obravnavana.
(2) Vabilo, ki je poslano domnevnemu kršitelju, mora
vsebovati opozorilo, da se bo obravnava opravila v njegovi odsotnosti, če bo
neopravičeno odsoten.
(3) Opravičila in utemeljeni razlogi za preložitev
obravnave morajo biti senatu disciplinskega sodišča predloženi najkasneje osem
dni pred obravnavo, oziroma v primeru okoliščin, ki so nastopile kasneje,
najkasneje v roku 48 ur po njihovem nastopu in 24 ur pred obravnavo.
63. člen
(1) Senat disciplinskega sodišča lahko v primeru, če
tega ni izvedel že disciplinski tožilec, zahteva mnenje upravnega odbora matične
sekcije ali je bila v konkretnem primeru po oceni upravnega odbora storjena
disciplinska kršitev.
(2) Senat disciplinskega sodišča mnenje upravnega odbora
matične sekcije po prejemu vroči domnevnemu kršitelju in disciplinskemu tožilcu
s pozivom, da se v postavljenem roku o njem opredelita.
(3) Senat disciplinskega sodišča na mnenje upravnega
odbora matične sekcije ni vezan in ga obravnava v okviru proste presoje dokazov.
64. člen
(1) Senat disciplinskega sodišča lahko za posamezna
strokovna vprašanja, ki niso v okviru stroke matične sekcije, katere član je
domnevni kršitelj, postavi izvedenca ustrezne stroke.
(2) Izvedencu se pošlje skupaj z vabilom na obravnavo tudi
pisni material in potrebni dokumenti, oziroma se ga pozove k ogledu materiala
in dokumentacije, obenem pa se mu postavi točno opredeljeno vprašanje, na
katerega naj izvedenec odgovori oziroma poda svoje izvedensko mnenje.
65. člen
(1) Obravnavo vodi predsednik senata.
(2) Na začetku obravnave predsednik senata naznani
predmet obravnave in sestavo senata. Nato ugotovi, ali so prišli vsi, ki so
bili povabljeni. Če niso, se prepriča, ali so jim bila vabila vročena in ali so
svoj izostanek opravičili.
(3) Če predsednik senata ugotovi, da se obravnave ni
udeležil domnevni kršitelj, ki je bil pravilno vabljen, pa svojega izostanka ni
opravičil ali njegov izostanek ni opravičljiv, lahko disciplinski senat sklene,
da se obravnava izvede v njegovi odsotnosti.
(4) Za opravičljiv razlog odsotnosti se šteje bolezen
domnevnega kršitelja, ki jo izkaže z ustreznim zdravniškim potrdilom, smrt v
ožji družini ali neodložljiv službeni opravek oziroma drug razlog, ki ga
disciplinski senat oceni kot objektivno sprejemljivega.
(5) Udeležba prič in izvedencev na obravnavi je obvezna,
če so bili pravilno vabljeni in so člani zbornice, začasni ali prostovoljni člani
ali vodje del.
66. člen
(1) Na obravnavi se piše zapisnik, ki ga piše
zapisnikar.
(2) Senat disciplinskega sodišča lahko sklene, da
zapisnikar pri sestavi zapisnika ne sodeluje. V tem primeru zapisnik piše član
senata ali strokovni sodelavec disciplinskega tožilca ali namestnika.
67. člen
(1) V uvodu zapisnika se mora navesti organ, pred
katerim se opravlja obravnava, kraj in čas zasedanja, ime in priimek
predsednika senata, članov senata, disciplinskega tožilca ali namestnika
disciplinskega tožilca, domnevnega kršitelja in njegovega pooblaščenca ter
kršitev, ki je predmet obravnavanja.
(2) V zapisnik o poteku obravnave se po presoji
predsednika senata vpišejo pomembne izjave strank, po potrebi tudi bistveni
elementi izpovedi domnevnega kršitelja, prič in izvedencev in sicer tako, da
predsednik senata pove, katere izjave se zapišejo v zapisnik ali kateri
dokumenti se navajajo, te izjave pa se narekujejo na zapisnik oziroma po
potrebi prebere dokumente.
68. člen
Po ugotovitvi istovetnosti domnevnega kršitelja se obravnava nadaljuje
s tem, da disciplinski tožilec prebere ali povzame zahtevo za uvedbo
disciplinskega postopka. Če je disciplinski tožilec odsoten, zahtevo za uvedbo
disciplinskega postopka prebere ali povzame predsednik senata.
69. člen
(1) Po podani zahtevi za uvedbo disciplinskega postopka
predsednik senata pozove domnevnega kršitelja, da poda svoj zagovor. Zagovor je
praviloma usten, lahko pa ga poda tudi pisno.
(2) Po podanem zagovoru lahko domnevnemu kršitelju
postavljajo vprašanja člani disciplinskega senata ter disciplinski tožilec in
njegov strokovni sodelavec.
(3) Domnevni kršitelj lahko predloži pisne dokaze ali
predlaga zaslišanje novih prič ali izvedencev, če teh novih dokaznih predlogov
ni mogel podati že v odgovoru na zahtevo za uvedbo disciplinskega postopka. O
izvedbi teh dokazov odloča senat disciplinskega sodišča s sklepom, zoper
katerega ni posebne pritožbe.
70. člen
(1) Senat disciplinskega sodišča na obravnavi izvaja
dokazni postopek, pri tem pa predsednik senata skrbi, da se na obravnavi
izvedejo vsi potrebni dokazi.
(2) Senat disciplinskega sodišča lahko neposredno
zasliši priče in izvedence, če ni mogoče dobiti njihovih pisnih izjav ali če iz
okoliščin primera izhaja, da je neposredno zaslišanje prič in izvedencev nujno
za pravilno ugotovitev dejanskega stanja.
(3) Pričam in izvedencem lahko postavljajo vprašanja
člani disciplinskega senata, disciplinski tožilec in njegov strokovni sodelavec
ter domnevni kršitelj in njegov pooblaščenec. Predsednik senata lahko na
obravnavi tudi sooči priče in domnevnega kršitelja.
(4) Če je treba pridobiti nove dokaze ali izvedensko
mnenje, predsednik senata preloži obravnavo. Predsednik senata določi, kaj vse
mora biti predloženo senatu do naslednje obravnave, in rok ter datum naslednje
obravnave, če je to mogoče.
(5) Predsednik senata lahko pisno pred obravnavo ali
ustno na obravnavi zahteva od izvedenca, da dopolni izvedensko mnenje in mu
pove, v čem izvedensko mnenje ni bilo zadostno.
(6) Senat disciplinskega sodišča lahko sklene, da se v
dokazne namene uporabijo zapisniki o izpovedbah sostorilcev, prič, zapisniki o
izpovedbah v postopkih pred sodišči, organi zbornice, drugimi državnimi organi,
mnenja izvedencev ter drugi listinski dokazi.
71. člen
(1) Po izvedenem dokaznem postopku da predsednik senata
besedo disciplinskemu tožilcu, da se dokončno izjavi o svoji zahtevi in
predlaga disciplinsko sankcijo.
(2) Zadnjo besedo ima domnevni kršitelj, ki ima možnost
še enkrat povzeti svoj zagovor in pri tem odgovoriti na navedbe disciplinskega
tožilca.
72. člen
(1) Predsednik senata po zadnji besedi domnevnega
kršitelja zaključi obravnavo in umakne senat na glasovanje, ki je tajno.
(2) Senat sprejema odločitve z večino glasov. Član
senata se ne more vzdržati glasovanja.
73. člen
(1) Zapisnik o poteku obravnave podpišejo predsednik
senata in zapisnikar, disciplinski tožilec ter domnevni kršitelj in njegov
pooblaščenec. Če pri sestavi zapisnika zapisnikar ni sodeloval, ga podpiše še
strokovni sodelavec disciplinskega tožilca ali namestnika ali član senata.
(2) Zapisnik, v katerem je podana odločitev senata
disciplinskega sodišča in razlogi za to odločitev (posvetovalni zapisnik)
podpišejo samo člani disciplinskega senata in se vloži v ovojnico, ki se jo
zapečati.
(3) Stranke v postopku imajo pravico pregledati končni
zapisnik in njegove priloge, razen posvetovalnega zapisnika. Stranke lahko
podajo pripombe na vsebino zapisnika preden ga podpišejo in preden se senat
umakne na posvetovanje in odločanje.
XIII. SKLEP
74. člen
(1) Senat disciplinskega sodišča s sklepom spozna
domnevnega kršitelja za krivega ali pa ga oprosti.
(2) Senat disciplinskega sodišča po koncu obravnave sklep
razglasi in ga na kratko obrazloži. V zapletenih zadevah lahko senat
disciplinskega sodišča odloči, da bo sklep izdal pisno. V tem primeru se sklep
ne razglasi, temveč se pisni odpravek vroči strankam v tridesetih dneh po
zaključku obravnave.
(3) Senat disciplinskega sodišča ni vezan na predlog
disciplinskega tožilca glede pravne presoje dejanja in glede disciplinske
sankcije.
(4) Če obsega zahteva za uvedbo disciplinskega postopka več
disciplinskih kršitev, se v sklepu izreče, ali se domnevni kršitelj oprosti in
glede katerih dejanj, ali se ga spozna za krivega in za katera dejanja.
75. člen
Disciplinski senat s sklepom domnevnega kršitelja oprosti
obtožbe, če:
-       
dejanje, za katero je obtožen, ni disciplinska kršitev po tem
pravilniku,
-       
ni dokazano, da je domnevni kršitelj storil očitano mu dejanje.
76. člen
Če disciplinski senat domnevnega kršitelja spozna za krivega,
mora v tridesetih dneh po koncu obravnave izdati pisni sklep, ki mora
vsebovati:
-       
imena članov senata, ki so odločali v zadevi,
-       
podatke kršitelja in njegovega pooblaščenca ter disciplinskega tožilca
ali njegovega namestnika,
-       
kraj in čas obravnave,
-       
dejanje, katerega je spoznan za krivega,
-       
označbo disciplinske kršitve,
-       
izrek o disciplinski sankciji,
-       
če je izrečena denarna kazen, rok, v katerem mora denarno kazen plačati,
-       
odločitev o stroških disciplinskega postopka in rok za plačilo stroškov
postopka,
-       
obrazložitev dejanja, katerega je spoznan za krivega, navedbo dejstev in
okoliščin, ki so znaki disciplinske kršitve, in tiste, od katerih je odvisna
uporaba posamezne določbe tega pravilnika, ter obrazložitev o izreku
disciplinske sankcije,
-       
pravni pouk, da ni dovoljena pritožba, pač pa je dovoljen upravni spor,
-       
podpis predsednika senata disciplinskega sodišča.
77. člen
(1) Pisni odpravek sklepa se vroči:
-       
kršitelju osebno ali njegovemu pooblaščencu,
-       
disciplinskemu tožilcu ali namestniku disciplinskega tožilca,
-       
po pravnomočnosti sklepa prijavitelju,
-       
po pravnomočnosti sklepa strokovni službi zbornice, pristojni za vodenje
knjige evidenc v disciplinskih postopkih,
-       
po pravnomočnosti sklepa strokovni službi zbornice za javna pooblastila,
-       
po pravnomočnosti sklepa finančno računovodski službi zbornice.
(2) Pisni odpravek sklepa se vloži v disciplinski spis,
ki se odda v arhiv strokovne službe zbornice.
XIV. DRUGE DOLOČBE
78. člen
(1) Če med disciplinskim postopkom domnevni kršitelj
umre ali se ga izbriše iz imenika članov zbornice, začasnih ali prostovoljnih
članov zbornice ali vodij del, se disciplinski postopek s sklepom ustavi.
(2) V primeru, če se član zbornice, začasni ali
prostovoljni član zbornice ali vodja del med disciplinskim postopkom izbriše iz
imenika članov zbornice, začasnih ali prostovoljnih članov zbornice ali vodij
del na lastno zahtevo, se disciplinski postopek nadaljuje po pravilih tega pravilnika.
79. člen
(1) Če domnevni kršitelj med disciplinskim postopkom
zboli za kakšno hudo boleznijo, zaradi katere se dalj časa ne more udeleževati
postopka, se postopek za čas njegove bolezni prekine in po končanem zdravljenju
nadaljuje.
(2) Če zoper domnevnega kršitelja istočasno teče
postopek pred drugimi državnimi organi, kazenski, prekrškovni ali upravni
pregon, se disciplinski postopek lahko prekine za čas, dokler traja postopek
pred navedenimi organi.
80. člen
(1) Prijavitelj in oškodovanec nista stranki v
disciplinskem postopku.
(2) Disciplinskega postopka se lahko udeležujeta le, če
ju disciplinski organ povabi.
XV. OBNOVA DISCIPLINSKEGA POSTOPKA
81. člen
(1) Pravnomočno končan disciplinski postopek je mogoče
obnoviti zgolj v korist kršitelja najkasneje v treh letih od pravnomočno končanega
disciplinskega postopka in v tridesetih dneh od tedaj, ko je kršitelj zvedel za
enega od obnovitvenih razlogov, navedenih v nadaljevanju.
(2) Postopek se obnovi, če:
-       
se dokaže, da je bila disciplinska sankcija izrečena zaradi krive izjave
ali izpovedbe priče, izvedenca ali na podlagi lažnih podatkov ali neresnične
ali ponarejene listine,
-       
kršitelj izve za nova dejstva in nove dokaze, ki jih brez svoje krivde
ni mogel prej predložiti do konca obravnave pred senatom disciplinskega
sodišča, bi pa obravnava teh dejstev in dokazov bistveno vplivala na izrek
disciplinske sankcije v njegovo korist,
-       
je bila zaradi iste disciplinske kršitve kršitelju že izrečena disciplinska
sankcija pred disciplinskim sodiščem.
82. člen
(1) Obnovo disciplinskega postopka smejo predlagati
kršitelj, njegov pooblaščenec ali disciplinski tožilec.
(2) Predlog za obnovo postopka se obravnava pred
disciplinskim sodiščem, vendar pri odločanju ne smejo sodelovati člani, ki so
sodelovali v prvotnem postopku.
XVI. EVIDENCA DISCIPLINSKIH POSTOPKOV
83. člen
(1) Strokovna služba zbornice za disciplinska organa
vodi Evidenčno knjigo disciplinskih postopkov, ki se lahko vodi tudi v
elektronski obliki in iz katere morajo biti razvidni:
-       
dan vložitve vloge,
-       
predmet vloge,
-       
vložnik in naslovnik vloge,
-       
potek obravnave zadeve,
-       
končna rešitev zadeve.
(2) V prejšnjem odstavku navedeni podatki se morajo
voditi ločeno po rubrikah:
-       
»postopek pred disciplinskim tožilcem«,
-       
»postopek pred disciplinskim sodiščem«,
-       
»postopek pred upravnim sodiščem«.
(3) Strokovna služba zbornice za disciplinska organa
vodi celoten arhiv obravnavanih disciplinskih zadev po pravilih, kot veljajo za
vodenje druge poslovne dokumentacije zbornice. Končani disciplinski spisi se
hranijo deset let od pravnomočnega zaključka. Disciplinska evidenca se hrani
trajno.

Disciplinski pravilnik Inženirske zbornice
Slovenije (Uradni list RS, št. 37/18) vsebuje naslednji prehodni in
končni določbi:
»XVII. PREHODNI IN KONČNI DOLOČBI
84. člen
(1) Za disciplinske kršitve, ki so bile storjene pred
uveljavitvijo tega pravilnika, se glede disciplinskih kršitev, disciplinske
odgovornosti, disciplinskih sankcij in zastaranja uporabljajo določbe Disciplinskega
pravilnika IZS z dne 15. 6. 2010, razen če so določbe tega pravilnika za
domnevnega kršitelja milejše.
(2) Disciplinski postopki začeti pred uveljavitvijo tega
pravilnika, se končajo po določbah Disciplinskega pravilnika IZS z dne
15. 6. 2010.
85. člen
Z dnem uveljavitve tega pravilnika preneha veljati
Disciplinski pravilnik IZS z dne 15. 6. 2010.
86. člen
Ta pravilnik se objavi v Uradnem listu Republike Slovenije in
začne veljati naslednji dan po objavi.«.

Pravilnik o spremembi Disciplinskega pravilnika
Inženirske zbornice Slovenije (Uradni list RS, št. 68/19) vsebuje naslednjo končno določbo:
»2. člen
Ta pravilnik se objavi v Uradnem listu Republike Slovenije in
začne veljati naslednji dan po objavi.«.