1. člen
(vsebina)
Ta uredba določa višino in začetek obračunavanja obveznega
prispevka za promocijo kmetijskih in živilskih proizvodov (v nadaljnjem
besedilu: prispevek) za zavezance iz sektorja pridelave in predelave mleka za
kravje, ovčje in kozje mleko (v nadaljnjem besedilu: sektor mleka) za obdobje
2023–2025.
2. člen
(višina prispevka)
(1) Prispevek za obdobje 2023–2025 znaša 0,5 eura na 1
000 l mleka oziroma 0,4854 eura na 1 000 kg mleka.
(2) Prispevek iz prejšnjega odstavka zavezanca
obračunata vsak do polovice vrednosti.
3. člen
(sektorska navodila)
Ministrstvo, pristojno za kmetijstvo, gozdarstvo in prehrano,
pripravi sektorska navodila za plačilo prispevka za zavezance iz sektorja mleka
in jih objavi na osrednjem spletnem mestu državne uprave najpozneje en mesec
pred dnevom začetka obračunavanja prispevka.
4. člen
(začetek obračunavanja prispevka)
(1) Prispevek za zavezance iz sektorja mleka se začne
obračunavati prvi dan naslednjega meseca po objavi naznanila o pridobitvi
sklepa Evropske komisije o združljivosti sheme državne pomoči za promocijo in
se obračunava do 31. decembra 2025.
(2) Minister, pristojen za kmetijstvo, gozdarstvo in
prehrano, objavi naznanilo iz prejšnjega odstavka v Uradnem listu Republike
Slovenije.
KONČNA DOLOČBA
5. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-182/2022
Ljubljana, dne 30. maja 2022
EVA 2022-2330-0008
Vlada Republike Slovenije
Janez Janša
predsednik