1. člen
Ta pravilnik določa dodatne naloge in njihovo koordinacijo
pri pripravah, opredelitvi nalog in delovanju družb na področju
elektrogospodarstva v izrednem stanju, vojni ali krizah ter ob večjih naravnih
in drugih nesrečah v Republiki Sloveniji.
2. člen
(1) Koordinacijo priprav, opredeljevanja nalog in delovanja
družb na področju elektrogospodarstva v izrednem stanju, vojni ali za odzivanje
ob krizah ter večjih naravnih in drugih nesrečah opravlja sistemski operater.
(2) Koordinacija pri pripravah, opredelitvi in izvajanju
dodatnih nalog v izrednem stanju, vojni ali krizah ter ob večjih naravnih in
drugih nesrečah se nanaša na naslednje družbe:
-       
družbe, ki izvajajo naloge distribucijskega operaterja,
-       
družbe, ki so lastniki pomembnega dela distribucijskega sistema v skladu
z določbo 121. člena Energetskega zakona (Uradni list RS, št. 60/19 – uradno
prečiščeno besedilo, 65/20 in 158/20 – ZURE) ali družbe, ki na podlagi
podpisanih pogodb za distribucijskega operaterja zagotavljajo storitve na
infrastrukturi,
-       
družbe, ki izvajajo dejavnost proizvodnje električne energije in jo
oddajajo v prenosno omrežje,
-       
družbe, ki zagotavljajo energente proizvodnim družbam iz prejšnje
alineje.
3. člen
Izrazi, uporabljeni v tem pravilniku, imajo enak pomen, kot
je določen v Zakonu o obrambi (Uradni list RS, št. 103/04 – uradno prečiščeno
besedilo, 95/15 in 139/20), Uredbi o obrambnem načrtovanju (Uradni list RS, št.
51/13) ter v Energetskem zakonu.
4. člen
Družbe iz drugega odstavka 2. člena tega pravilnika
opravljajo v izrednem stanju, vojni ali krizah ter ob večjih naravnih in drugih
nesrečah svoje naloge v skladu s predpisi in akti o ustanovitvi. Naloge se
zaradi narave dela praviloma izvajajo na istih lokacijah kot v miru, z isto
organizacijsko shemo in enakim načinom komuniciranja kot v miru.
5. člen
(1) V izrednem stanju, vojni ali krizah ter ob večjih
naravnih in drugih nesrečah sistemski operater sproži izvajanje aktivnosti iz
načrta pripravljenosti na tveganja v sektorju oskrbe z električno energijo,
sprejetega na podlagi 10. člena Uredbe (EU) 2019/941 Evropskega parlamenta in
Sveta z dne 5. junija 2019 o pripravljenosti na tveganja v sektorju električne
energije in razveljavitvi Direktive 2005/89/ES (UL L št. 158, z dne 14. 6.
2019, str. 1).
(2) V razmerah iz prejšnjega odstavka se električna energija
prednostno zagotavlja Slovenski vojski, nosilcem obrambnega načrtovanja,
nosilcem načrtovanja na področju varstva pred naravnimi in drugimi nesrečami
ter štabom civilne zaščite, Državnemu zboru Republike Slovenije, predsedniku
Vlade Republike Slovenije ter predsedniku Republike Slovenije, upravljavcem
kritične infrastrukture Republike Slovenije, ki so določeni v skladu s
predpisi, ki urejajo področje kritične infrastrukture, številkam za klic v sili
ter drugim organom, lokalnim skupnostim, gospodarskim družbam, zavodom in
drugim organizacijam, ki jim vlada ali pristojni državni organi v skladu s 4.
členom Uredbe o obrambnem načrtovanju naložijo izvajanje dodatnih nalog v
izrednem stanju, vojni ali krizah za potrebe obrambe.
(3) Prednostno zagotavljanje električne energije iz
prejšnjega odstavka se izvaja na podlagi seznama, ki ga oblikujejo družbe, ki
izvajajo naloge distribucijskega operaterja, in je sestavni del načrta
pripravljenosti na tveganja.
6. člen
Ob izpadih ali poškodbah objektov za proizvodnjo, prenos in
distribucijo električne energije zaradi izrednega stanja, vojne ali krize ter
večjih naravnih in drugih nesreč se električna energija zagotavlja tudi po
sistemu otočnega obratovanja. Družbe iz drugega odstavka 2. člena izdelajo
načrte otočnega obratovanja v skladu s sistemskimi obratovalnimi navodili, ki
so sestavni del načrta pripravljenosti na tveganja.
7. člen
Sistemski operater lahko predlaga družbam iz drugega odstavka
2. člena tega pravilnika, da določijo razporeditev na delovno dolžnost za svoje
zaposlene, ki so nujno potrebni za izvajanje naloženih nalog v izrednem stanju,
vojni ali krizah ter ob večjih naravnih in drugih nesrečah.
8. člen
(1) Družbe iz drugega odstavka 2. člena posredujejo
sistemskemu operaterju kontaktne podatke odgovornih oseb za izvajanje nalog po
tem pravilniku in zagotavljajo njihovo ažurnost.
(2) Družbe iz drugega odstavka 2. člena pri izvajanju nalog,
določenih v načrtu pripravljenosti na tveganja v sektorju oskrbe z električno
energijo iz prvega odstavka 5. člena tega pravilnika upoštevajo usmeritve
ministrstva, pristojnega za energijo, in sistemskega operaterja ter si izdelajo
ustrezne dokumente za izvajanje teh nalog.
9. člen
Z dnem uveljavitve tega pravilnika preneha veljati Pravilnik
o določitvi Elektro Slovenije, d.o.o. za koordinatorja pri pripravah in
izvajanju nalog v kriznem in vojnem stanju na področju elektrogospodarstva in
premogovništva ter opredelitvi nalog podjetjem s področja elektrogospodarstva
in premogovništva (Uradni list RS, št. 112/06).
10. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-110/2021/14
Ljubljana, dne 10. junija 2021
EVA 2021-2430-0032
Jernej Vrtovec
minister
za infrastrukturo