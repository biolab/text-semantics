1. člen
(vsebina)
Ta uredba določa izvajanje pravila pogojenosti iz strateškega
načrta, ki ureja skupno kmetijsko politiko 2023–2027 in je dostopen na
osrednjem spletnem mestu državne uprave ter na spletni strani skupne kmetijske
politike 2023–2027 (https://skp.si/skupna-kmetijska-politika-2023-2027), in za
izvajanje:
1.     
Uredbe (EU) 2021/2115 Evropskega parlamenta in Sveta z dne 2. decembra 2021 o določitvi pravil o podpori za
strateške načrte, ki jih pripravijo države članice v okviru skupne kmetijske
politike (strateški načrti SKP) in se financirajo iz Evropskega kmetijskega
jamstvenega sklada (EKJS) in Evropskega kmetijskega sklada za razvoj podeželja
(EKSRP), ter o razveljavitvi uredb (EU) št. 1305/2013
in (EU) št. 1307/2013 (UL L št. 435 z dne 6. 12.
2021, str. 1), zadnjič popravljene s
Popravkom (UL L št. 227 z dne 1. 9. 2022, str. 136),
(v nadaljnjem besedilu: Uredba 2021/2115/EU);
2.     
Uredbe (EU) 2021/2116 Evropskega parlamenta in Sveta z dne 2. decembra 2021 o financiranju, upravljanju in
spremljanju skupne kmetijske politike ter razveljavitvi Uredbe (EU) št. 1306/2013 (UL L št. 435
z dne 6. 12. 2021, str. 187), zadnjič spremenjene z Delegirano uredbo
Komisije (EU) 2022/1408 z dne 16. junija
2022 o spremembi Uredbe (EU) 2021/2116 Evropskega parlamenta in Sveta glede
izplačevanja predplačil za nekatere intervencije in podporne ukrepe iz uredb
(EU) 2021/2115 in (EU) št. 1308/2013
Evropskega parlamenta in Sveta (UL L št. 216,
z dne 19. 8. 2022, str. 1), (v nadaljnjem besedilu: Uredba
2021/2116/EU);
3.     
Delegirane uredbe Komisije (EU) 2022/126 z dne 7. decembra 2021 o
dopolnitvi Uredbe (EU) 2021/2115 Evropskega parlamenta in Sveta z dodatnimi
zahtevami za nekatere vrste intervencij, ki jih države članice določijo v
svojih strateških načrtih SKP za obdobje 2023–2027 na podlagi navedene uredbe,
ter pravili o deležu za standard dobrih kmetijskih in okoljskih pogojev (DKOP)
1 (UL L št. 20 z dne 31. 1. 2022, str. 52),
zadnjič popravljene s Popravkom (UL L št. 233
z dne 8. 9. 2022, str. 92), (v nadaljnjem besedilu: Delegirana uredba
2022/126/EU);
4.     
Delegirane uredbe Komisije (EU) 2022/1172 z dne 4. maja 2022 o
dopolnitvi Uredbe (EU) 2021/2116 Evropskega parlamenta in Sveta glede
integriranega administrativnega in kontrolnega sistema skupne kmetijske
politike ter uporabe in izračuna upravnih sankcij v zvezi s pogojenostjo (UL L
št. 183 z dne 8. 7. 2022, str. 12; v nadaljnjem besedilu: Delegirana uredba
2022/1172/EU);
5.     
Izvedbene uredbe Komisije (EU) 2022/1317 z dne 27. julija 2022 o
določitvi odstopanj od Uredbe (EU) 2021/2115 Evropskega parlamenta in Sveta v
zvezi z uporabo standardov za dobre kmetijske in okoljske pogoje zemljišč
(standardi DKOP) 7 in 8 za leto zahtevka 2023 (UL L št. 199
z dne 28. 7. 2022, str. 1; v nadaljnjem besedilu: Izvedbena uredba
2022/1317/EU).
2. člen
(opredelitev pojmov)
Izrazi uporabljeni v tej uredbi, pomenijo:
1.     
neskladnost je neskladnost iz točke (a) 6. člena
Delegirane uredbe 2022/1172/EU;
2.     
trajno travinje je trajno travinje kot je opredeljeno v uredbi, ki ureja
neposredna plačila iz strateškega načrta skupne kmetijske politike 2023–2027;
3.     
kmetijske površine so površine iz tretjega odstavka 4. člena Uredbe
2021/2115/EU;
4.     
status okoljsko občutljivega trajnega travinja (v nadaljnjem besedilu:
status OOTT), pomeni, da GERK ali del površine GERK-a leži na območju okoljsko
občutljivega trajnega travinja (v nadaljnjem besedilu: območje OOTT) in je
prejel oznako status OOTT iz naslova zelene komponente, je del območja OOTT,
določenega z GERK-i z rabami iz prvega odstavka 13. člena
te uredbe na zbirni vlogi za leto 2022, oziroma je površina prvič prijavljena v
zbirni vlogi tekočega leta in prejme oznako status OOTT na podlagi upravne
preveritve;
5.     
glavni posevek je glavni posevek kot je opredeljeno v uredbi, ki ureja
izvedbo intervencij kmetijske politike.
3. člen
(pravila pogojenosti)
(1) Pravila pogojenosti so predpisane zahteve ravnanja (v
nadaljnjem besedilu: PZR) na podlagi pravnih aktov Evropske unije in standardov
dobrih kmetijsko okoljskih pogojev (v nadaljnjem besedilu: DKOP), ki so
določena v strateškem načrtu skupne kmetijske politike in navedena v Prilogi
III Uredbe 2021/2115/EU. Pravila pogojenosti predstavljajo minimalne zahteve s
področij:
a)    
podnebje in okolje, vključno z vodo, tlemi in biotsko raznovrstnostjo
ekosistemov;
b)    
javno zdravje in zdravje rastlin;
c)    
dobrobit živali.
(2) Pravila iz prejšnjega odstavka so v obliki seznama zahtev
opredeljena v Prilogi 1, ki je sestavni del te uredbe.
4. člen
(zavezanci)
Zavezanci za izpolnjevanje pravil pogojenosti iz te uredbe so
nosilci kmetijskih gospodarstev, ki vlagajo vloge in zahtevke za:
-       
intervencije neposrednih plačil iz Strateškega načrta skupne kmetijske
politike 2023–2027 za Slovenijo v skladu z II. poglavjem III naslova Uredbe
2021/2115/EU (v nadaljnjem besedilu: neposredna plačila) in
-       
intervencije za razvoj podeželja iz Strateškega načrta skupne kmetijske
politike 2023–2027 za Slovenijo v skladu s 70., 71. in 72. členom Uredbe
2021/2115/EU (v nadaljnjem besedilu: plačila RP).
5. člen
(kontrolni sistem)
(1) Izpolnjevanje pravil pogojenosti preverja Agencija
Republike Slovenije za kmetijske trge in razvoj podeželja (v nadaljnjem
besedilu: agencija) v skladu s to uredbo, pri najmanj enem odstotku zavezancev
iz prejšnjega člena.
(2) Agencija opravlja kontrole z upravnimi pregledi, vključno
s sistemom za spremljanje površin (v nadaljnjem besedilu: sistem AMS) in
pregledi na kraju samem. Namen kontrolnega sistema je zagotoviti, da zavezanci
spoštujejo pravila pogojenosti in da so kršitelji sankcionirani.
(3) Agencija vzorec zavezancev za preglede na kraju samem
določi v skladu s točko (d) šestega odstavka 83. člena Uredbe 2021/2116/EU, pri
čemer se za zagotovitev elementa reprezentativnosti naključno izbere od 20 do
25 % minimalnega števila zavezancev.
(4) Agencija pred koncem obdobja za vložitev zbirne vloge na
podlagi razpoložljivih informacij opravi delni izbor kontrolnega vzorca. Delni
vzorec se dopolni, ko so na voljo vse zbirne vloge v tekočem letu.
(5) Praviloma se zavezanec, izbran za pregled na kraju samem,
preveri takrat, ko se lahko preveri večina pravil pogojenosti, za katere je bil
izbran. Pregledi se praviloma opravijo v okviru enega obiska na kmetijskem gospodarstvu.
(6) Kadar je ustrezno, pregledi na kraju samem zajemajo vse
kmetijske površine kmetijskega gospodarstva, vključno z zemljišči, ki se ne
uporabljajo več za proizvodne namene, in zemljišča s krajinskimi značilnostmi
za potrebe DKOP 8 iz Priloge 1 te uredbe. Kljub temu je lahko pregled površin v
okviru pregleda na kraju samem omejen na vzorec najmanj polovice kmetijskih
parcel na kmetijskem gospodarstvu, na katere se nanaša zahteva ali standard, če
tak vzorec zagotavlja zanesljivo in reprezentativno stopnjo kontrole v zvezi s
pravili pogojenosti.
(7) Če se pri pregledu vzorca iz tretjega odstavka tega člena
odkrije večja stopnja neskladnosti z zadevnim aktom ali standardom, se poveča
število pregledov na kraju samem, ki jih je treba izvesti za ta akt ali
standard v naslednjem kontrolnem obdobju. Agencija se lahko odloči omejiti
obseg teh nadaljnjih pregledov na kraju samem na najpogosteje kršena pravila
pogojenosti.
(8) Pregledi v okviru kontrolnega sistema se opravijo v istem
koledarskem letu, v katerem je vložena zbirna vloga.
(9) Agencija obravnava tudi nepravilnosti, ki jih ugotovijo
drugi organi, pristojni za nadzor nad izvajanjem predpisov iz te uredbe, ki bi
lahko predstavljale neskladnost po tej uredbi.
(10) V primeru da zavezanec prepreči ali ne omogoči izvedbe
pregleda na kraju samem se mu zavrnejo vsa plačila intervencij iz 4. člena te
uredbe.
6. člen
(zapisnik o pregledu na kraju samem)
(1) V zapisniku o pregledu na kraju samem se navede tudi:
1.     
med splošnimi podatki:
- 
ali je bil pregled predhodno napovedan zavezancu,
- 
v primeru, če je bil pregled predhodno napovedan zavezancu, način
napovedi in datum napovedi pregleda zavezancu;
2.     
med podatki o poteku in vsebini pregleda na kraju samem:
- 
pravila pogojenosti, ki so predmet pregleda,
- 
narava in obseg pregleda,
- 
ugotovitve pregleda,
- 
pravila pogojenosti, v zvezi s katerimi so pri pregledu ugotovljene
neskladnosti,
- 
ocena pomembnosti ugotovljenih neskladnosti v zvezi z vsakim pravilom
pogojenosti iz Priloge 1 te uredbe na podlagi preglednic iz Priloge 2 in
Priloge 3, ki sta sestavni del te uredbe z uporabo splošnih pravil iz 7. člena
Delegirane uredbe 2022/1172/EU.
(2) Kadar se pri pregledu na kraju samem ugotovi neskladnost
brez ali z zanemarljivimi posledicami iz 8. člena te uredbe, se to navede v
zapisniku o pregledu na kraju samem.
7. člen
(upravne sankcije)
(1) Upravne sankcije se izračunajo na podlagi plačil, ki so
bila ali bodo ugodena v letu, v katerem je prišlo do neskladnosti v povezavi s
kmetijsko dejavnostjo na območju kmetijskega gospodarstva oziroma površinami,
ki jih ima v uporabi zavezanec znotraj države. Kadar ni mogoče določiti
koledarskega leta, v katerem je prišlo do neskladnosti, se upravne sankcije
izračunajo na podlagi plačil, ki so bila ali bodo odobrena v koledarskem letu
ugotovitve neskladnosti.
(2) Če agencija ugotovi, da so pravila pogojenosti iz te
uredbe kršena, z uporabo preglednice iz Priloge 2 te uredbe določi odstotek
upravne sankcije intervencij iz 4. člena te uredbe. Odstotek upravne sankcije
lahko znaša 1 %, 3 %, 5 % ali 10 % za posamezno neizpolnjevanje pravil pogojenosti,
pri čemer se 1 % uporabi za lažjo, 3 % za srednjo, 5 % za težjo in 10 % za
hujšo stopnjo neskladnosti.
(3) Za kršitve, ugotovljene s sistemom AMS, se uporabijo
polovične vrednosti odstotkov upravne sankcije iz prejšnjega odstavka, razen v
primeru hujše stopnje neskladnosti.
(4) Zavezancu, ki krši pravila pogojenosti iz te uredbe, se
določi zmanjšanje ali izključitev skupnega zneska plačil iz intervencij iz
4. člena te uredbe v skladu z določbami te uredbe, 84. členom Uredbe
2021/2116/EU, III. poglavjem Delegirane uredbe 2022/1172/EU in uredbo, ki ureja
izvedbo intervencij kmetijske politike. Za namen točke (a) drugega odstavka
11. člena Delegirane uredbe 2022/1172/EU se uporabita odstotka upravnih
sankcij za malo oziroma srednjo kršitev iz Priloge 2 te uredbe, za namen točke
(b) drugega odstavka 11. člena Delegirane uredbe 2022/1172/EU pa se
uporabita odstotka upravnih sankcij za veliko oziroma hujšo kršitev iz Priloge
2 te uredbe.
(5) Ne glede na prejšnji odstavek se v zvezi 73. in 75.
členom Uredbe 2021/2115/EU ne upošteva stopnja kršitve pri določitvi odstotka
upravne sankcije neposrednega plačila in plačila RP za izpolnjevanje obstoječih
predpisanih zahtev ravnanja s področja nitratov in zaščite rejnih živali, če so
te naložbe opredeljene v poslovnem načrtu iz tretjega odstavka 75. člena Uredbe
2021/2115/EU, v 24 mesecih od dneva pravnomočnosti odločbe o dodelitvi statusa
mladega kmeta iz predpisa o izvajanju intervencij podpora za vzpostavitev
gospodarstev mladih kmetov in medgeneracijski prenos znanja iz strateškega
načrta skupne kmetijske politike za obdobje 2023–2027 za Slovenijo.
(6) Stopnje upravnih sankcij so podrobneje opredeljene v
Prilogi 1 te uredbe.
8. člen
(neskladnost brez ali z zanemarljivimi posledicami)
(1) Neskladnost brez ali z zanemarljivimi posledicami je
neizpolnjevanje pravil pogojenosti iz te uredbe, ki nima nobenih posledic ali
ima le zanemarljive posledice na podnebje, okolje, vodo, tla, biotsko
raznovrstnost ekosistemov, javno zdravje in zdravje rastlin ter dobrobit živali.
(2) V primeru ugotovljene neskladnosti iz prejšnjega odstavka
agencija zavezancu ne določi nobene upravne sankcije. Agencija v skladu s
tretjim odstavkom 85. člena Uredbe 2021/2116/EU o ugotovljeni neskladnosti
iz prejšnjega odstavka zavezanca obvesti v zapisniku o pregledu na kraju samem
v skladu z drugim odstavkom 6. člena te uredbe oziroma v primeru upravnega
pregleda z odločbo ter ga z namenom ozaveščanja in izvedbe morebitnih popravnih
ukrepov za odpravo neskladnosti napoti na storitve kmetijskega svetovanja, ki
jih izvaja izvajalec javne službe kmetijskega svetovanja v skladu z zakonom, ki
ureja kmetijstvo.
(3) Primeri neskladnosti iz prvega odstavka tega člena so
določeni v Prilogi 1 te uredbe in so označeni z okrajšavo »(NBP)«.
9. člen
(namerna neskladnost)
(1) Namerna neskladnost je neskladnost, pri kateri iz
okoliščin očitno izhaja, da se je zavezanec zavedal, da bo imelo njegovo
ravnanje ali opustitev za posledico neskladnost, vendar pa je vseeno hotel
nastanek te posledice ali je vsaj privolil v nastanek te posledice.
(2) Če zavezanec ponovi neskladnost, za katero mu je agencija
dvakrat v treh zaporednih letih določila upravno sankcijo, se ta neskladnost
šteje za namerno neskladnost v skladu s tretjim odstavkom 9. člena Delegirane
uredbe 2022/1172/EU.
(3) Če agencija ugotovi, da gre za namerno neskladnost,
zavezancu določi upravno sankcijo iz prve alineje 2. člena te uredbe, pri čemer
se odstotek upravne sankcije ali izključitev skupnega zneska plačil določi v
skladu s preglednico za določanja stopnje kršitve za namerne neskladnosti iz
Priloge 3 te uredbe.
10. člen
(ohranjanje trajnega travinja)
(1) Agencija iz prijavljenih površin kmetijskih zemljišč na
zbirni vlogi za leto 2018 ugotovi in izračuna delež med površino trajnega
travinja in površino kmetijskih zemljišč na območju Republike Slovenije v
skladu z drugim pododstavkom prvega odstavka 48. člena Delegirane uredbe
2022/126/EU.
(2) Če je ugotovljeni delež izračunan za tekoče leto manjši
od deleža iz prejšnjega odstavka za več kot 5 %, se uporabi tretji odstavek 48.
člena Delegirane uredbe 2022/126/ES v skladu s pravilnikom, ki ureja ohranjanje
trajnega travinja.
11. člen
(vodenje podatkov)
(1) Vse podatke, ki jih zavezanci za pogojenost vodijo v
okviru intervencij Skupne kmetijske politike, agencija uporabi za namene
kontrole iz 5. člena te uredbe in zmanjšanja plačila iz 7. člena te uredbe.
(2) V Prilogi 5, ki je sestavni del te uredbe, je določen
obrazec za vodenje podatkov o uporabi organskih in mineralnih gnojil za
posamezno koledarsko leto zaradi izpolnjevanja predpisanih zahtev ravnanja za
nitrate iz Priloge 1 te uredbe.
12. člen
(letni vnos dušika iz živinskih gnojil)
(1) Za zavezance za pogojenost se za posamezno kmetijsko
gospodarstvo letni vnos dušika na hektar kmetijskih površin izračuna tako, da
se za vsako vrsto rejnih živali število živali posamezne kategorije pomnoži z
letno količino dušika v živinskih gnojilih iz uredbe, ki ureja varstvo voda
pred onesnaževanjem z nitrati iz kmetijskih virov, zmnožki pa se seštejejo in
delijo z ugotovljeno kmetijsko površino iz zbirne vloge iz uredbe, ki ureja
izvedbo intervencij kmetijske politike. Za kmetijsko gospodarstvo, za katero
upravičenec v tekočem letu oddaja ali nabavlja živinska gnojila, se pri
izračunu letnega vnosa dušika upoštevajo tudi podatki o količini oddanih in
prejetih živinskih gnojil iz »Obrazca za oddajo/prejem živinskih gnojil,
digestata ali komposta« na način, iz Priloge 4, ki je sestavni del te uredbe.
(2) Pri izračunu letnega vnosa dušika iz živinskih gnojil iz
prejšnjega odstavka se za govedo upošteva povprečno število živali posameznih
kategorij. Podatke o številu govedi agencija prevzame iz Centralnega registra
goveda (v nadaljnjem besedilu: CRG) po stanju na dan 1. februar tekočega leta
in na štiri naključno izbrane datume tekočega leta, ki jih določi in objavi na
svoji spletni strani, vendar ne prej kot dva tedna po njihovi določitvi.
Podatke o številu posameznih kategorij kopitarjev agencija prevzame iz
Centralnega registra kopitarjev (v nadaljnjem besedilu: CRK) na dan 1. februar
tekočega leta. Za druge rejne živali agencija prevzame podatke o številu
posameznih vrst in kategorij na dan 1. februar tekočega leta iz Evidence
rejnih živali, določene v pravilniku, ki ureja evidenco imetnikov rejnih
živali. Pri tem se za drobnico upoštevajo še podatki o številu drobnice, ki jih
agencija prevzema iz Centralnega registra drobnice po stanju na štiri
reprezentativno izbrane datume, ki jih agencija določi in objavi na svoji
spletni strani, vendar ne prej kot dva tedna po njihovi določitvi. Za prašiče
pitance in perutnino, ki se redijo v turnusih, se pri izračunu letnega vnosa
dušika upoštevajo podatki o povprečnem številu živali v turnusu in skupno
število dni vseh turnusov iz evidence rejnih živali.
(3) Ne glede na določbe prejšnjega odstavka se za planino
oziroma skupni pašnik pri izračunu letnega vnosa dušika iz živinskih gnojil
upoštevajo podatki o številu živali posameznih vrst in kategorij ter številu
dni, ko so živali na paši, za govedo iz CRG, za drobnico iz Centralnega
registra drobnice in za kopitarje iz CRK. Tako določena količina dušika se
odšteje pri izračunu dušika na kmetijskih gospodarstvih, ki svoje živali za del
leta premestijo na pašo na planino ali skupni pašnik.
(4) Ne glede na določbe drugega in tretjega odstavka tega
člena se za kmetijsko gospodarstvo in posamezno planino oziroma skupni pašnik,
za katerega je izveden pregled rejnih živali na kraju samem, pri računanju
povprečnega števila živali upoštevajo tudi ugotovitve kontrolorja o številu
živali, ki jih ugotovi pri pregledu na kraju samem.
(5) Kmetijska površina, ki leži v sosednji državi in je v
Register kmetijskih gospodarstev (v nadaljnjem besedilu: RKG) vpisana kot del
kmetijskega gospodarstva, se upošteva pri izračunu letnega vnosa dušika iz tega
člena.
(6) »Obrazec za oddajo/prejem živinskih gnojil, digestata ali
komposta« iz Priloge 4. te uredbe pošlje agenciji upravičenec, ki oddaja
živinska gnojila drugemu nosilcu kmetijskega gospodarstva (v nadaljnjem
besedilu: oddajalec). Izjemoma obrazec pošlje agenciji zavezanec, ki živinska
gnojila, digestat ali kompost prejema od zavezancev za izvajanje določb uredbe,
ki ureja varstvo voda pred onesnaževanjem z nitrati iz kmetijskih virov, če
oddajalec ne vlaga zbirne vloge. Obrazec podpišeta tako oddajalec kot prejemnik
živinskih gnojil, zavezanec ga posreduje agenciji kot skenogram ali prek
ponudnika poštnih storitev najpozneje do 15. decembra tekočega leta. Podatki iz
tega obrazca se upoštevajo pri izpolnjevanju pogojev za posamezne ukrepe
kmetijske politike za zavezanca, ki oddaja živinska gnojila in za zavezanca, ki
je prejemnik živinskih gnojil.
(7) Če oddajalec odda živinska gnojila kmetijskemu
gospodarstvu, ki v RKG nima prijavljenih površin, se ne glede na prejšnji
odstavek podatki iz »Obrazca za oddajo/prejem živinskih gnojil, digestata ali
komposta« Priloge 4 te uredbe ne upoštevajo oddajalcu.
13. člen
(okoljsko občutljivo trajno travinje na ravni kmetijskega
gospodarstva)
(1) Za namen DKOP 9 iz Priloge 1 te uredbe se za okoljsko
občutljivo trajno travinje (v nadaljnjem besedilu: OOTT) šteje GERK z rabo 1300
– trajni travnik, GERK z rabo 1320 – travinje z razpršenimi neupravičenimi
značilnostmi in GERK z rabo 1222 – ekstenzivni sadovnjak, ki je trajno
zatravljen. Navedeni GERK-i so določeni v skladu z zahtevami 13. člena Uredbe
2021/2115/EU in Prilogo III Uredbe 2021/2115/EU in so del območja OOTT
objavljenega v Javnem pregledovalniku grafičnih podatkov MKGP.
(2) Za status okoljsko občutljivega trajnega travinja iz
prejšnjega odstavka se štejejo površine, ki izpolnjujejo enega izmed naslednjih
pogojev:
-       
so del sloja okoljsko občutljivega trajnega travinja (status OOTT_22) iz
naslova zelene komponente neposrednih plačil iz obdobja 2015 do 2022, z izjemo
GERK-ov, ki so bili v ekološkem kmetovanju ali v shemi za male kmete in je bila
njihova vrsta rabe različna od trajnega travinja, ter za njih pravila zelene
komponente niso veljala;
-       
so na zbirni vlogi za leto 2022 označene kot GERK-i z rabami iz prvega
odstavka tega člena in imajo po preveritvi s sistemom AMS do 31. 12. 2022 še
vedno enako rabo;
-       
so prvič prijavljene na zbirni vlogi in so na dan 31. 12. tekočega leta
ugotovljene kot trajno travinje v skladu z uredbo, ki ureja izvedbo intervencij
kmetijske politike in so del območja iz prvega odstavka tega člena.
(3) Vse površine, ki so prijavljene na zbirni vlogi in imajo
pripisan status OOTT, so predmet preveritve s sistemom AMS.
(4) Okoljsko občutljivo trajno travinje iz drugega odstavka
tega člena se lahko med dvema zaporednima letoma na ravni poligona spremeni v
mejah tolerance do 10 arov.
(5) Če je za tekoče leto z upravnimi pregledi, pregledi preko
sistema AMS ali s pregledi na kraju samem v skladu z uredbo, ki ureja izvedbo
intervencij kmetijske politike, ugotovljeno, da je nosilec kmetijskega
gospodarstva spremenil ali zoral OOTT iz prvega odstavka tega člena, se mu
dodeli upravno sankcijo iz DKOP 9 iz Priloge 1 te uredbe in mora najpozneje do
oddaje zbirne vloge v skladu z uredbo, ki ureja izvedbo intervencij kmetijske
politike za naslednje leto, te površine ponovno spremeniti v trajno travinje z
eno izmed vrst rab GERK iz prvega odstavka tega člena.
(6) Ne glede na drugo alinejo drugega odstavka tega člena se
površine, določene kot okoljsko občutljivo trajno travinje, ne štejejo za
okoljsko občutljivo trajno travinje, če gre za površine, ki:
-       
jim je bilo pred datumom, ki se za stanje podatkov iz RKG uporabi za
leto 2023 na predizpolnjenih obrazcih v skladu z uredbo, ki ureja izvedbo
intervencij kmetijske politike, izdano dovoljenje za vzpostavitev vinograda v
skladu s pravilnikom, ki ureja register pridelovalcev grozdja in vina in je
vinograd vzpostavljen v roku, navedenem v dovoljenju. V vmesnem času je lahko
GERK, na katerem bo vzpostavljen vinograd, označen z vrsto rabe 1610 –
zemljišče v pripravi;
-       
niso bile pred datumom, ki se za stanje podatkov iz RKG uporabi za leto
2023 na predizpolnjenih obrazcih v skladu z uredbo, ki ureja izvedbo
intervencij kmetijske politike, določene kot okoljsko občutljivo trajno
travinje in so v zbirni vlogi za tekoče leto prijavljene kot trajni nasad, in
sicer kot GERK z rabo 1160 – hmeljišče, 1180 – trajne rastline na njivskih
površinah, 1192 – rastlinjak s sadnimi rastlinami, razen za pridelavo jagod,
1212 – matičnjak, 1221 – intenzivni sadovnjak oziroma 1230 – oljčnik, ki je
zasajen na podlagi pozitivnega mnenja Zavoda Republike Slovenije za varstvo
narave pred datumom, ki je kot zadnji datum za oddajo zbirne vloge določen z
uredbo, ki ureja izvedbo intervencij kmetijske politike za leto 2023.
(7) (črtan).
14. člen
(kolobar)
(1) Kolobar iz DKOP 7 iz Priloge 1 te uredbe se spremlja z
upravnimi pregledi, s kontrolo na kraju samem in preko sistema AMS. Za vsako
poljino se med posameznimi leti preverja ustreznost kolobarja in sledenje
vrstenja kmetijskih rastlin. Pri ugotavljanju dejanskega stanja lahko agencija
uporablja vse zbirke podatkov, ki jih ima na voljo, vključno s podatki nosilcev
KMG.
(2) Če na zbirni vlogi prijavljene rastline po preverjanju s
sistemom AMS ni mogoče potrditi, se zavezanca pozove, da dopolni zbirno vlogo.
Če zavezanec zbirne vloge ne bo dopolnil v danem roku, se bo štelo, kot da krši
zahtevo po vrstenju rastlin iz DKOP 7 iz Priloge 1 te uredbe. V tem primeru se
za ta GERK z naslednjim letom začne vrstenje posevkov spremljati od začetka.
(3) Za namene vrstenja kmetijskih rastlin iz DKOP 7 iz
Priloge 1 te uredbe se na nivoju kmetijskega gospodarstva upošteva toleranca v
meji do 5 % oziroma ne več kot 50 arov.
(4) Praha in kmetijske rastline za zasnovo in spremljanje
kolobarja so določene v Šifrantu vrst oziroma skupin kmetijskih rastlin ter
pomoči, ki je v skladu z uredbo, ki ureja izvedbo intervencij kmetijske
politike za tekoče leto, objavljen na spletni strani agencije in na osrednjem
spletnem mestu državne uprave.
15. člen
(izjeme za leto 2023)
(1) Določbe zahteve št. 43 v standardu DKOP 7 iz Priloge 1 te
uredbe se za leto 2023 v skladu s točko (a) prvega odstavka 1. člena Izvedbene
uredbe 2022/1317/EU) ne uporabljajo.
(2) Vzdrževanje neproizvodnega elementa »Praha« iz zahteve 53) v standardu DKOP 8 iz Priloge 1 te
uredbe se za leto 2023 v skladu s točko (b) prvega odstavka 1. člena Izvedbene
uredbe 2022/1317/EU ne uporablja. Ne glede na prejšnji stavek je treba
površine, ki bi sicer bile namenjene neproizvodnemu elementu »Praha«, prijaviti
na zbirni vlogi in se lahko na njih pridelujejo poljščine namenjene pridelavi
hrane za ljudi in živali, razen koruze in soje. Ostale neproizvodne elemente iz
tega standarda je obvezno ohranjati.
(3) Ne glede na določene odstotke znižanj pri zahtevi 12) iz
PZR 1 (gnojenje njivskih površin z gnojili, ki vsebujejo fosfor, ki ležijo na
prispevni površini vodnih teles z zmernim ekološkim stanjem glede na parameter
celotni fosfor, se izvaja skladno z gnojilnim načrtom), zahtevi 33) iz DKOP 4
(prepoved oranja v varovalnih pasovih) in zahtevi 42) iz DKOP 6 (talna odeja se
vzdržuje na vsaj 80 % kmetijskih površin kmetijskega gospodarstva v času od 15.
11. do 15. 2. naslednje leto) iz Priloge 1 te uredbe se za leto 2023 za kršitve
teh zahtev določi neskladnost brez ali z zanemarljivimi posledicami (NBP).
(4) Standard DKOP 2: Varovanje mokrišč in šotišč se v letu
2023 ne izvaja.
(5) Če so bile lesne prvine, ki so del zahteve 54) iz DKOP 8,
odstranjene do datuma, ki se za stanje podatkov iz RKG uporabi za leto 2023 na
predizpolnjenih obrazcih v skladu z uredbo, ki ureja izvedbo intervencij kmetijske
politike, se to ne šteje kot kršitev.

Priloga
1: Pravila o pogojenosti
Priloga
2: Preglednica določanja stopnje kršitve iz malomarnost
Priloga
3: Preglednica določanja stopnje namerne kršitve
Priloga
4: Obrazec za oddajo/prejem živinskih gnojil, digestata in komposta
Priloga
5: Evidenca uporabe organskih in mineralnih gnojil za tekoče koledarsko leto

Uredba o pravilih pogojenosti (Uradni list RS,
št. 166/22) vsebuje naslednjo prehodno in
končno določbo:
»PREHODNA IN KONČNA DOLOČBA
16. člen
(prehodne določbe)
(1) Za zavezance za izpolnjevanje pravil o pogojenosti, ki so
vključeni v znanstvene in strokovne raziskave ali projekte, za katera so bila v
preteklem programskem obdobju odobrena sredstva EU, se za namen dokončanja teh
raziskav ali projektov zahteve iz Priloge 1 te uredbe ne uporabljajo.
(2) Ne glede na določbe te uredbe so prejemniki sredstev iz
ukrepa Podporni programi v vinskem sektorju iz 40. člena Uredbe (EU) št.
1308/2013 Evropskega parlamenta in Sveta z dne 17. decembra 2013 o vzpostavitvi
skupne ureditve trgov kmetijskih proizvodov in razveljavitvi uredb Sveta (EGS)
št. 922/72, (EGS) št. 234/79, (ES) št. 1037/2001 in (ES) št. 1234/2007 (UL L
št. 347 z dne 20. 12. 2013, str. 671), zadnjič spremenjene z Delegirano uredbo
Komisije (EU) 2022/2104 z dne 29. julija 2022 o dopolnitvi Uredbe (EU) št.
1308/2013 Evropskega parlamenta in Sveta glede tržnih standardov za oljčno olje
ter razveljavitvi Uredbe Komisije (EGS) št. 2568/91 in Izvedbene uredbe
Komisije (EU) št. 29/2012 (UL L št. 284 z dne 4. 11. 2022, str. 1) do 15.
oktobra 2023 zavezanci za navzkrižno skladnost iz predpisa, ki ureja navzkrižno
skladnost, še tri leta po prejemu sredstev.
(3) Ne glede na določbe te uredbe so prejemniki sredstev za
izvajanje programov razvoja podeželja v skladu z Uredbo (EU) št. 1305/2013
Evropskega parlamenta in Sveta z dne 17. decembra 2013 o podpori za razvoj
podeželja iz Evropskega kmetijskega sklada za razvoj podeželja (EKSRP) in
razveljavitvi Uredbe Sveta (ES) št. 1698/2005(UL L št. 347 z dne 20. 12. 2013,
str. 487) zadnjič spremenjene z Uredbo (EU) 2022/1033 Evropskega parlamenta in
Sveta z dne 29. junija 2022 o spremembi Uredbe (EU) št. 1305/2013 glede
posebnega ukrepa za zagotovitev izjemne začasne podpore v okviru Evropskega
kmetijskega sklada za razvoj podeželja (EKSRP) kot odziv na vpliv ruske
invazije na Ukrajino (UL L št. 173 z dne 30. 6. 2022, str. 34) zavezanci za
navzkrižno skladnost iz predpisa, ki ureja navzkrižno skladnost, v skladu z
določbami 12. člena Delegirane uredbe 2022/1172/EU.
17. člen
(končna določba)
Ta uredba začne veljati 1. januarja 2023.«.

Uredba
o spremembah in dopolnitvah Uredbe o pravilih pogojenosti (Uradni list RS, št. 34/23)
spreminja 16. člen uredbe tako, da se glasi:
»16. člen
(prehodne določbe)
(1) Za zavezance za izpolnjevanje pravil o pogojenosti, ki so
vključeni v znanstvene in strokovne raziskave ali projekte, za katera so bila v
preteklem programskem obdobju odobrena sredstva EU, se za namen dokončanja teh
raziskav ali projektov zahteve iz Priloge 1 te uredbe ne uporabljajo.
(2) Ne glede na določbe te uredbe so prejemniki sredstev iz
ukrepa prestrukturiranje in preusmeritev vinogradov iz uredbe, ki ureja
izvajanje podpornega programa v vinskem sektorju, zavezanci za navzkrižno
skladnost iz uredbe, ki ureja navzkrižno skladnost, še tri leta po prejemu
sredstev in morajo oddati zbirno vlogo v skladu z uredbo, ki ureja izvedbo
intervencij kmetijske politike.
(3) Ne glede na določbe te uredbe so prejemniki sredstev za
izvajanje programov razvoja podeželja v skladu z Uredbo (EU) št. 1305/2013
Evropskega parlamenta in Sveta z dne 17. decembra 2013 o podpori za razvoj
podeželja iz Evropskega kmetijskega sklada za razvoj podeželja (EKSRP) in
razveljavitvi Uredbe Sveta (ES) št. 1698/2005(UL L št. 347 z dne 20. 12. 2013,
str. 487) zadnjič spremenjene z Uredbo (EU) 2022/1033 Evropskega parlamenta in
Sveta z dne 29. junija 2022 o spremembi Uredbe (EU) št. 1305/2013 glede
posebnega ukrepa za zagotovitev izjemne začasne podpore v okviru Evropskega
kmetijskega sklada za razvoj podeželja (EKSRP) kot odziv na vpliv ruske
invazije na Ukrajino (UL L št. 173 z dne 30. 6. 2022, str. 34) zavezanci za
navzkrižno skladnost iz uredbe, ki ureja navzkrižno skladnost, v skladu z
določbami 12. člena Delegirane uredbe 2022/1172/EU.
(4) Ne glede na določbe 7. člena te uredbe se za
zahtevke iz 4. člena te uredbe ne upoštevajo upravne sankcije za
izpolnjevanje predpisanih zahtev ravnanja s področja nitratov in zaščite rejnih
živali, če so naložbe za izboljšanje standardov za nitrate in zaščite rejnih
živali opredeljene v poslovnem načrtu iz četrtega odstavka 19. člena
Uredbe 1305/2013/EU, v 24 mesecih od dneva pravnomočnosti odločbe o dodelitvi
statusa mladega kmeta iz alineje (i) točke (a) prvega odstavka 19. člena
Uredbe 1305/2013/EU in teh 24 mesecev še ni poteklo.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
13. člen
(prehodna določba)
Postopki, začeti na podlagi Uredbe o pravilih pogojenosti (Uradni
list RS, št. 166/22), se končajo v skladu
s to uredbo.
14. člen
(končna določba)
Ta uredba začne veljati naslednji dan po objavi v Uradnem
listu Republike Slovenije.«.