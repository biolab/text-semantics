I. UVODNA DOLOČBA
1. člen
(1) S tem sklepom
se ustanovi Agencija za pošto in elektronske komunikacije Republike Slovenije
(v nadaljnjem besedilu: agencija) kot neodvisen regulativen organ na področju elektronskih komunikacij, pošte in železniškega prometa ter za
opravljanje določenih nalog na področju radijske in televizijske dejavnosti.
(2) Sedež agencije
je v Ljubljani, Stegne 7.
(3) S tem sklepom se urejajo tudi nekatera
vprašanja organizacije, delovanja in financiranja agencije.
II. STATUSNA DOLOČBA
2. člen
(1) Ustanovitelj agencije je Republika
Slovenija, ustanoviteljske pravice in obveznosti izvršuje Vlada Republike
Slovenije (v nadaljnjem besedilu: vlada).
(2) Agencija je
pravna oseba javnega prava.
(3) Agencija nastopa v pravnem prometu v
svojem imenu in za svoj račun v okviru z zakonom določenih nalog in dejavnosti
samostojno z vsemi pravicami in obveznostmi brez omejitev.
III. NALOGE IN PRISTOJNOSTI AGENCIJE
3. člen
Agencija opravlja naloge, določene z
zakonom, ki ureja elektronske komunikacije, z zakonom, ki ureja poštne storitve, z zakonom, ki ureja železniški promet in
določene naloge na področju radijske in televizijske dejavnosti, določene z
zakonom, ki ureja medije.
IV. VODENJE AGENCIJE
4. člen
(1) Agencijo organizira, vodi njeno delo in
poslovanje, zastopa ter predstavlja direktor. Direktor je odgovoren za
zakonitost dela agencije.
(2) Direktor lahko samostojno sklepa posle
v okviru finančnega načrta.
(3) Direktor lahko
imenuje svoje namestnike, katerih število in pristojnosti uredi statut
agencije.
(4) Direktor lahko določi delavce s
posebnimi pooblastili.
5. člen
(1) Direktorja
imenuje vlada, na predlog ministra, pristojnega za elektronske komunikacije in
pošto.
(2) Agencija
najmanj 90 dni pred potekom mandata direktorja obvesti ministrstvo, pristojno
za elektronske komunikacije in pošto, o datumu poteka mandata.
6. člen
(1) Direktorja agencije se imenuje na
podlagi javnega natečaja.
(2) Javni natečaj se objavi v dnevnem tisku
in v Uradnem listu Republike Slovenije največ 90 dni in najmanj 60 dni pred
potekom direktorjevega mandata.
7. člen
(1) V javnem natečaju morajo biti navedeni
razpisni pogoji, dokazila o izpolnjevanju teh pogojev, ki jih morajo kandidati
priložiti k prijavi, in rok za prijavo na javni natečaj, ki ne sme biti krajši
od 8 dni.
(2) Kolikor vlada ne izbere direktorja med
prijavljenimi kandidati, se postopek za izbiro ponovi.
(3) Če direktor ni imenovan ali zaradi
kateregakoli razloga ni direktorja, vlada za čas trajanja postopka imenovanja
novega direktorja imenuje vršilca dolžnosti direktorja, vendar največ za dobo
enega leta.
8. člen
(1) Poleg pogojev določenih z zakonom o elektronskih
komunikacijah, mora kandidat za direktorja imeti:
-      
državljanstvo Republike Slovenije,
-      
najmanj univerzitetno izobrazbo ustrezne smeri,
-      
domače in/ali mednarodne izkušnje s področja elektronskih komunikacij
in/ali radiodifuzije in/ali pošte,
-      
organizacijske sposobnosti.
(2) Kandidat za direktorja ne sme biti
pravnomočno kaznovan za kaznivo dejanje zoper gospodarstvo ali uradno dolžnost
in javna pooblastila.
(3) K prijavi morajo kandidati za
direktorja predložiti predlog programa dela in razvoja agencije.
V. ORGANIZACIJA IN AKTI AGENCIJE
9. člen
(1) Organizacijo in poslovanje agencije
ureja statut, ki ga izda direktor in potrdi vlada po predhodnem mnenju Sveta za
elektronske komunikacije in Sveta za radiodifuzijo.
(2) Sistemizacijo delovnih mest določi
direktor.
10. člen
Direktor v skladu z veljavnimi predpisi
izdaja splošne in posamične akte agencije.
11. člen
(1) Splošni akti agencije so statut in
splošni akti, s katerimi agencija podrobneje uredi izvrševanje z zakonom
določenih nalog.
(2) Splošni akti agencije se objavijo v
Uradnem listu Republike Slovenije.
12. člen
(1) S posamičnim aktom direktor agencije
odloča v posamičnih zadevah iz pristojnosti agencije, o pravicah, obveznostih
in odgovornostih zaposlenih ter o drugih vprašanjih vodenja agencije.
(2) Posamične akte, s katerimi odloča o
posameznih zadevah iz pristojnosti agencije, izdaja direktor agencije v
upravnem postopku.
VI. SREDSTVA AGENCIJE ZA NJENO DELOVANJE
13. člen
(1) Prostore in opremo, potrebno za delo
agencije, zagotovi Republika Slovenija.
(2) Prostori in oprema iz prejšnjega
odstavka tega člena so lastnina Republike Slovenije, z njimi pa opravlja
agencija, pri čemer mora agencija ravnati s skrbnostjo dobrega gospodarja.
(3) Za izvedbo prejšnjega odstavka tega
člena se sklene posebna pogodba med agencijo in Republiko Slovenijo.
14. člen
Agencija se financira s prihodki od plačil,
ki so določeni z zakonom, ki ureja elektronske komunikacije, zakonom, ki ureja poštne storitve in
zakonom, ki ureja železniški promet.
15. člen
(1) Agencija s prihodki iz prejšnjega člena
financira materialne in druge naložbe v skladu s finančnim načrtom ter krije
nastale odhodke za:
-      
stroške materiala in storitev,
-      
stroške amortizacije,
-      
investicije in investicijsko vzdrževanje,
-      
stroške dela,
-      
stroške izobraževanja,
-      
druge stroške,
-      
rezervacije.
(2) Agencija uporablja rezervacije za
poravnavo odškodninskih obveznosti do pravnih in fizičnih oseb, ki nastanejo v
zvezi z delom agencije.
16. člen
(1) Agencija
najkasneje do 31. oktobra tekočega leta pripravi program dela in finančni načrt
za prihodnje koledarsko leto in ga predloži Vladi Republike Slovenije v
soglasje.
(2) Če na finančni
načrt vlada do 15. decembra ne izda soglasja, se do izdaje soglasja uporablja
finančni načrt za preteklo leto, pri čemer je dovoljena maksimalna poraba 1/12
lanskih sredstev na mesec.
(3) Če pridobljena
sredstva odstopajo od sredstev, planiranih v finančnem načrtu, in je s tem ogroženo
izvajanje dejavnosti agencije, direktor o tem obvesti vlado, pri čemer predlaga
tudi ukrepe za pridobitev finančnih sredstev.
17. člen
(1) Agencija odgovarja za svoje obveznosti
z vsem svojim premoženjem.
(2) Republika Slovenija subsidiarno odgovarja
za obveznosti agencije do višine sredstev, ki se v tekočem letu zagotavljajo iz
proračunskega sklada za elektronske komunikacije.
VII. ZAPOSLENI V AGENCIJI
18. člen
(1) Delavec sklene delovno razmerje s
sklenitvijo pogodbe o zaposlitvi.
(2) Za delavce agencije
se v zvezi s pravicami, obveznostmi in odgovornostmi iz delovnega razmerja
uporabljajo določila splošne kolektive pogodbe za negospodarstvo, zakona, ki
ureja javne uslužbence in zakona, ki ureja sistem plač v javnem sektorju.
19. člen
(1) Pri sklepanju pogodbe o zaposlitvi za
tista delovna mesta, na katerih zaposleni sprejemajo odločitve v okviru
pristojnosti agencije ali pridobijo podatke o poslovanju organizacij, ki
opravljajo dejavnost iz pristojnosti agencije, je treba zagotoviti:
-      
da ti zaposleni v času delovnega razmerja na agenciji ne opravljajo
dejavnosti, ki so predmet nadzora ali kako drugače odvisne od odločitev
agencije, in ne za svoj ali tuj račun sklepati poslov, ki sodijo v navedene
dejavnosti,
-      
da niso zaposleni ali opravljajo kakršnegakoli dela za organizacije, ki
so predmet nadzora ali kako drugače odvisne od odločitev agencije.
(2) Direktor agencije v aktu, ki ureja
sistemizacijo delovnih mest, določi delovna mesta iz prejšnjega odstavka tega
člena.
VIII. OSTALI DOLOČBI
20. člen
(1) Glede varovanja državne, vojaške,
uradne ali poslovne tajnosti se za agencijo uporabljajo določbe, ki veljajo za
državno upravo.
(2) Zaposleni v agenciji morajo varovati
zaupnost podatkov o poslovanju organizacij in druge podatke, ki lahko vplivajo
na poslovanje teh ali drugih organizacij ali drugih pravnih oseb, do katerih so
prišli pri svojem delu v agenciji ali v zvezi z njim.
(3) Direktor s posamičnim aktom določi,
kateri podatki pomenijo uradno ali poslovno tajnost, stopnjo tajnosti podatkov
ter ukrepe in postopek za njihovo zavarovanje.
21. člen
Za pisarniško poslovanje in ravnanje z
dokumentacijo v okviru agencije se uporabljajo predpisi, ki urejajo ta vprašanja
za državno upravo.

Sklep o ustanovitvi Agencije za
telekomunikacije in radiodifuzijo Republike Slovenije (Uradni list RS, št. 60/01)
vsebuje naslednje prehodne in končne določbe:
»IX. PREHODNE IN KONČNE DOLOČBE
22. člen
(1) V 14 dneh po začetku veljavnosti tega
sklepa ministrstvo, pristojno za telekomunikacije, objavi javni razpis za
imenovanje direktorja.
(2) Za izvajanje javnega razpisa iz
prejšnjega odstavka tega člena se smiselno uporabljajo določbe 6., 7. in 8. člena tega sklepa.
23. člen
(1) Delavci Uprave Republike Slovenije za
telekomunikacije in strokovnih služb Sveta za radiodifuzijo, ki je bil
oblikovan na podlagi zakona o javnih glasilih (Uradni list RS, št. 18/94
in 36/00) nadaljujejo delo v agenciji z dnem uveljavitve tega sklepa.
(2) Agencija prične opravljati naloge
akreditacijskega organa v 90 dneh po uveljavitvi tega sklepa.
24. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah sklepa o
ustanovitvi Agencije za telekomunikacije in radiodifuzijo Republike Slovenije
(Uradni list RS, št. 52/02) vsebuje naslednje prehodne in
končne določbe:
»PREHODNE IN KONČNE DOLOČBE
10. člen
(1) Z dnem začetka veljavnosti tega sklepa
zaposleni v Agenciji za telekomunikacije in radiodifuzije Republike Slovenije
nadaljujejo delo v agenciji.
(2) Z dnem začetka veljavnosti tega sklepa
direktor Agencije za telekomunikacije in radiodifuzije Republike Slovenije
nadaljuje delo kot direktor agencije.
11. člen
V 30 dneh po uveljavitvi tega sklepa
agencija spremeni in dopolni finančni načrt za tekoče leto in ga predloži Vladi
Republike Slovenije v soglasje.
12. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
Agencije za telekomunikacije, radiodifuzijo in pošto Republike Slovenije
(Uradni list RS, št. 80/04) vsebuje naslednjo končno določbo:
»14. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Agencije za pošto in elektronske komunikacije Republike Slovenije
(Uradni list RS, št. 35/11) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.