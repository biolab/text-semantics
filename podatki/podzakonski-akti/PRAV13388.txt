1. člen
(vsebina)
Ta pravilnik določa merila za ugotavljanje zdravstvene
sposobnosti operativnih gasilcev in pogoje, ki jih morajo izpolnjevati
zdravstveni zavodi oziroma zasebni zdravniki za ugotavljanje zdravstvene
sposobnosti operativnih gasilcev.
2. člen
(ugotavljanje zdravstvene sposobnosti)
Ugotavljanje zdravstvene sposobnosti operativnih gasilcev
opravljajo javni zdravstveni zavodi ter druge pravne in fizične osebe, ki imajo
dovoljenje za opravljanje dejavnosti družinske medicine, pediatrije ali
medicine dela, prometa in športa.
3. člen
(zdravniško spričevalo)
Zdravstvena sposobnost operativnega gasilca se dokazuje z
zdravniškim spričevalom, ki ga izda izbrani osebni zdravnik operativnega
gasilca ali specialist medicine dela, prometa in športa in je kot Priloga 1
sestavni del tega pravilnika.
4. člen
(izjava operativnega gasilca)
(1) Operativni gasilci pred izdajo zdravniškega spričevala iz
prejšnjega člena izpolnijo Izjavo o zdravstvenem stanju operativnega gasilca,
ki je kot Priloga 2 sestavni del tega pravilnika, in jo predložijo izbranemu
osebnemu zdravniku ali specialistu medicine dela, prometa in športa.
(2) Zdravnik iz prejšnjega odstavka hrani kopijo izdanega
zdravniškega spričevala iz Priloge 1 tega pravilnika in kopijo izpolnjene
izjave iz Priloge 2 tega pravilnika v zdravstveni dokumentaciji operativnega
gasilca.
5. člen
(zdravstveni pregled)
(1) Zdravstvene preglede za ugotavljanje zdravstvene
sposobnosti operativnih gasilcev, ki opravljajo najzahtevnejša opravila, za
katera je potrebna specialnost nosilec izolirnega dihalnega aparata (v
nadaljnjem besedilu: zdravstveni pregled), opravljajo specialisti medicine
dela, prometa in športa, ki izpolnjujejo pogoje iz 2. člena tega pravilnika.
(2) Zdravstveni pregled obsega:
1.     
anamnezo,
2.     
klinični pregled,
3.     
spirometrijo,
4.     
laboratorijske preiskave krvi (hemogram, krvni sladkor in ob indikaciji
jetrni testi) in urina,
5.     
elektrokardiografijo,
6.     
cikloergometrijo,
7.     
oceno vidnih funkcij (visus, forija, fuzija, barvni, globinski in nočni
vid),
8.     
preiskavo sluha s šepetom in po potrebi ADG,
9.     
psihološki pregled.
(3) Zdravstveni pregled opravi operativni gasilec vsako
tretje leto.
(4) Izvajalec medicine dela, prometa in športa po predhodni
pisni privolitvi operativnega gasilca od izbranega osebnega zdravnika
operativnega gasilca pridobi zdravstveno dokumentacijo operativnega gasilca. Po
opravljenem zdravstvenem pregledu izvajalec medicine dela, prometa in športa
izda zdravniško spričevalo, ki je kot Priloga 3 sestavni del tega pravilnika.
6. člen
(obseg zdravstvenega pregleda)
Ne glede na določbo drugega odstavka prejšnjega člena se:
-       
psihološki pregled opravi le ob prvem pregledu in ob indikaciji,
-       
cikloergometrija opravi ob prvem pregledu, ob prvem pregledu po 45. letu
starosti ter nato vsakih pet let in ob indikaciji.
7. člen
(izvidi že opravljenih preiskav)
Pri zdravstvenem pregledu se upoštevajo rezultati predloženih
izvidov preiskav, ki jih je operativni gasilec opravil v zadnjih treh mesecih
pred zdravstvenim pregledom po tem pravilniku.
8. člen
(operativni gasilci, ki poklicno opravljajo operativne
naloge gasilstva)
Zdravstveni pregledi za operativne gasilce, ki poklicno
opravljajo operativne naloge gasilstva, se opravijo v skladu z določbami tega
pravilnika in določbami predpisa, ki ureja preventivne zdravstvene preglede
delavcev.
PREHODNA IN KONČNI DOLOČBI
9. člen
(pridobitev zdravniškega spričevala)
Operativni gasilci, ki že imajo najmanj čin »gasilec«, morajo
zdravniško spričevalo iz 3. člena tega pravilnika pridobiti v treh letih od
uveljavitve tega pravilnika.
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o ugotavljanju zdravstvene sposobnosti operativnih gasilcev (Uradni list RS,
št. 65/07, 80/08, 9/11 in 69/15).
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-12/2018
Ljubljana, dne 12. marca 2018
EVA 2018-2711-0003
Milojka Kolar Celarc l.r.
Ministrica
za zdravje

Priloga
1: Zdravniško spričevalo gasilca
Priloga
2: Izjava o zdravstvenem stanju operativnega gasilca
Priloga
3: Zdravniško spričevalo operativnega gasilca – nosilca izolirnega dihalnega
aparata