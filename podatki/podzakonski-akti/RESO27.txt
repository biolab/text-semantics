I. UVOD
Tako kot povsod v svetu tudi v Republiki Sloveniji korupcija
po definiciji škoduje državljanom in državi, ogroža vladavino prava in zaupanje
ljudi v najpomembnejše državne institucije, zmanjšuje politično stabilnost in
socialni mir ter z omejevanjem proste konkurence in zmanjševanjem učinkovite
razdelitve sredstev ovira ekonomski razvoj. 
Število korupcijskih kaznivih dejanj v Republiki Sloveniji je
po uradnih podatkih relativno nizko, vendar empirične ankete kažejo, da je
korupcije v državi več, sicer še vedno ne toliko, da bi to terjalo uvedbo
izrednih ukrepov, nesporno pa toliko, da je potrebno usklajeno in odločno
ukrepanje, tako države kot vseh njenih prebivalcev. 
Dosedanje reakcije na pojavne oblike korupcije so bile
izrazito represivne in so tako odpravljale zgolj posledice, ne pa tudi vzrokov
tega socialno patološkega pojava. Resolucija o preprečevanju korupcije v
Republiki Sloveniji (v nadaljnjem besedilu: Resolucija) teži k realnim,
postopnim in premišljenim ukrepom za odpravo korupcije, njeni osnovni cilji so
usmerjeni preventivno: dolgoročna in trajna odprava pogojev za nastanek in
razvoj korupcije, vzpostavitev ustreznega pravnega in institucionalnega okolja
za preprečevanje korupcije, dosledna uveljavitev odgovornosti za nezakonita
dejanja, izgradnja splošno sprejemljivega sistema ničelne tolerance do vseh
korupcijskih ravnanj skozi razne oblike izobraževanj in učinkovita uporaba
mednarodno uveljavljenih standardov na tem področju. 
Ukrepi, predvideni z Resolucijo, so dolgoročni in usklajeni s
stopnjo njenega ekonomskega, socialnega in političnega razvoja, zagotavljajo
zaščito univerzalno priznanih človekovih pravic in svoboščin, vključno z
domnevo nedolžnosti. 
Za uspešno uresničevanje Resolucije je, poleg angažiranja
državnih organov in pravnih oseb v zasebnem in nevladnem sektorju, nujno
zagotoviti tudi ustrezno stopnjo pripravljenosti vseh prebivalcev za aktivno
sodelovanje pri uresničevanju tega dokumenta, za kar pa morajo biti seveda
ustrezno obveščeni in motivirani.
II. DEFINICIJA KORUPCIJE
Korupcija, kot jo razume Resolucija, je, skladno z določbami
Zakona o preprečevanju korupcije (Uradni list RS, št. 2/04), definirana na
naslednji način: 
Korupcija je vsaka kršitev dolžnega ravnanja uradnih oziroma
odgovornih oseb v javnem ali zasebnem sektorju, kot tudi ravnanje oseb, ki so
pobudniki kršitev, ali oseb, ki se s kršitvijo lahko okoristijo, zaradi
neposredno ali posredno obljubljene, ponujene ali dane oziroma zahtevane,
sprejete ali pričakovane koristi zase ali za drugega. 
Pod pojmom »vsaka kršitev« razumemo vse oblike ravnanj, tako
storitve kot opustitve. Gre za ravnanja v javnem in zasebnem sektorju ter tudi
na področjih, ki jih ne moremo uvrstiti v javni ali zasebni sektor oziroma tam,
kjer meja med obema sferama ni jasna in točno določena. Glede kršitev velja
načelo univerzalnosti, tako da so koruptivna ravnanja možna v lastni državi ali
tujini. »Dolžno ravnanje« je ravnanje, kot ga določajo s strani države sprejeti
zakonski in podzakonski predpisi ter zapisani kodeksi ravnanja v poslovnih ali
poklicnih združenjih. »Uradne osebe« so osebe, ki so kot takšne določene v
Kazenskem zakoniku (Uradni list RS, št. 63/94, 70/94-popr., 23/99, 40/04).
»Odgovorne osebe« so osebe, ki so s predpisom, aktom pristojnega organa ali po
naravi nalog, ki jih opravljajo, pooblaščene za sprejemanje odločitev ali za
določeno ukrepanje oziroma ravnanje, med drugim so to tudi člani vodstvenih ali
nadzornih organov v pravnih osebah, ne glede na strukturo lastništva, ter tudi
samostojni podjetniki in obrtniki. »Zasebni sektor« predstavljajo vsa področja,
ki ne sodijo v definicijo »javnega sektorja«, kot ga določa Zakon o javnih
uslužbencih (Uradni list RS, št. 56/02). Način storitve je lahko neposreden ali
posreden. »Posreden način« pomeni, da je korist na aktivni strani (tisti, ki
podkupuje) obljubljena, ponujena ali dana preko tretje osebe, na pasivni
strani, torej na strani podkupljenega, pa preko tretje osebe zahtevana ali
sprejeta, pri čemer pojem »osebe« zajema pravne in fizične osebe. S
»pričakovano koristjo« imamo opraviti, ko oseba pričakuje za dejanje določeno
korist, pri tem pa ni nujno, da bi bila obljuba koristi vnaprej izrečena.
»Korist« je lahko premoženjska, pri čemer njena oblika, vrednost oziroma višina
niso pomembne, ali pa nepremoženjska, pri čemer tudi njena vrsta, oblika
oziroma vsebina niso pomembne. Pri vseh ravnanjih, ki jih dojemamo kot
koruptivna, je bistven »koruptivni namen«. O takšnem namenu govorimo, ko je kršitev
storjena v pričakovanju obljubljene, ponujene ali dane koristi na aktivni
strani ali zaradi zahtevane, sprejete ali le pričakovane koristi na pasivni
strani. Potrebno je uveljaviti ničelno toleranco, kjer so nesprejemljiva vsa
koruptivna dejanja. Tudi več majhnih tovrstnih dejanj vpliva na rušenje prava
in na možnosti za pojav še hujših oblik kršitev. Možno je tudi, da je
koruptivni namen usmerjen k pridobivanju koristi za koga drugega, ne zase. Pri
tem je »drugi« vsaka pravna ali fizična oseba, ki ni oseba, ki je storila
kršitev, ki ustreza predstavljeni definiciji.
III. PREDPOSTAVKE RESOLUCIJE
Predpostavke Resolucije so naslednje: 
Spoštovanje človekovih pravic in svoboščin 
Ukrepi na področju preprečevanja, odkrivanja in preganjanja
korupcije po tej Resoluciji morajo biti glede zagotovljenih človekovih pravic
in svoboščin popolnoma skladni z Ustavo Republike Slovenije (Uradni list RS,
št. 33/91, 42/97, 66/2000, 24/03 in 69/04) slovenskimi zakonskimi in
podzakonskimi predpisi ter mednarodnimi pravnimi akti, predvsem Evropsko
konvencijo o človekovih pravicah. Abstraktna nevarnost korupcije in konkretna
nevarnost njenih pojavnih oblik dovoljujeta odstopanja od zagotovljenih
standardov na področju varovanja človekovih pravic in svoboščin le tam in v takšni
meri, kot to dovoljujejo domači in mednarodni predpisi. 
Politična volja 
Preprečevanje, odkrivanje in preganjanje korupcije je možno
le s široko in jasno izraženo politično podporo. Načrtovanje in izvajanje
dolgoročnih sprememb je možno le ob najširšem družbenem soglasju o nevarnih
posledicah korupcije in o pomembnosti protikorupcijskih ukrepov, brez delitve
na politične stranke, ki se nahajajo v vladi in na tiste izven nje. 
Časovna primernost 
Republika Slovenija se je v zadnjem obdobju srečala z vrsto
sumov korupcijskih zadev in reakcij nanje. Aktivnosti Urada Vlade Republike
Slovenije za preprečevanje korupcije, sodni postopki ter vrsta prostovoljnih
ali izsiljenih odstopov pomembnih javnih uslužbencev kot posledica aktivnosti
organov odkrivanja, pregona in medijev so povzročili velik dvig pozornosti
javnosti na pravno in moralno sporna dejanja predvsem visokih državnih
predstavnikov. Prebivalci Republike Slovenije so postali po eni strani zelo
kritični, po drugi strani pa pričakujejo ustrezno reakcijo državnih organov. Do
te reakcije v obliki dolgoročne in vsestranske strategije mora priti ne samo
zaradi pričakovanj javnosti, ampak tudi zato, ker ta pričakovanja še niso
dosegla stopnje, ko bi bili potrebni nujni, izredni, kratkoročni ali parcialni
ukrepi in je še možno načrtno ter sistemsko ukrepanje. Sprejem in začetek
uresničevanja strateškega protikorupcijskega dokumenta od Republike Slovenije
pričakujejo tudi mednarodne organizacije in institucije. 
Ustrezna ocena stanja 
Načrtovanje ukrepov, ki naj izboljšajo stanje na določenem
področju, ni smiselno, če ne obstajajo vsaj približno zanesljivi in relevantni
podatki o tem področju. Eden osnovnih razlogov za aktivnosti na področju
korupcije je ravno dosedanje pomanjkanje realnih podatkov o obsegu problematike
in njenih trendih. Do sedaj zbrani podatki kažejo, da je Republika Slovenija s
korupcijo obremenjena v večji meri, kot to kažejo statistike organov odkrivanja
in pregona, kar pogojuje potrebo po vsestranskem in premišljenem ukrepanju.
Dejstvo je, da je Republika Slovenija s korupcijo obremenjena manj kot
primerljive tranzicijske države, še vedno pa se ne more primerjati z državami,
ki so ta problem uspele obvladati. Sprotna, trezna in analitična presoja
dejanskega stanja mora biti podlaga tako za sestavo Resolucije kot za njeno
sprotno dopolnjevanje in spreminjanje. 
Sodelovanje javnega in zasebnega sektorja ter civilne
družbe 
Koruptivna ravnanja povzročajo škodo tako javnemu kot
zasebnemu sektorju, civilni družbi ter tudi posameznim državljanom, to pa
zahteva vključevanje vseh naštetih v pripravo in izvajanje nacionalne
protikorupcijske politike. Zgolj udeležba državnih organov povzroča nepopolne
in neustrezne reakcije na kompleksno korupcijsko problematiko, zaradi česar je
treba v vse aktivnosti, predvsem pa v nadzor nad izvajanjem skupno zastavljenih
nalog, kot enakovrednega sogovornika in partnerja vključevati tudi civilno
družbo in ji tako omogočiti kontinuiran vpliv na vsebino in postopke
sprejemanja najpomembnejših odločitev. 
Preventiva pred represijo 
Samo represivno odzivanje na korupcijo vodi zgolj k
odstranjevanju škodljivih posledic v posameznih primerih, medtem pa vzroki,
povodi in okoliščine, ki pogojujejo nastanek korupcije, ostajajo nedotaknjeni.
Ne samo zaradi jasno izraženih svetovnih trendov, ampak tudi zaradi večje
racionalnosti in učinkovitosti preventivnega delovanja, je osnovno izhodišče za
vsebino in uresničevanje slovenskih protikorupcijskih ukrepov preventiva,
odkrivanje vzrokov in pogojev za nastanek korupcije ter njihovo odpravljanje,
medtem pa represivno delovanje še naprej ostaja korektiv, uporaben za
sankcioniranje protipravnih ravnanj. 
Postopnost 
Korupcija je sistem, ki je pogojen s socialnimi, kulturnimi
in političnimi značilnostmi vsake posamezne države, tudi Slovenije, in odprava
takšnega sistema ni možna v kratkih časovnih rokih ali celo naenkrat.
Učinkovito ukrepanje je možno le ob identifikaciji prioritet in ob realnem
terminskem načrtovanju njihovih rešitev. Razumevanje sosledja vzrokov in
posledic ter racionalna postopnost sta absolutna predpogoja za planiranje
aktivnosti, pomembna tako pri sestavi kot tudi pri uresničevanju Resolucije. 
Transparentnost in odprtost projekta 
Resolucija je že po definiciji dokument, ki je namenjen vsem
državljanom, kar pomeni, da gre za projekt, ki je tako v fazi nastajanja kot
tudi uresničevanja popolnoma transparenten in odprt za vse, ki bi želeli
sodelovati pri njegovem nastajanju ali uresničevanju. Enako transparentni in
odprti morajo biti tudi vsi postopki, ki privedejo do posameznih rešitev. Enega
osnovnih načel in pogojev uspešnega boja zoper korupcijo, transparentnost, je
mogoče doseči le s popolno preglednostjo vsega ravnanja in z njegovo ustrezno
odzivnostjo na reakcije okolja. 
Organizirani in spontani nadzor ter merljivost uspehov 
Kljub vključevanju najširšega možnega kroga subjektov v
uresničevanje protikorupcijske resolucije, so nekateri od njih za to bolj
odgovorni kot drugi. Zaradi tega je potrebno natančno določiti, na kakšen način
se izvaja nadzor nad uresničevanjem Resolucije in ta nadzor zaupati posebej
usposobljenemu organu, ves čas pa morata biti k spremljanju uresničevanja
Resolucije vzpodbujani tudi strokovna in splošna javnost, za kateri morajo biti
zagotovljeni tudi postopki za vplivanje na osnovne nosilce uresničevanja
Resolucije. 
Pri preprečevanju korupcije so pomembni tudi indikatorji,
skozi katere se bo lahko zaznavala prisotnost tega fenomena v družbi in zaradi
katerih bo nadzor nad uresničevanjem Resolucije v bistvu predstavljal realno
spremljanje njene uspešnosti v določenih obdobjih po njenem sprejemu in
preverjanje postavljenih ciljev. 
Trajnost 
Ker dokončna odprava korupcije ni možna, ampak je možno le
vztrajno in stalno preprečevanje, odkrivanje in zatiranje njenih pojavnih
oblik, to nujno predpostavlja trajnost protikorupcijskih aktivnosti. Vsaka
ohlapnost ali začasna neaktivnost se takoj in neposredno odrazi v povečanju
grožnje, ki jo predstavlja korupcija. Zaradi navedenega mora Resolucija biti
dokument, ki tako v fazi sestavljanja kot tudi uresničevanja omogoča trajno
uresničevanje vseh zadanih nalog, tako tistih iz prve kot tudi iz vseh
naslednjih faz. 
Sprotno ocenjevanje in popravki 
Vsak dokument je izraz trenutka, v katerem nastane, korupcija
pa je, tako kot vsi podobni pojavi, pojav, ki je ne samo trajen, ampak tudi
sproti spreminja svoje pojavne oblike. Zaradi tega morajo biti določeni
postopki in načini za sprotno spremljanje razmer, v katerih prihaja do
korupcije in za ustrezno ter sprotno odzivanje na spremenjene pogoje. Tako
utemeljeni popravki v daljšem časovnem obdobju ne pomenijo kritike osnovnega
teksta Resolucije, ampak zgolj zagotavljajo njeno aktualnost, prožnost in
učinkovitost.
IV. CILJI RESOLUCIJE
Osnovni namen Resolucije je oblikovanje primerno visoke
stopnje protikorupcijske kulture na osebni in na splošni družbeni ravni in to z
realizacijo naslednjih neposrednih in splošnih ciljev: 
-       
oblikovanje in uresničevanje ustreznih etičnih standardov, 
-       
dolgoročna in trajna odprava pogojev in okoliščin za nastanek in razvoj
korupcije, 
-       
vzpostavitev ustreznega pravnega in institucionalnega okolja za
preprečevanje korupcije, 
-       
dosledna uveljavitev odgovornosti za nezakonita dejanja, 
-       
vzpostavitev sistema ničelne tolerance do vseh korupcijskih ravnanj, 
-       
učinkovito uvajanje mednarodno uveljavljenih standardov na tem področju.
Poleg neposrednih in splošnih ciljev bo izvajanje Resolucije
vplivalo tudi na doseganje naslednjih širših družbenih ciljev: 
-       
identifikacija področij, ki so najbolj izpostavljena korupciji, 
-       
transparentno in zakonito financiranje političnih strank, 
-       
uspešna reforma državne uprave, 
-       
premagovanje konflikta interesov v javnih službah, 
-       
zagotavljanje zakonitega, strokovnega in odgovornega sprejemanja
odločitev, 
-       
vzpostavitev ustreznih mehanizmov za zaznavanje in obveščanje o možnem
korupcijskem ravnanju, 
-       
zagotovitev res neodvisnega in učinkovitega delovanja organov
odkrivanja, pregona in sodstva, 
-       
zagotovitev učinkovitega delovanja drugih nadzornih mehanizmov, 
-       
zagotovitev odprtih in transparentnih postopkov trošenja proračunskih
sredstev, 
-       
kreativno sodelovanje med državnimi in zasebnimi organizacijami ter
civilno družbo, 
-       
usposabljanje in pomoč zasebnemu sektorju pri učinkovitem in
samoregulativnem ukrepanju zoper korupcijo, 
-       
dvig občutljivosti državnih organov, civilne družbe in posameznikov na
pojavne oblike korupcije, 
-       
dvig splošne osveščenosti o pravicah in obveznostih posameznikov ter
institucij, 
-       
pomoč medijem pri izvrševanju njihove nadzorne funkcije, 
-       
vključevanje Republike Slovenije v mednarodna prizadevanja za preprečevanje
korupcije.
V. VRSTE IN OBSEG KORUPCIJE V REPUBLIKI SLOVENIJI
Tudi v Republiki Sloveniji glede obsega korupcije obstaja
neskladje med uradnimi podatki organov pregona in podatki, pridobljenimi z
empiričnimi raziskavami. Tako policija letno obravnava od 20 do 60 korupcijskih
kaznivih dejanj, javnomnenjske raziskave, ankete in študije pa kažejo na večji
obseg problematike.
1. Policijski podatki
Uradni podatki o stopnji in obsegu korupcijskih kaznivih
dejanj v Republiki Sloveniji so razvidni iz policijskih statistik o tem pojavu,
ki obsegajo sedem kaznivih dejanj iz Kazenskega zakonika pred spremembo v letu
2004: 
-       
kršitev proste odločitve volilcev iz 162. člena, sprejemanje podkupnine
pri volitvah iz 168. člena, neupravičeno sprejemanje daril iz 247. člena,
neupravičeno dajanje daril iz 248. člena, jemanje podkupnine iz 267. člena,
dajanje podkupnine iz 268. člena in nezakonito posredovanje iz 269. člena.


Leto

Število vseh KD

 Število vseh KD


 

korupcije

 


1991

21

42 250


1992

39

54 085


1993

51

44 278


1994

55

43 635


1995

35

38 178


1996

32

36 587


1997

19

37 173


1998

33

55 473


1999

56

62 836


2000

43

67 617


2001

58

74 795


2002

51

77 218


2003

54

76 643


Vir: Letna poročila
policije
2. Javnomnenjske raziskave in druge ankete
Z javnomnenjskimi raziskavami se običajno zbirajo podatki o
mnenju prebivalstva glede določenega problema in ne toliko o dejanskem obsegu
in resnosti problema. Kljub temu so na področju preprečevanja korupcije takšne
raziskave pomembne, saj kažejo na stopnjo občutljivosti in raven osveščenosti
prebivalstva, ki sta zelo pomembna dejavnika pri angažiranju celotne javnosti
pri odpravljanju pogojev, okoliščin in vzrokov za nastanek korupcije. Druge
vrste raziskav so bolj ekonomsko utemeljene in dokaj zanesljivo predstavljajo
stanje na določenem segmentu korupcije. 
a)     Prvi
splošni raziskavi o korupciji v Republiki Sloveniji, izvedeni leta 2002 in
2003, sta pokazali, da je ocena državljanov o razširjenosti korupcije (kar
68,1% anketirancev v letu 2002 in 55,3% anketirancev v letu 2003 je mnenja, da
javni uslužbenci sprejemajo podkupnino) slabša od njihovih dejanskih izkušenj
(29,6% anketirancev ali njihovih znancev je imelo izkušnje s tem pojavom v letu
2002, v letu 2003 je ta odstotek znašal 31,5%). Kot najpomembnejše vzroke za
korupcijo v državi so navedli prenizke kazni (25% leta 2002 in 22,9% leta
2003), neučinkovit pregon (19,8% leta 2002 in 19,4% leta 2003) in pomanjkljivo
zakonodajo (17% leta 2002 in 18,4% leta 2003). Med institucijami, ki so po
mnenju anketirancev najbolj pripomogle k boju proti korupciji, so na prvih
mestih mediji (ocena 3,43 leta 2002 oziroma 3,41 leta 2003 na razponu od 1 –
najmanj – do 5 – največ), Urad Vlade RS za preprečevanje korupcije (3,03 leta
2002 in 3,11 leta 2003) in inšpekcijske službe (2,94 leta 2002 in 2,90 leta
2003). Največ anketirancev je doživelo koruptivno izkušnjo pri obisku zdravnika
(14,4% leta 2002 in 7,1% leta 2003), v postopkih javnega naročanja (4,9% leta
2002 in 28,8% leta 2003), v postopkih privatizacije oziroma denacionalizacije
(4,4% leta 2002 in 22,3% leta 2003), v carinskih postopkih (5,5% leta 2002 in
16,5% leta 2003) in v policijskih postopkih (6,8% leta 2002 in 15,7% leta
2003). Iz raziskave pa izhaja tudi podatek, da mnenja anketirancev temeljijo
predvsem na poročanju medijev (32% leta 2002 in 31,5% leta 2003). 
b)     Anketa o
gospodarskem in poslovnem okolju, poslovni etiki in neuradnih plačilih v
Republiki Sloveniji, izvedena januarja 2004, je pokazala, da se 62% (43,4% leta
2002) slovenskih managerjev korupcija v državi zdi velik problem in da jim
največjo oviro pri delovanju njihovega podjetja predstavljajo davki (52%,
medtem, ko je leta 2002 prvo mesto zasedalo sodstvo s 43,3%). 
Na poslovanje podjetij v največji meri vpliva korupcija
javnih uslužbencev, zlasti na področju javnih naročil (23,6%); 24,3% (31% leta
2002) anketiranih managerjev meni, da lahko korupcija vsaj do neke mere
pripomore k razvoju in rasti njihovega podjetja, da jih kar 48% (48,3% leta
2002) meni, da je korupcija neizbežen del slovenskega ekonomskega sistema in da
kar 47% (52% leta 2002) vseh managerjev meni, da v njihovem podjetju ne
potrebujejo etičnega kodeksa. Glede na samostojnost zasebnega sektorja pri
urejanju lastnih etičnih pravil je iz ankete mogoče sklepati, da bodo poklicna
in poslovna združenja na tem področju morala biti bolj aktivna, je pa na
področju etike poslovanja slovenskih podjetij opaziti pozitivne trende v
primerjavi z letom 2002. 
c)     Med
mnenjskimi raziskavami in drugimi anketami je v svetu najbolj poznan
Percepcijski indeks (CPI) Transparency International, ki kaže, kakšno je mnenje
državljanov posamezne države o stopnji in obsegu korupcije v njihovi državi, ne
nudi pa podatkov o dejanskem stanju na tem področju. Slovenija je med
korupcijsko najmanj obremenjenimi državami centralne in srednje Evrope. Skrbi
dejstvo, da se je položaj države na lestvici držav po CPI med leti 1999 in 2001
konstantno slabšal, še bolj pa dejstvo, da se je vztrajno slabšala tudi njena
ocena (leta 1999 25. mesto na lestvici držav in ocena 6.0; leta 2000 28. mesto
in ocena 5,8; leta 2001 34. mesto in ocena 5.2). Leta 2002 je bila Republika
Slovenija uvrščena bolje: na 27. mesto z oceno 6.0, v letu 2003 pa z rezultatom
5,9 na 29. mesto. 
d)     Zanimiv je
pogled na podatke, ki kažejo, kako je z možnostjo vplivanja podjetij na zakonodajno
delo državnih organov (t.i. state capture) v Republiki Sloveniji in še v
nekaterih državah v tranziciji. Odstotek podjetij, ki lahko v Republiki
Sloveniji po raziskavah EBRD – Evropske banke za obnovo in razvoj – nezakonito
vplivajo na vsebino zakonskih predpisov, na parlament torej, je 8%, na vsebino
podzakonskih predpisov lahko vpliva 5% podjetij, na vsebino odločitev centralne
banke 4% podjetij, na kazenska sodišča 6% podjetij, na gospodarska sodišča 6%
in na politične stranke 11% od anketiranih 125 – 150 podjetij. Skupni state
capture indeks, ki istočasno predstavlja tudi delež podjetij, ki so oškodovana
zaradi takšnega nezakonitega vplivanja, je v Sloveniji 0,07, kar je v bistvu
eden najboljših rezultatov. 
e)     Svetovni
ekonomski forum (World Economic Forum) v svoji raziskavi svetovne
konkurenčnosti za leta 2001-2002 Republiko Slovenijo med 75 državami glede na
obremenjenost s korupcijo uvršča na 31. mesto z rezultatom 5.29 (ocene od
najslabše 1 do najboljše 7), za Litvo, Madžarsko in Italijo ter pred Grčijo. Po
pogostosti plačevanja podkupnin v uvozno-izvoznem sektorju je Republika
Slovenija uvrščena na 31. mesto (rezultat 5.3 pri najboljši možni oceni 7), po
istem kriteriju v odnosih zasebna podjetja – javni sektor na 35. mesto
(rezultat 5.3), po pogostosti podkupovanja pri plačevanju davščin na 32. mesto
(rezultat 5.2), po pogostosti podkupovanja v sistemu javnih naročil na 41.
mesto (rezultat 4.2), po pogostosti podkupovanja pri najemanju kreditov na 47.
mesto (rezultat 4.7). Slovenska podjetja svojo obremenjenost s koruptivnimi
zahtevami drugih podjetij ocenjujejo z rezultatom 4.8 (pri čemer so 1 – veliki
stroški in 7 – nepomembni stroški), kar je Republiko Slovenijo uvrstilo na 35.
mesto. Po podatkih o stopnji zaupanja v poštenost politikov je Republika
Slovenija zasedla 32. mesto z rezultatom 3.0 (ocena 1 – zelo nizko zaupanje,
ocena 7 – zelo visoko zaupanje), pri čemer so bolje uvrščene tudi Romunija,
Italija, ZDA, slabše pa tudi Estonija, Slovaška, Japonska, Madžarska, Grčija,
Poljska, Latvija in Češka. 
f)      Zanimivo
je tudi mnenje prebivalstva v postkomunističnih državah iz leta 1998 glede
tega, ali se je po spremembi političnega sistema korupcija povečala ali
zmanjšala. V Republiki Sloveniji je 58% anketiranih prebivalcev menilo, da se
je povečala, 28% jih je menilo, da je ostala na istem nivoju, le 14% pa, da se
je zmanjšala. To so nekoliko slabši rezultati kot na Poljskem (52% – povečala,
37%-ostala enaka, 12%-zmanjšala) in boljši kot v Češki Republiki (70%, 24%, 5%)
ali na Madžarskem (77%, 20%, 3%). Leta 2003 je 67,3% anketirancev v Republiki
Sloveniji na isto vprašanje odgovorilo, da se je korupcija po letu 1990
povečala (leta 2002 je bil ta odstotek 63,7), 15,6% jih je menilo, da je ostala
enaka (leta 2002 16,4%) in 6%, da se je zmanjšala (9,6% leta 2002). 
V Republiki Sloveniji je razlika med percepcijo prebivalcev o
stopnji in razširjenosti korupcije v državi in njihovimi dejanskimi ter
neposrednimi izkušnjami s tem pojavom izrazita. Ljudje so tako v visokem
(55,3%) odstotku prepričani, da slovenski javni uslužbenci sprejemajo
podkupnine, čeprav je osebne izkušnje s tem imelo dosti manj anketirancev
(17,3%). To pomeni, da sta občutljivost in raven osveščenosti prebivalstva, ki
sta zelo pomembna dejavnika pri odpravljanju pogojev, okoliščin in vzrokov za
nastanek korupcije, zelo visoki. To potrjuje vrsta raziskav, iz katerih izhaja
tudi to, da so za to zaslužni predvsem mediji in aktivnosti specializiranih in
novoustanovljenih organov na tem področju v Republiki Sloveniji. 
Tudi v gospodarstvu je zaznati dokaj slabo mnenje o stanju na
področju korupcije, saj skoraj polovica (48%) anketiranih managerjev meni, da
je korupcija neizbežen del slovenskega ekonomskega sistema. Kljub izrazito
poudarjeni vlogi gospodarske samoregulative pa ankete kažejo tudi nizko stopnjo
pripravljenosti anketiranih gospodarstvenikov, da bi sami kaj storili za
povečanje etičnosti poslovanja, saj jih kar polovica meni, da v njihovem
podjetju ne potrebujejo etičnega kodeksa. 
Mednarodne ankete in raziskave so skoraj identične v ugotovitvah,
da spada Republika Slovenija med koruptivno najmanj obremenjene tranzicijske
države, in je v tem pogledu včasih celo boljša od nekaterih članic Evropske
unije. To izhaja tako iz anket, ki ugotavljajo percepcijo, kot tudi drugih, ki
merijo bolj ekonometrične pokazatelje. Tudi Evropski parlament ocenjuje, da je
Republika Slovenija bližje profilu razvitih držav kot tranzicijskih držav s
široko razširjeno in eksistenčno pogojeno korupcijo. 
Seveda pa raziskave in ankete, ki ugotavljajo stanje na konkretnih
področjih, kažejo tudi to, da še obstajajo določene pomanjkljivosti, ki jih bo
potrebno odpraviti, da bi tudi v Republiki Sloveniji lahko začeli govoriti o
korupciji kot nepomembnem, obstranskem in naključnem pojavu. Še vedno obstajajo
možnosti za vplivanje posameznikov in interesnih skupin na zakonodajno in
siceršnje delo državnih organov, torej za t.i. state capture, še vedno so
kritična področja javnih naročil, zdravstva in javne uprave nasploh.
Kvalitativna analiza virov potrjuje vzorec korupcijskih ravnanj, ki je prisoten
v razvitih družbah. Zaključiti je mogoče, da gre za korupcijo na višjih in
najvišjih ravneh družbenega in političnega življenja. Na podlagi rezultatov
analize prav tako lahko rečemo, da je korupcije največ v javni administraciji,
na podlagi vsebine prijav pa lahko ugotovimo, da prevladujejo pojavne oblike
t.i. »grand corruption«, katere najbolj pogoste metode delovanja so zlorabe
položajev, družbenega statusa, politične moči, možnosti odločanja in podobno.
Takšna ravnanja velikokrat izpolnjujejo znake hujših kaznivih dejanj, ki jih je
težko zaznavati, odkrivati in preiskovati.To pa je v tem trenutku tudi eden
ključnih problemov, ki se ga s predlaganimi ukrepi loteva Resolucija.
VI. PREPREČEVANJE IN ZATIRANJE KORUPCIJE V REPUBLIKI
SLOVENIJI
Stopnja gospodarskega razvoja Republike Slovenije, njen letni
družbeni proizvod in drugi ekonomski kazalci našo državo že uvrščajo ob bok
nekaterim članicam Evropske unije. To pomeni, da koruptivna ravnanja pri nas
praviloma niso eksistencialno pogojena, ampak služijo dolgoročnim privilegijem
in izboljšanju materialnega položaja posameznikov in skupin, ki se z njimi
ukvarjajo. Tako motivirani posamezniki pri zasledovanju individualnih koristi
izkoriščajo vse slabosti, napake in pomanjkljivosti, ki jih s sabo prinaša
pospešeno vzpostavljanje institucij novonastale države, sprememba v tipu
političnega sistema, procesi lastninjenja in razvoj gospodarstva v pogojih
proste konkurence. 
Tradicionalna javna uprava ter tradicionalni hierarhični
odnosi med njenimi uslužbenci in državljani se le počasi razvijajo v sodoben,
profesionalen in transparenten sistem, katerega izključni namen naj bo zgledno
upravno servisiranje prebivalcev Republike Slovenije. Kadrovanje v javnih
službah še vedno ne sledi zgolj kriterijem učinkovitosti ter strokovnosti,
krepitev gospodarstva povzroča selitev strokovnjakov iz državnih služb v
zasebna podjetja. Tudi razvoj prava le stežka sledi spremembam v ekonomskem in
političnem sistemu, dolgotrajni sodni postopki in še ne zadosti razviti
nadzorni mehanizmi gredo na roke kršiteljem. Posamezniki se za posredovanje v
primeru odkritih nepravilnosti še vedno zanašajo samo na državne mehanizme,
slabo se zavedajo svojih pravic, prav tako ne poznajo zadosti nalog, pravic in
obveznosti institucij, s katerimi se srečujejo. Civilna družba se prepočasi
razvija, etičnosti ravnanja in poslovanja v vseh oblikah in na vseh ravneh še
ni zagotovljena potrebna pozornost, vstopanje države v mednarodne integracije
na nekaterih področjih povečuje korupcijska tveganja. 
Edini način, ki zagotavlja dejansko zmanjšanje obsega
korupcije v katerikoli državi, je odprava vzrokov, pogojev in okoliščin, ki
omogočajo ter pospešujejo nastanek in razvoj korupcije, kar pomeni, da je v
dogajanje na področju korupcije v prvi vrsti treba poseči s preventivo, medtem,
ko represija ostaja le korektiv za obravnavo najhujših pojavnih oblik korupcije
in odpravo njihovih posledic. Obe obliki delovanja, preventivna in represivna,
morata biti med seboj usklajeni, to pa je mogoče doseči le z njuno hkratno
vsebinsko obravnavo, brez formalnega ločevanja. Predvideni ukrepi za
preprečevanje in zatiranje korupcije na zakonodajni, institucionalni in
praktični ravni so zaradi tega razdeljeni v več vsebinsko povezanih poglavij,
podrobnejša navedba potrebnih aktivnosti, njihovih ciljev, odgovornih
institucij in izvedbenih rokov pa bo osrednji del vsebine Akcijskega načrta
uresničevanja Resolucije, ki ga bo pripravila Komisija za preprečevanje
korupcije. 
Slovenska zakonodaja se je v procesu približevanja Evropski
uniji že dokaj približala evropskim standardom, tako, da ni več pričakovati
obsežnih vsebinskih sprememb. Vpetost v mednarodne tokove seveda terja tudi
sprotno usklajevanje z novimi predpisi iz mednarodnega okolja, kar pa ni zgolj
proces njihovega mehaničnega prenašanja v slovensko okolje, ampak vedno znova
tudi priložnost za izpopolnjevanje zakonodaje v skladu z želeno stopnjo
demokracije in želenim upoštevanjem načel pravne države. Seveda bo treba tudi
vse prihodnje predpise preveriti z vidika skladnosti z evropskim »acquis
communitaire«. Tudi na področju institucionalne gradnje Republika Slovenija že
ima večino institucij, običajnih tudi za demokratične države z daljšo
tradicijo, morebitne potrebne spremembe ne bodo več obsežne, treba pa bo
zagotoviti usklajeno in odgovorno sodelovanje vseh obstoječih institucij, a
strogo v okvirih njihovih pristojnosti. Resnejši problem je uresničevanje
sprejetih predpisov, zlasti na področjih, pomembnih za korupcijo, kar med
drugim terja tudi usposobitev vseh družbenih formalnih in neformalnih nadzornih
mehanizmov za zakonito in učinkovito opravljanje svoje vloge.
A. Politika
Osnovni ukrepi, ki lahko na področju politike pripomorejo k
odpravi vzrokov in pogojev za nastanek korupcije, so nadaljnji razvoj
demokracije, krepitev načel pravne države, razvoj civilne družbe ter dosledno
uveljavljanje načela delitve oblasti.
A.1. Zakonodajni ukrepi
Med zakonodajnimi ukrepi so najpomembnejši naslednji: 
A.1.1. Spremembe zakonodaje o financiranju
političnih strank in volitev, ki bodo zagotovile povsem transparentno in
praviloma proračunsko financiranje političnih strank ter realno, primerljivo in
celovito poročanje o finančnem poslovanju političnih strank in kandidatov,
določile splošna pravila za absolutno dokumentirano in poenoteno vodenje
računovodstev političnih strank, vzpostavile povsem jasne in precizne postopke
nadzora in nadzornim mehanizmom omogočile učinkovito opravljanje njihovih
nalog, vključno z uveljavljanjem predvidenih sankcij. 
A.1.2. Uveljavitev in spremljanje
uresničevanja novih predpisov o nezdružljivosti opravljanja javnih funkcij s
pridobitno dejavnostjo, o poročanju o finančnem stanju določenih kategorij
oseb, o sprejemanju daril in o reševanju konfliktov interesov, skupaj z
določili o učinkovitem centralnem nadzornem mehanizmu in sorazmernimi, resnimi
ter odvračilnimi sankcijami. 
A.1.3. Sprejem predpisov o medsebojni
nezdružljivosti posameznih javnih funkcij, kot so, npr. poslanci in župani. 
A.1.4. Sprejem predpisov o lobiranju,
vključno z etičnimi načeli za delo oseb, ki se s tem ukvarjajo. 
A.1.5. Prenos javnih pooblastil na zasebni
sektor, kadar je to mogoče brez nevarnosti za povečanje korupcijskega rizika. 
A.1.6. Sistematična analiza veljavnih in
bodočih predpisov z vidika njihove protikorupcijske konsistentnosti s predlogi
sprememb. 
A.1.7. Uvedba zakonske obveznosti prijave
korupcijskih kaznivih dejanj za vse javne funkcionarje. 
A.1.8. Uvedba seznamov daril, ki jih
prejemajo javni funkcionarji in dolžnosti posredovanja teh seznamov pristojnemu
organu. 
A.1.9. Vključitev ukrepov za preprečevanje
korupcije ter za zagotavljanje transparentnosti delovanja organov, ki jih
vodijo, med osnovne naloge javnih funkcionarjev. 
A.1.10. Proučitev vprašanja nezdružljivosti
istočasnega članstva javnih funkcionarjev v poslovodnih in/ali nadzornih
organih javnih zavodov, javnih podjetij, javnih skladov, javnih agencij in
gospodarskih družb v večinski lasti Republike Slovenije ali lokalnih skupnosti.
A.2. Institucionalni ukrepi
Na tem področju so potrebne naslednje spremembe: 
A.2.1. Ustanovitev ali določitev organov, ki
bodo znotraj posameznih institucij odločali o kršitvah kodeksov etike. 
A.2.2. Določitev oseb ali organov, ki bodo za
javne funkcionarje vodili seznam sprejetih daril. 
A.2.3. Ustanovitev poklicnega združenja
lobistov Republike Slovenije s svojim kodeksom etike.
A.3. Praktični ukrepi
Na tem področju je potrebno storiti naslednje: 
A.3.1. Zagotoviti učinkovitejši notranji in
zunanji nadzor nad uresničevanjem veljavnih predpisov. 
A.3.2. Zagotoviti spoštovanje veljavnih
etičnih načel. 
A.3.3. V primerih ugotovljenih nepravilnosti
ali neupoštevanja predvidenih postopkov dosledno in javno uveljaviti predvidene
sankcije. 
A.3.4. Zagotoviti izdajo letnih poročil o
največjih in/ali najpogostejših kršiteljih veljavnih predpisov in etičnih načel
s tega področja. 
A.3.5. Dosledno upoštevati predpisani
zakonodajni postopek ob zagotovitvi popolne transparentnosti pri uveljavljanju
političnih in strokovnih argumentov ter preprečiti morebitna interventna
poseganja različnih formalnih ali neformalnih družbenih skupin ali
posameznikov. 
A.3.6. Objaviti sezname sprejetih daril
javnih funkcionarjev v obliki javnega letnega kataloga. 
A.3.7. Uvesti protikorupcijske klavzule v vse
pogodbe, ki jih sklepa država in presegajo določeno vrednost. 
A.3.8. Dosledno izrekati varnostni ukrep
prepovedi opravljanja poklica za korupcijska kazniva dejanja pravnomočno
obsojenim javnim funkcionarjem. 
A.3.9. Dosledno uresničevati prepoved
udeležbe javnih funkcionarjev v organih vodenja, upravljanja in nadzora v
gospodarskih družbah, če takšna udeležba ni nujna zaradi zastopanja javnega
interesa.
B. Državna uprava
Ob splošnih in političnih ukrepih je področje državne uprave
tisto, kjer država dobi ali izgubi vojno s korupcijo. Kar najbolj natančno
določene diskrecijske pravice, kar najbolj precizni opisi nalog in pooblastil
javnih uslužbencev ter učinkovito uveljavljanje njihovih etičnih kodeksov so
področja, ki lahko k odpravljanju vzrokov in pogojev za nastanek in razvoj korupcije
znotraj javne uprave pripomorejo najbolj.
B.1. Zakonodajni ukrepi
Med potrebnimi zakonodajnimi ukrepi so pomembni predvsem
naslednji: 
B.1.1. Sistematično spremljanje
implementacije Zakona o javnih uslužbencih, drugih zakonov ter ustreznih
podzakonskih aktov in v primeru ugotovljenih pomanjkljivosti sprejem ustreznih
sprememb, ki naj v največji možni meri zagotovijo resnično apolitično,
strokovno, učinkovito in transparentno javno upravo, ki v kar največji možni
meri deluje neodvisno od kadrovskih sprememb v sferi izvoljenih in imenovanih
funkcionarjev; za primere nedovoljenih pritiskov predvideti možnost pravnih
sredstev za posamezne javne uslužbence in njihova združenja, vključno z
Uradniškim svetom; zagotoviti uresničevanje izključno meritokratskih kriterijev
pri zaposlovanju in napredovanju javnih uslužbencev. 
B.1.2. Uvedba prepovedi direktne hierarhične
nadrejenosti javnih uslužbencev nad sorodniki v ravni vrsti ali v stranski
vrsti do vključno tretjega kolena ter zakonci ali zunajzakonskimi partnerji z
določitvijo alternativnih ukrepov v primerih, ko do takšne nadrejenosti pride
iz objektivnih razlogov. 
B.1.3. Merila za izbor posameznikov na
delovna mesta v javnem sektorju prilagoditi ocenam korupcijske izpostavljenosti
teh delovnih mest. 
B.1.4. Uvedba načrtov integritete v javnem
sektorju. 
B.1.5. Uvedba zakonske obveznosti
prijavljanja korupcijskih ravnanj za vse javne uslužbence. 
B.1.6. Sprejem in spremljanje uresničevanja
predpisov o reševanju konfliktov interesov, nezdružljivosti funkcij in
sprejemanju daril v državni upravi. 
B.1.7. Spremembe in prilagoditev kodeksa
etike javnih uslužbencev mednarodnim standardom. 
B.1.8. Sprejem in spremljanje uresničevanja
predpisov, ki omogočajo izvenproračunsko financiranje državnih organov,
predvsem ureditev nadzornih postopkov z obvezno vključitvijo formalnih
nadzornih mehanizmov in civilne družbe. 
B.1.9. Analiza upravnih postopkov na vseh
področjih, ki se zaključijo z izdajo različnih dovoljenj ali licenc in na
področjih, kjer se odloča o pravicah posameznikov ter njihovo reduciranje na
najnujnejši potrebni in poenostavljeni obseg, da bi se doseglo naslednje: 
-       
odprava vseh dovoljenj, ki niso izrecno predvidena z zakonom, 
-       
sprememba podzakonskih aktov, ki določajo različna dovoljenja, soglasja,
ali licence, ki nimajo podlage v eksplicitnih določilih zakonov, 
-       
odprava ali sprememba vseh predpisov, ki dovoljujejo nedopustno
arbitriranje pri odločanju o dovoljenjih, soglasjih in licencah, 
-       
sestava seznamov potrebnih dovoljenj ali soglasij za uporabnike na
posameznih področjih. 
B.1.10. Sprejem predpisov, ki bodo vse
upravne organe zavezali k periodičnim ocenam korupcijske izpostavljenosti
organa in delovnih mest v njem, k sprejemu ustreznih preventivnih ukrepov in k
izdelavi formaliziranih notranjih nadzornih postopkov. 
B.1.11. Spremljanje uresničevanja predpisov o
dostopnosti informacij medijem, uveljavitev morebitnih potrebnih sprememb in
dosledna zagotovitev sodnega varstva v primeru kršitev predpisov. 
B.1.12. Razširitev dolžnosti glede
posredovanja informacij državnih organov tudi v korist gospodarskih subjektov,
nevladnih organizacij in posameznikov. 
B.1.13. Sprejem predpisov, ki bodo v največji
možni meri omogočili elektronsko poslovanje vseh uporabnikov z upravnimi organi
in zavezali slednje k izdelavi programov, ki bodo uporabnikom storitev upravnih
organov omogočali on-line spremljanje postopkov, predvsem pa predvidenih ter
dejanskih rokov za rešitev njihov vlog in imen v postopkih udeleženih javnih
uslužbencev. 
B.1.14. Podrobna protikorupcijska analiza
predpisov na javno-finančnem področju, zlasti na področju javnega naročanja, na
davčnem in carinskem področju ter na področju zdravstva, sprejem ustreznih
sprememb. 
B.1.15. Odstop koncesij za izdajanje
različnih dovoljenj ali soglasij zasebnemu ali nevladnemu sektorju tam, kjer je
to upravičeno in možno brez povečanja korupcijskega tveganja. 
B.1.16. Izdelava enostavnih internih pravil za
prijave korupcijskih ravnanj znotraj državnih organov in izdelava pravil za
zaščito prijaviteljev korupcije v državnih organih. 
B.1.17. Analiza organizacijske in druge
zakonodaje na področju lokalne samouprave z vidika njene protikorupcijske
konsistentnosti in izdelava predlogov za morebitno izboljšanje. 
B.1.18. Izdelava vzorcev podzakonskih
protikorupcijskih aktov za celoten javni sektor. 
B.1.19. Spremljanje predpisov o organizaciji,
delovnem področju in nalogah organov državne uprave, ki naj zagotovijo
transparentno, racionalno in učinkovito izvajanje zakonsko določenih nalog,
brez prekrivanja pooblastil in podvajanja nalog in ob upoštevanju posebnosti
določenih organov. 
B.1.20. Določitev prevzema kodeksa etike
javnih uslužbencev kot pogoja za sklenitev delovnega razmerja.
B.2. Institucionalni ukrepi
Na tem področju je potrebno zagotoviti naslednje: 
B.2.1. Spremljanje objektivnega in politično
nepristranskega delovanja Uradniškega sveta za dejansko zagotovitev izključno
meritokratskega zaposlovanja in napredovanja javnih uslužbencev. 
B.2.2. Začetek praktičnega delovanja
centralne kontaktne točke v Ministrstvu za finance za sodelovanje z OLAF – om
(Urad EU za boj proti goljufijam). 
B.2.3. Določitev oseb, odgovornih za načrte
integritete v javnem sektorju. 
B.2.4. Določitev služb ali oseb v državnih
organih, zadolženih za vodenje seznama daril javnim uslužbencem. 
B.2.5. Ustanovitev in/ali usposobitev
organov, ki bodo odločali o kršitvah kodeksov etike javnih uslužbencev. 
B.2.6. Vzpostavitev rednega sodelovanja med
osrednjim državnim organom za področje korupcije in delovnimi telesi Vlade
Republike Slovenije, ki se ukvarjajo z zadevami, pomembnimi tudi za
preprečevanje korupcije.
B.3. Praktični ukrepi
Na tem področju je potrebno naslednje: 
B.3.1. Odprava diskrecijskih pravic javnih
uslužbencev, kjer je to mogoče, in izdelava objektivnih kriterijev za odločanje
v primerih, kjer to ni možno. 
B.3.2. Vnaprejšnja izdelava dopolnilnih
kriterijev za določanje stopenj tajnosti v vsakem državnem organu. 
B.3.3. Vključitev cenovne dostopnosti
storitev državnih organov med kriterije za oblikovanje teh cen. 
B.3.4. Priprava kratkih, enostavnih in lahko
dostopnih obvestil posameznikom o njihovih pravicah v postopkih pred različnimi
državnimi organi. 
B.3.5. Uvedba standardiziranega enostavnega
obrazca, ki bo posameznikom omogočal prijavo koruptivnih ravnanj javnih
funkcionarjev in javnih uslužbencev. 
B.3.6. Uvedba in dosledna izvedba »one-stop«
sistema pridobivanja potrebnih dovoljenj in soglasij državnih organov. 
B.3.7. Izdelava kriterijev za oceno
korupcijske izpostavljenosti državnih organov in delovnih mest v njih ter
periodične analize te izpostavljenosti po sprejetih kriterijih. 
B.3.8. Depersonifikacija stikov med
državljani in javnimi uslužbenci z istočasno zagotovljeno transparentnostjo
identitete odločujočih uslužbencev ali članov kolektivnih organov. 
B.3.9. Dosledna delitev nalog med organi, ki
izdajajo različna dovoljenja in soglasja, ter organi, ki izvajajo nadzor nad
uporabo teh dovoljenj ali soglasij. 
B.3.10. Razvoj in izvajanje začetnih in
dopolnilnih programov strokovnih usposabljanj javnih uslužbencev z obvezno
vključitvijo znanj s področja etike in poklicne integritete, uvedba nadzora nad
izvajanjem teh programov. 
B.3.11. Zagotovitev vseh oblik pomoči
neupravičeno stigmatiziranim javnim uslužbencem ter javnim uslužbencem,
oškodovanim z neupravičenimi napredovanji v državni upravi. 
B.3.12. Omogočanje on-line dostopa javnosti
do baz podatkov, kjer ni predpisane zahteve po varstvu tajnosti ali po varstvu
osebnih podatkov. 
B.3.13. Omejitev oziroma odprava gotovinskega
poslovanja med javnimi uslužbenci in strankami. 
B.3.14. Izdelava in objava preciznih in
nedvoumnih pogojev za udeležbo na razpisih za vsako pridobivanje proračunskih
sredstev s strani zasebnega sektorja. 
B.3.15. Periodične analize izvedenih
postopkov na področju javnih naročil, državnih pomoči, subvencij, kreditov in
drugih oblik porabe javnih financ, predvsem po kriteriju pogostosti pojavljanja
posameznih uporabnikov teh sredstev. 
B.3.16. Sklepanje paktov integritete med
državnimi organi in njihovimi poslovnimi partnerji v zasebnem sektorju. 
B.3.17. Uveljavitev učinkovitega notranjega
nadzora nad delovanjem javne uprave, predvsem glede delitve pristojnosti,
dokumentiranja delovnih procesov, obvladovanja tveganj in notranjega
revidiranja, vključno z nadzorom nad postopki napredovanja javnih uslužbencev. 
B.3.18. Zagotovitev čim večje javnosti
delovanja Uradniškega sveta. 
B.3.19. Določitev organa – informativne točke
za vsa vprašanja, povezana s pravili in načeli poklicne etike. 
B.3.20. Analiza delovanja vseh organov z
inšpekcijskimi pooblastili s ciljem odkrivanja sistemskih ali posamičnih
pomanjkljivosti in nedoslednosti ter izdelava predlogov za izboljšanje stanja. 
B.3.21. Dosledna izvedba javnih razpisov in
dosledna uporaba strokovnih kriterijev pri kadrovanju na strokovna vodilna
mesta v državnih organih in podjetjih v državni lasti. 
B.3.22. Dosledno izrekanje varnostnega ukrepa
prepovedi opravljanja poklica za korupcijska kazniva dejanja pravnomočno
obsojenim javnim uslužbencem. 
B.3.23. Zagotovitev večje udeležbe nevladnega
sektorja v pritožbenih postopkih zoper delo javnih uslužbencev. 
B.3.24. Podrobna protikorupcijska analiza
uveljavljenih praks na javno-finančnem področju, zlasti na področju javnega
naročanja, na davčnem in carinskem področju ter na področju zdravstva, sprejem
ustreznih sprememb. 
B.3.25. Dosledno uresničevanje prepovedi
udeležbe javnih uslužbencev v organih vodenja, upravljanja in nadzora v
gospodarskih družbah, kjer ta udeležba ni nujna zaradi zastopanja javnega
interesa. 
B.3.26. Zagotovitev primernega števila
notranjih revizorjev v državni upravi ter njihove dejanske neodvisnosti in
strokovnosti.
C. Organi odkrivanja, pregona in sojenja
Kljub vsem predpisom, ki preprečujejo in prepovedujejo
korupcijska ravnanja, do njih prihaja v vsaki družbi. Takrat pride do izraza
samostojnost, neodvisnost in strokovnost organov, ki takšna dejanja odkrivajo,
preganjajo in sodijo. Ob vseh zahtevah, ki veljajo za sistem državne uprave na
splošno, za organe odkrivanja, pregona in sojenja zaradi pomembnosti nalog, ki
jih opravljajo, veljajo še dodatni pogoji.
C.1. Zakonodajni ukrepi
Potrebni ukrepi na tem področju so naslednji: 
C.1.1. Zagotavljanje neodvisnosti in
samostojnosti sodstva pri imenovanju in napredovanju sodnikov ter zagotavljanje
njihove proračunske neodvisnosti. 
C.1.2. Zagotavljanje neodvisnosti in
samostojnosti državnega tožilstva pri imenovanju in napredovanju državnih
tožilcev. 
C.1.3. Povečanje učinkovitosti predkazenskega
postopka. 
C.1.4. Uvedba možnosti dodatnega podaljšanja
uporabe prikritih preiskovalnih metod po Zakonu o kazenskem postopku (Uradni
list RS, št. 63/94, 70/94-popr., 72/98, 6/99, 66/2000, 111/01, 56/03 in 43/04)
pri preiskovanju korupcijskih kaznivih dejanj. 
C.1.5. Popolna uskladitev materialnih
kazenskopravnih določil o korupciji in goljufijah z določili mednarodnih
pravnih instrumentov, ki jih je sprejela Republika Slovenija. 
C.1.6. Dvig kazni za korupcijska kazniva
dejanja. 
C.1.7. Zaostritev procesnih predpisov za
preprečevanje njihovih zlorab s strani udeležencev v postopkih. 
C.1.8. Proučitev vprašanja obrnjenega
dokaznega bremena pri dokazovanju protipravne premoženjske koristi, izvirajoče
iz kaznivih dejanj. 
C.1.9. Uvedba javnega kataloga za korupcijo
obsojenih pravnih oseb. 
C.1.10. Sprejem predpisov o zaščiti prič in
oseb, ki prijavljajo korupcijo. 
C.1.11. Sprejem predpisov o delitvi odvzetih
premoženjskih koristi znotraj državnih organov Republike Slovenije in o delitvi
teh koristi med Republiko Slovenijo in drugimi državami.
C.2. Institucionalni ukrepi
Na tem področju so potrebni naslednji ukrepi: 
C.2.1. Reorganizacija policijskih enot,
specializiranih za področje korupcije, v smeri večje centralizacije s ciljem
maksimiranja njihove operativnosti ter zagotavljanja popolne usklajenosti
njihovega delovanja in popolne neodvisnosti pred možnostmi nedopustnih vplivov.
C.2.2. Dvig števila delovnih mest policistov
na področju odkrivanja korupcije in njihova zasedba z usposobljenimi in
izkušenimi kadri z izkazano visoko stopnjo integritete. 
C.2.3. Racionalizacija izrabe obstoječih
zmogljivosti v slovenskem državnem tožilstvu. 
C.2.4. Usposobitev organov za vsebinsko
obravnavo kršitev pravil o premoženjskem stanju tožilcev in sodnikov znotraj
državnega tožilstva oziroma sodstva. 
C.2.5. Organizacijska rešitev
multidisciplinarne obravnave primerov, kjer so korupcije osumljeni policisti,
tožilci, sodniki ali javni funkcionarji in javni uslužbenci nad določenim
rangom. 
C.2.6. Vzpostavitev ustrezne koordinacije med
predstavniki ministrstev za pravosodje in notranje zadeve, policije, tožilstva
in drugih organov s pooblastili za odkrivanje in preiskovanje protipravnih
ravnanj s ciljem krepitve medinstitucionalnega sodelovanja in izmenjave podatkov
ter specialističnih znanj.
C.3. Praktični ukrepi
Na tem področju je potrebno naslednje: 
C.3.1. Uvedba osnovnega in dodatnega
specialističnega usposabljanja policistov, tožilcev in sodnikov na področju
korupcije, goljufij, davčnih utaj, pranja denarja in računovodskih protipravnih
ravnanj. 
C.3.2. Uvedba principa skupinskega
policijskega in tožilskega obravnavanja pomembnejših korupcijskih zadev. 
C.3.3. Uvedba doslednega strokovnega nadzora
nad odločitvami policistov in tožilcev v primeru zaustavitve ali zavlačevanja
postopkov v pomembnejših korupcijskih zadevah. 
C.3.4. Zagotovitev rednega periodičnega
ocenjevanja učinkovitosti dela tožilcev in sodnikov. 
C.3.5. Omejitev možnosti za nedopustno
vplivanje policijskih starešin na policijske postopke na področju korupcije. 
C.3.6. Praktična usposobitev tožilcev za
vodilno vlogo v predkazenskem postopku. 
C.3.7. Izboljšanje nagrajevanja dela
policistov. 
C.3.8. Uvedba dodatnih pogojev za zasedbo
delovnih mest, pomembnih za odkrivanje in preiskovanje korupcije ter pri
zasedbi tem nadrejenih delovnih mest. 
C.3.9. Zagotovitev dejanske aktivne udeležbe
nevladnega sektorja v pritožbenih postopkih zoper delo policije. 
C.3.10. Podrobna protikorupcijska analiza
uveljavljenih praks na področju dela organov odkrivanja, pregona in sojenja ter
sprejem potrebnih sprememb.
D. Gospodarstvo
Brez ukrepov na področju gospodarskega sektorja in brez
udeležbe gospodarskih subjektov preprečevanje korupcije ni mogoče, ne samo
zaradi tega, ker sta gospodarstvo in javni sektor v vsaki državi neločljivo
povezana, ampak tudi zaradi tega, ker tudi znotraj gospodarstva samega prihaja
do koruptivnih ravnanj. Ker država kako drugače kot s sprejemanjem prisilnih
predpisov zasebnega sektorja ne more prisiliti k ravnanju določene vrste, kar
pa je vedno le skrajna možnost, je največ odvisno od tega, koliko ta sektor sam
spozna nevarnosti, ki izvirajo iz korupcije in koliko sam prostovoljno začne
ravnati na določen način. Tudi pri tem je sodelovanje države in gospodarstva
nujno, vendar mora v celoti temeljiti na vsebini rešitev in ne na njihovem
vsiljevanju od zunaj. Institucionalne in praktične rešitve so v celoti
prepuščene zasebnemu sektorju samemu, od njih pa je v največji meri odvisno
protikorupcijsko vzdušje v gospodarstvu.
D.1. Zakonodajni ukrepi
V obdobju liberalizacije gospodarstva je osnovno načelo
deregulacija področij, ki se lahko prepustijo delovanju trga. Zaradi tega pojem
»zakonodajni ukrepi« v tem poglavju vsebuje tudi ukrepe zasebnega sektorja, ki
jih ta pripravi in uveljavi na lastno pobudo. Potrebni ukrepi na tem področju
pa so: 
D.1.1. Poostritev kazni za kaznivo dejanje
ponareditve ali uničenja poslovnih listin. 
D.1.2. Uvedba prepovedi sodelovanja za
korupcijo pravnomočno obsojenih pravnih oseb v postopkih javnih naročil. 
D.1.3. Analiza veljavne ureditve za
preprečevanje dela in zaposlovanja na črno ter po potrebi uveljavitev ustreznih
sprememb. 
D.1.4. Uvedba obveznosti vključitve
protikorupcijskih klavzul v pogodbe, katerih vrednost presega določeno višino. 
D.1.5. V primeru prodaje pravnih oseb v
državni lasti obvezna revizija njihovega poslovanja za določeno obdobje pred
prodajo. 
D.1.6. Vzpodbujanje uvedbe kodeksov etike v
pravne osebe zasebnega sektorja in v poslovna ter poklicna združenja. 
D.1.7. Sprejem oziroma pregled in dosledna
uveljavitev kodeksov etike za najbolj izpostavljene poklice. 
D.1.8. Analiza zakonodaje na najbolj
izpostavljenih področjih (borza, igre na srečo, zavarovalništvo...) z vidika
njihove protikorupcijske konsistentnosti in izdelava predlogov za njeno
izboljšanje. 
D.1.9. Pregled pravil za reševanje konfliktov
interesov v zasebnem sektorju in uveljavitev potrebnih sprememb. 
D.1.10. Vzpodbujanje nadaljnjega oblikovanja
in dograjevanja priporočil o vsebinah individualnih pogodb in merilih za plačila
in druge nagrade managerjev. 
D.1.11. Vzpodbujanje uvedbe načrtov
integritete v pravne osebe zasebnega sektorja.
D.2. Institucionalni ukrepi
D.2.1. Nadaljnja krepitev vloge in pomena
obstoječih častnih sodišč pri krepitvi dobrih poslovnih običajev in poslovne
morale. 
D.2.2. Vzpodbujanje ustanavljanja novih
častnih sodišč v posameznih gospodarskih dejavnostih in poklicnih združenjih. 
D.2.3. Določitev oseb, zadolženih za načrte
integritete in za spremljanje uresničevanja sprejetih etičnih kodeksov.
D.3. Praktični ukrepi
D.3.1. Izdelava vzorcev protikorupcijskih
klavzul. 
D.3.2. Spodbujanje uvedbe protikorupcijskih
klavzul v vse pogodbe. 
D.3.3. Uvedba paktov integritete. 
D.3.4. Uvedba ocenjevanja in certifikatov
integritete. 
D.3.5. Vzpodbujanje aktivnosti poslovnih in
sindikalnih združenj pri preprečevanju korupcije. 
D.3.6. Določitev internih postopkov
prijavljanja sumov koruptivnega ravnanja v gospodarskih družbah. 
D.3.7. Popolna transparentnost postopkov pri
lastninjenju pravnih oseb v državni lasti. 
D.3.8. Vključitev uspehov gospodarskih družb
na področju preprečevanja in odkrivanja neetičnega poslovnega ravnanja med
kriterije za podeljevanje nagrad za gospodarske dosežke. 
D.3.9. Redna periodična usposabljanja o
nevarnostih korupcije in o možnostih za njeno preprečevanje v gospodarstvu. 
D.3.10. Dosledno nepriznavanje odhodkov,
izplačanih v nedovoljene namene, v davčnem postopku.
E. Nevladne organizacije
Nobena država sama, brez pomoči nevladnega sektorja, ne more
uspešno preprečevati korupcije. V Republiki Sloveniji je civilna družba na
področju protikorupcijskih prizadevanj slabo organizirana, razen posameznih
poskusov nekaterih medijev njenega vpliva skorajda ni čutiti, tudi aktivne
nevladne organizacije, ki bi se ukvarjala s problemi korupcije, v Republiki
Sloveniji ni. Osnovni princip, na katerem temelji dejavnost nevladnih
organizacij v razvitih državah, je samoorganiziranje, ki zagotavlja
objektivnost in nepristranost njihovega delovanja, predvsem pa nadzor nad
delovanjem države. Vse bolj se uveljavlja spoznanje, da lahko tudi država s
svojimi aktivnostmi vzpodbudi dejavnost civilne družbe – najprej seveda z
ustrezno zakonodajo, nato s pomočjo pri organiziranju raznih oblik njenega
delovanja, prepuščanjem določenega dela svojih aktivnosti nejavnemu sektorju in
končno tudi z delnim financiranjem teh dejavnosti. Samo na takšen način je
zagotovljeno angažiranje vseh strokovnih, kadrovskih in človeških potencialov
določene države pri preprečevanju korupcije. Osnovni predpogoj za to so jasna
pravna pravila o vseh možnih odnosih med državnimi organi in civilno družbo.
Republiko Slovenijo na tem področju čaka še veliko dela, pri čemer sta področji
medijev in splošne javnosti zaradi pomembnosti njunih vlog obravnavani v
posebnem poglavju.
E.1. Zakonodajni ukrepi
Na tem področju bo potrebno storiti naslednje: 
E.1.1. Analiza predpisov o organizaciji in
delovanju vseh državnih organov s ciljem odkrivanja možnosti za aktivno
vključitev ustreznih delov civilne družbe v disciplinske postopke teh organov. 
E.1.2. Formalizacija možnosti za udeležbo
nevladnih organizacij pri delu državnih organov v vseh treh vejah oblasti in za
prepustitev posameznih nalog državnih organov nevladnemu sektorju. 
E.1.3. Sprejem enotnih in transparentnih
kriterijev za finančno pomoč države nevladnim organizacijam, določitev njenega
minimalno potrebnega letnega obsega, vzpostavitev pogojev za nadzor nad uporabo
te pomoči in določitev varovalk za zagotovitev neodvisnosti financiranih
organizacij. 
E.1.4. Sprejem in uveljavitev etičnih kodeksov
v vseh nevladnih organizacijah oziroma njihovih združenjih. 
E.1.5. Pregled zakonodaje glede inkriminacije
korupcijskih kaznivih dejanj oseb v nevladnem sektorju, uveljavitev potrebnih
sprememb.
E.2. Institucionalni ukrepi
Čeprav je lastna iniciativa civilne družbe na tem področju
največjega pomena, je vseeno mogoče najti možnosti za izboljšanje stanja: 
E.2.1. Uporaba obstoječih združenj nevladnih
organizacij, zlasti Centra nevladnih organizacij Slovenije – CNVOS, za
neposredno povezovanje organizacij s podobnimi področji dela. 
E.2.2. Oblikovanje učinkovitih mehanizmov za
obravnavo kršitev pravnih in etičnih norm znotraj vseh organiziranih oblik
civilne družbe.
E.3. Praktični ukrepi
Najpomembnejše naloge na tem področju so naslednje: 
E.3.1. Sodelovanje sindikatov ter poklicnih
in poslovnih združenj pri oblikovanju kodeksov etike. 
E.3.2. Učinkovito obveščanje nevladnega
sektorja o razpoložljivih domačih in tujih virih za njegovo dejavnost. 
E.3.3. Dejanska zagotovitev transparentnih
postopkov pri poslovanju s finančnimi sredstvi nevladnih organizacij. 
E.3.4. Izvajanje neodvisnih javnih raziskav o
stanju na področju integritete, posameznih etičnih problemov in korupcije v
Republiki Sloveniji. 
E.3.5. Povezovanje nevladnih organizacij s
področja etike in integritete zaradi oblikovanja visoke stopnje pritiska ob
zaznanih primerih neetičnih ali korupcijskih ravnanj v družbi. 
E.3.6. Aktivna vključitev nevladnih
organizacij v delo Komisije za preprečevanje korupcije. 
E.3.7. Redno obveščanje javnosti o stališčih
civilne družbe do posameznih primerov neetičnega ali koruptivnega ravnanja v
državi. 
E.3.8. Načrtna promocija vseh organiziranih
oblik civilne družbe po posameznih področjih delovanja s ciljem dviga njihove
prepoznavnosti ter utrjevanja pripadnosti in etičnih načel za njihovo
delovanje. 
E.3.9. Vključevanje nevladnih organizacij v
ustrezna mednarodna združenja na področju preprečevanja korupcije. 
E.3.10. Usposobitev nevladnih organizacij za
sprejem prijav o kršitvah pravnih in moralnih norm, ki jih prijavitelji nočejo
posredovati državnim organom, odstop teh prijav pristojnim državnim organom;
popularizacija tovrstne vloge nevladnih organizacij. 
E.3.11. Sklepanje sporazumov o sodelovanju
med državnimi organi in nevladnimi organizacijami.
F. Mediji
Mediji v večini držav kot pomembni ustvarjalci javnega mnenja
pri preprečevanju in zatiranju korupcije igrajo pomembno vlogo, ne samo z
izpostavljanjem posameznih primerov, ampak tudi z gradnjo protikorupcijske
zavesti nasploh. Zaradi svoje moči in pomena, ki ga imajo pri oblikovanju
javnega mnenja, so novinarji med vsemi poklici najbolj izpostavljeni
najrazličnejšim pritiskom. Zato je potrebno načrtovanju aktivnosti, s katerimi
lahko novinarji pripomorejo k dvigu etičnih standardov v določenem okolju, posvetiti
največjo pozornost ter tako zagotoviti njihovo neodvisnost, objektivnost,
strokovnost in nepristranost.
F.1. Zakonodajni ukrepi
Na tem področju je potrebno storiti naslednje: 
F.1.1. Analiza obstoječih predpisov o medijih
glede možnosti neprimernega vplivanja na delo novinarjev s ciljem odprave
vsake, tudi posredne odvisnosti novinarjev od takšnih vplivov. 
F.1.2. Oblikovanje predpisov, ki bodo
novinarjem pri sprejemanju za konkretno novinarsko delo najpomembnejših
sklepov, tudi kadrovskih, znotraj posameznih medijev zagotovili dejansko
enakopraven položaj z lastniki in upravami. 
F.1.3. Analiza predpisov o položaju medijskih
hiš kot pravnih subjektov gospodarskega prava s ciljem zagotovitve popolne
transparentnosti njihovega lastništva in preprečevanja njihove monopolizacije. 
F.1.4. Analiza kodeksa etike slovenskih
novinarjev glede možnosti preciziranja etičnih načel, ki naj zagotovijo
objektivno in etično korektno delo novinarjev, neodvisno od vseh poskusov
koruptivnega vplivanja. 
F.1.5. Proučitev zakonskih možnosti za
dodatno krepitev neodvisnega položaja novinarjev in istočasno uveljavljanje
njihove odgovornosti v primeru kršitev obstoječe zakonodaje in kodeksov
novinarske etike.
F.2. Institucionalni ukrepi
Potrebni ukrepi na tem področju so naslednji: 
F.2.1. Organizacija medijskih hiš na način,
ki omogoča uveljavljanje pravic novinarjev, zlasti v primeru kršitve njihove
neodvisnosti. 
F.2.2. Krepitev internih mehanizmov za
učinkovito obravnavanje novinarskih kršitev pravnih in etičnih norm. 
F.2.3. Vzpostavitev institucije internega
medijskega ombudsmana.
F.3. Praktični ukrepi
Na tem področju je potrebno storiti naslednje: 
F.3.1. Uvesti začetna in dopolnilna
usposabljanja za novinarje o nevarnostih, oblikah in načinih neprimernega
vplivanja na njihovo delo ter o možnostih upiranja tem vplivom. 
F.3.2. Uvesti začetna in dopolnilna
usposabljanja za novinarje o oblikah korupcije, značilnih za Republiko
Slovenijo. 
F.3.3. Uvesti periodične analize
protikorupcijskih medijskih prispevkov, predvsem s ciljem ugotavljanja
odzivnosti državnih institucij na njihovo vsebino; publikacija rezultatov teh
analiz. 
F.3.4. Zagotoviti medijsko podporo zdravim
protikorupcijskim prizadevanjem državnih organov. 
F.3.5. Uvesti posebno letno novinarsko
nagrado za dosežke na področju izpostavljanja in preprečevanja korupcije. 
F.3.6. Zagotoviti ustrezno nagrajevanje
novinarjev. 
F.3.7. Poudarjeno javno objavljati odločitve
novinarskega častnega razsodišča, pomembne za področje korupcije. 
F.3.8. Uveljaviti interne postopke za
obveščanje novinarskega častnega razsodišča o sumih ravnanja v nasprotju s
kodeksom novinarske etike. 
F.3.9. Dosledno uveljaviti sodno varstvo
novinarjev v primerih neupravičene odklonitve ali ovir pri posredovanju
informacij s strani državnih organov. 
F.3.10. Zagotoviti transparentnost osnovnih
elementov iz postopkov dogovarjanja med oglaševalci in mediji. 
F.3.11. Strogo ločiti oglaševalske in
novinarske dejavnosti znotraj posameznih medijev.
G. SPLOŠNA JAVNOST
Prizadevanja vseh državnih in nedržavnih institucij pri
preprečevanju korupcije ostanejo neuspešna, če se v njihova prizadevanja ne
vključi tudi večina državljanov. Do povečanja protikorupcijske osveščenosti, do
razvoja individualne in splošne kulture, ki odklanja vsako neetično in
nezakonito pridobivanje kakršnihkoli prednosti in ugodnosti, do spremembe
načina razmišljanja o vlogi, položaju in pravicah posameznika v razmerju do
državnih institucij, v tranzicijskih državah, kot je tudi Republika Slovenija,
ne pride spontano. Poleg vseh drugih protikorupcijskih aktivnosti, ki lahko
posamezne državljane motivirajo le do določene mere, morajo predvsem državne
institucije veliko pozornost nameniti načrtnim in trajnim ukrepom za dosego
opisanih ciljev. Samo tako je mogoče pričakovati dolgoročno izboljšanja stanja,
predvsem pa izboljšanje razumevanja vzrokov in posledic korupcije pri večini
državljanov. Ker pri takšnem komuniciranju z javnostjo vedno obstaja nevarnost
zlorab, je treba pri ukrepih iz tega poglavja zagotoviti njihovo absolutno
apolitičnost in preprečiti njihovo vezanost na katerokoli politiko, vladno ali
opozicijsko.
G.1. Zakonodajni ukrepi
Možnosti na tem področju ni veliko: 
G.1.1. Dograjevanje predpisov o
transparentnosti vsega poslovanja (dokumentacija, postopki, odgovorne
osebe,...) državnih organov, kjer ni ovir s področja zaščite tajnih podatkov
ali s področja varstva osebnih podatkov.
G.2. Institucionalni ukrepi
Razvoj novih institucij izključno na tem področju ni
potreben.
G.3. Praktični ukrepi
Večino ciljev v tem poglavju je mogoče doseči z ustreznim
praktičnim ravnanjem: 
G.3.1. Oblikovanje in izvedba stalne, javne,
usmerjene in uravnotežene protikorupcijske kampanje, kjer je posebno pozornost
potrebno nameniti izboru najpomembnejših ciljnih skupin, zlasti mladih, uporabi
vseh sodobnih orodij socialnega marketinga (audio-vizualne metode, posterji,
promocije, tematske kampanje,...) in obveznemu oblikovanju logotipa, gesla ter
nosilne grafične podobe kampanje s posebnim ciljem predstavitve vzrokov in
posledic korupcije. 
G.3.2. Izvajanje določenih aktivnosti, v
okviru kampanje ali zunaj nje, kot so: izdelava in redno objavljanje
audio-vizualnih promocijskih sporočil, redne kolumne v periodičnih
publikacijah, objava podatkov o korupciji v drugih okoljih, izdelava posebnih
brezplačnih brošur, organizacija »protikorupcijskih dnevov« v mikrookoljih in
drugih prireditev. 
G.3.3. Izdelava enostavnega brezplačnega
priročnika za dijake srednjih šol o delovanju države, z opisom njenih osnovnih
nalog in institucij ter pravic posameznikov v razmerju do njih. 
G.3.4. Razvoj protikorupcijskih vsebin
znotraj obstoječih vzgojno-izobraževalnih programov v osnovnih, srednjih in
višjih ter visokih šolah. 
G.3.5. Izdelava brezplačnega enostavnega
protikorupcijskega priročnika za vse državljane. 
G.3.6. Medijsko privlačno objavljanje
rezultatov empiričnih raziskav s področja korupcije. 
G.3.7. Vzbujanje dodatne pozornosti različnih
delov populacije z organiziranjem različnih tekmovanj, kot so izbori
najboljšega protikorupcijskega teksta, posterja, risbe,... 
G.3.8. Pregled možnosti vključitve verskih
institucij v protikorupcijska prizadevanja, implementacija sprejemljivih
ukrepov. 
G.3.9. Organizacija protikorupcijskih
delavnic in predavanj za državljane v ožjih okoljih.
VII. MEDNARODNO SODELOVANJE NA PODROČJU KORUPCIJE
Tudi na področju preprečevanja in zatiranja korupcije je
Republika Slovenija že vključena v mednarodne tokove. V postopkih približevanja
mednarodnim integracijam je že sprejela vrsto obvezujočih mednarodnih pravnih
aktov, nekaj dela pa državo na tem področju še čaka. Trenutno znane naloge, ki
jih bo država morala še opraviti v prihodnje, so predstavljene po
najpomembnejših mednarodnih organizacijah, katerih članica je oziroma bo
Republika Slovenija.
1. Organizacija združenih narodov – OZN
Republika Slovenija bo morala ratificirati že podpisano
»Konvencijo proti mednarodnemu organiziranemu kriminalu« s pripadajočimi tremi
protokoli, ki je bila sprejeta v Palermu 15. 11. 2000. Po sprejemu »Konvencije
proti korupciji« decembra leta 2003 kot edinega obvezujočega globalnega
pravnega teksta s tega področja bo morala ta akt podpisati in ratificirati tudi
naša država. 
OZN v rednih obdobjih preverja stanje v svojih članicah tudi
na področju korupcije in Republika Slovenija bo morala nadaljevati s poročanjem,
po uveljavitvi Konvencije proti korupciji pa postati članica ocenjevalnega
mehanizma, ki bo ocenjeval uresničevanje konvencije v njenih članicah.
2. Evropska unija
Po vstopu Republike Slovenije v Evropsko unijo bo morala
država nadaljevati z izpolnjevanjem že prevzetih in novih obveznosti, ki jih
svojim članicam narekuje Evropska unija. Republika Slovenija bo morala
nadaljevati z izpolnjevanjem določil Predpristopnega pakta o organizirani
kriminaliteti – PAPEG in z izpolnjevanjem obveznosti v okviru Protikorupcijske
pobude Pakta stabilnosti – SPAI. 
Ob vstopu Republike Slovenije v Evropsko unijo so se
izpolnili pogoji za pristop h konvencijama, veljavnima za članice te
integracije, ki delno ali v celoti govorita tudi o korupciji: h Konvenciji o
zaščiti finančnih interesov EU z dne 27. 11. 1995 s pripadajočimi tremi
protokoli in h Konvenciji o boju zoper korupcijo javnih uslužbencev Evropske
unije ali držav članic z dne 25. 6. 1997. 
Republika Slovenija je že zdaj aktivna v vseh oblikah
medsebojnega sodelovanja Evropske unije in držav kandidatk, v prihodnje pa bo
morala zlasti dosledno izvajati vse naloge, izvirajoče iz sodelovanja med
Republiko Slovenijo in posebnim organom EU za boj proti goljufijam – OLAF.
3. Organizacija za ekonomsko sodelovanje in razvoj – OECD
Republika Slovenija bo predvidoma v letu 2004 deležna prvega
nadzora posebnega specializiranega organa OECD na tem področju – Delovne
skupine proti podkupovanju tujih javnih uslužbencev v mednarodnih poslovnih
transakcijah, ki bo preverila usklajenost slovenske zakonodaje z določili
Konvencije OECD o preprečevanju podkupovanja tujih javnih uslužbencev v
mednarodnih poslovnih transakcijah, v letih 2006 ali 2007 pa bo sledil
naslednji obisk in nadzor naslednje faze – uresničevanja omenjene konvencije v
praksi. Ker so rezultati teh nadzorov pomembni tudi za odločitev OECD o
sprejemu Republike Slovenije v svoje vrste, jim bo treba posvetiti posebno
skrb. 
Prav tako bo Republika Slovenija morala okrepiti sodelovanje
z OECD Public Management Committee – PUMA.
4. Svet Evrope
Republika Slovenija bo morala nadaljevati z delom v Skupini
držav Sveta Evrope proti korupciji – GRECO. Drugi programi Sveta Evrope, tudi
pomembni za preprečevanje in zatiranje korupcije in v katerih bo Slovenija
morala sodelovati tudi v prihodnje, so: PACO (Program proti korupciji in
organiziranemu kriminalu v jugovzhodni Evropi), OCTOPUS (Program boja proti
korupciji v jugovzhodni Evropi) in MONEYVAL (Poseben odbor Sveta Evrope za
preprečevanje pranja denarja).
5. Mednarodna gospodarska zbornica – International Chamber
of Commerce
Ta institucija, pomembna predvsem za gospodarstvo, je leta
1996 sprejela »Pravila ravnanja v boju zoper izsiljevanje in podkupovanje v
mednarodnih poslovnih transakcijah« kot etična pravila, ki za gospodarske
subjekte sicer niso obvezna, je pa od njihovega sprejema in uresničevanja
odvisna tudi zunanja podoba posameznega nacionalnega gospodarstva. 
Tudi za slovenska podjetja bi bilo pomembno, da bi ta pravila
neposredno ali pa preko svojih etičnih kodeksov uveljavila pri svojem
poslovanju.
6. Regionalne pobude
Kot novonastala država je Republika Slovenija bila, je in bo
podvržena vrsti pobud za vključevanje v različne regionalne protikorupcijske
pobude, včasih pa jih je tudi sama podajala. Glede na vključitev Republike
Slovenije v Evropsko unijo in druge mednarodne organizacije bo potrebno ponovno
presoditi udeležbo Republike Slovenije v različnih regionalnih
protikorupcijskih pobudah, zlasti glede na materialne in kadrovske potenciale
države.
VIII. URESNIČEVANJE RESOLUCIJE
Samo sprejem Resolucije brez načrtnega pristopa k njenemu
uresničevanju ne bo v ničemer pripomogel k dvigu osveščenosti državljanov
Republike Slovenije, k izboljšanju kvalitete delovanja državnih organov in k
razvoju splošne protikorupcijske kulture v državi. Ker se vsebina Resolucije
nanaša na državne organe, na zasebni sektor in na civilno družbo, bo njeno
uresničevanje mogoče zagotoviti predvsem ob zavestnem in prostovoljnem
izpolnjevanju predvidenih ukrepov. Vsaka državna prisila v zasebnem sektorju
ali nad civilno družbo bi lahko povzročila negativne posledice, zaradi česar je
potrebno tudi ukrepe za nadzor nad uresničevanjem Resolucije oblikovati tako,
da bodo kar največ iniciative prepuščali njenim končnim izvajalcem in
uporabnikom, istočasno pa vsaj v minimalni meri zagotavljali usklajen pristop,
spremljanje uresničevanja in sprotno ocenjevanje uspešnosti izvedenih ukrepov.
Nosilci, roki, kriteriji uspešnosti in druge pomembne predpostavke za
uresničevanje sprejetega programa bodo določene v posebnem dokumentu –
Akcijskem načrtu uresničevanja Resolucije.
1. Pristojni organi
Resolucijo sprejme Državni zbor Republike Slovenije, Akcijski
načrt njenega uresničevanja pa Komisija za preprečevanje korupcije. 
Podatke o uresničevanju Resolucije zbira, ocenjuje in
vrednoti Komisija za preprečevanje korupcije. 
Poročila o uresničevanju Resolucije za Komisijo za
preprečevanje korupcije sestavljajo nosilci posameznih ukrepov, določeni z
Akcijskim načrtom uresničevanja Resolucije.
2. Predvideni postopki
Komisija za preprečevanje korupcije v roku šest mesecev po
sprejemu Resolucije sprejme poseben Akcijski načrt uresničevanja Resolucije, v
katerem se, skladno s predvidenimi ukrepi iz VI. poglavja »Preprečevanje in
zatiranje korupcije v Republiki Sloveniji«, določijo: izhodišča za področne
protikorupcijske programe, konkretni cilji posameznih predvidenih ukrepov,
nosilci njihove izvedbe, metode za njihovo uresničevanje, prioritete oziroma
roki za njihovo realizacijo, pričakovani stroški, dejavniki tveganja in
kriteriji uspešnosti. 
Nosilci izvedbe ukrepov za preprečevanje in zatiranje
korupcije v Republiki Sloveniji o svojih aktivnostih poročajo Komisiji za
preprečevanje korupcije najprej v roku šest mesecev po sprejemu Akcijskega
načrta uresničevanja Resolucije, nato pa periodično vsakih 12 mesecev.
Poročanje je za državne organe obvezno, vsi ostali nosilci ukrepov pa so k
njemu povabljeni. 
Komisija za preprečevanje korupcije v roku treh mesecev po
prejemu poročil nosilcev ukrepov sestavi poročilo o izvajanju Resolucije z
navedbo osnovnih uspehov, problemov in dejavnikov tveganja ter poda tudi oceno
uspešnosti izvajanja Resolucije s predlogom nadaljnjih ukrepov, po potrebi tudi
s predlogom za uveljavljanje odgovornosti zaradi neizvajanja oziroma nekvalitetnega
izvajanja Resolucije v državnih organih. Poročilo posreduje v sprejem Državnemu
zboru Republike Slovenije. Ko poročilo sprejme Državni zbor Republike
Slovenije, se njegov tekst objavi v celoti. 
Kolikor Komisija za preprečevanje korupcije v poročevalnem
obdobju ugotovi, da bi bili potrebni takojšnji popravki Resolucije oziroma
izvedba drugih nujnih ukrepov za njeno uresničitev, pristojnim nosilcem naloži
njihovo izvedbo in to opiše v rednem poročilu Državnemu zboru Republike
Slovenije. 
Kolikor nosilci v svojih poročilih predlagajo spremembe ali
dopolnitve Resolucije in je tudi Komisija za preprečevanje korupcije mnenja, da
so te spremembe ali dopolnitve pomembne za protikorupcijska prizadevanja
Republike Slovenije, s predlogi nosilcev in svojimi lastnimi predlogi seznani
Državni zbor Republike Slovenije. Kolikor se komisija s predlogi nosilcev
ukrepov ne strinja, jih o tem obvesti in obrazloži svojo odločitev. 
Komisija za preprečevanje korupcije vsaka tri leta glede na
aktualno stanje v državi in glede na redna letna poročila preveri potrebo po
splošnih spremembah in po morebitnih drugih pomembnih popravkih ali dopolnitvah
vsebine Resolucije. Svoje ugotovitve vključi v prvo naslednje redno poročilo
Državnemu zboru Republike Slovenije.
Št. 212-05/04-33/1
Ljubljana, dne 16. junija 2004.
EPA 1224-III
Podpredsednik 
Državnega zbora 
Republike Slovenije 
Valentin Pohorec l. r.