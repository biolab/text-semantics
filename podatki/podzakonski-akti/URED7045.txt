1. člen
Republika Slovenija v letu 2016 izda zbirateljske kovance ob
150. obletnici Rdečega križa na Slovenskem v obsegu ter z glavnimi znamenji in
drugimi značilnostmi, določenimi s to uredbo.
2. člen
Ob 150. obletnici Rdečega križa na Slovenskem Republika Slovenija
izda:
-       
zlatnike z nominalno vrednostjo 100 eurov v količini 1.000 kovancev in
skupni nominalni vrednosti 100.000 eurov,
-       
srebrnike z nominalno vrednostjo 30 eurov v količini 2.000 kovancev in
skupni nominalni vrednosti 60.000 eurov in
-       
zbirateljske dvokovinske kovance z nominalno vrednostjo 3 eure v
količini 114.500 kovancev in skupni nominalni vrednosti 343.500 eurov.
3. člen
(1) Zlatniki so izdelani iz zlata čistine 900/1000 z
ravnimi in reliefnimi površinami.
(2) Zlatnik tehta 7 gramov in ima premer 24 milimetrov.
Pri posameznem zlatniku je dovoljen odmik pri teži do – 1 ‰/ + 1 % in pri
premeru do +/– 0,1 milimetra.
4. člen
(1) Srebrniki so izdelani iz srebra čistine 925/1000 z
ravnimi in reliefnimi površinami.
(2) Srebrnik tehta 15 gramov in ima premer 32
milimetrov. Pri posameznem srebrniku je dovoljen odmik pri teži do – 1 ‰/+
1 % in pri premeru do +/– 0,1 milimetra.
5. člen
(1) Zbirateljski dvokovinski kovanci so sestavljeni iz
kolobarja (zlitina: 78 % bakra, 20 % cinka, 2 % niklja) in jedra (zlitina: 75 %
bakra in 25 % niklja).
(2) Kovanec tehta 15 gramov in ima premer 32 milimetrov
(od tega jedro 22 milimetrov). Pri posameznem kovancu je dopusten odmik pri
teži do +/– 2 % in pri premeru do +/– 0,05 milimetra.
6. člen
Videz zbirateljskih kovancev iz 3., 4. in 5. člena te
uredbe je naslednji:
-       
sprednja stran:
Kovanec je razdeljen z dvema črtama, ki ga s križanjem delita
na štiri nesorazmerne dele. V desnem zgornjem delu je s številko in besedo
izpisana vrednost »100 EURO«, »30 EURO« ali »3 EURO«. V spodnjem delu
kovanca je v levem polju letnica »2016«. V desnem polju je ob črti navpično
postavljen napis »SLOVENIJA«, v spodnjem delu pa je simbol enakokrakega križa.
Na spodnjem robu kovanca je pika;
-       
hrbtna stran:
Na kovancu se pravokotno križajo po štiri črte, ki v centru
križanja sestavljajo motiv enakokrakega križa. Na desni strani je med črtama
napis »150 LET«, pod njim pa so v spodnjem delu druga pod drugo izpisane besede
»RDEČEGA KRIŽA NA SLOVENSKEM«. Na spodnjem robu kovanca je pika.
7. člen
Zbirateljski kovanci, izdani na podlagi te uredbe, so okrogli
in po obodu nazobčani.
8. člen
Ta uredba začne veljati naslednji dan po objavi v Uradnem listu
Republike Slovenije.
Št. 00712-18/2015
Ljubljana, dne 12. junija 2015
EVA 2015-1611-0068
Vlada Republike Slovenije
dr. Miroslav Cerar l.r.
Predsednik