1. člen
(vsebina akta)
Ta splošni akt podrobneje določa tehnične
in operativne pogoje, ki so potrebni za preprečevanje škodljivega motenja in ki
morajo biti izpolnjeni pri uporabi analognih zvokovnih radiodifuznih postaj v
frekvenčnem področju od 87,5 MHz do 108,0 MHz in sicer točnost oddajne
frekvence, potlačenje stranskih sevanj, frekvenčni razmah in srednjo moč
signala MPX.
2. člen
(pojmi)
Poleg pomena, določenega z Zakonom o
elektronskih komunikacijah (Uradni list RS, št. 109/12 – ZEKom-1), imajo v tem
aktu uporabljeni pojmi naslednji pomen:
1.     
radiodifuzna postaja je analogna zvokovna radijska postaja v frekvenčnem
področju od 87,5 MHz do 108,0 MHz, ki je sestavljena iz oddajnika, vmesnih
elementov (filtri, združilniki in povezovalni kabli) in antenskega sistema;
2.     
nosilna frekvenca je oddajna radijska frekvenca radiodifuzne postaje;
3.     
stranska sevanja so vsi signali, ki jih oddajnik oddaja v antenski
sistem in od nosilne frekvence odstopajo za več kot 200 kHz;
4.     
oddajna moč je izhodna moč oddajnika;
5.     
signal MPX je skupni multipleksirani modulacijski signal (vključno s
pilotskim nosilcem in dodatnimi signali) radiodifuzne postaje;
6.     
frekvenčni razmah je absolutni odmik trenutne frekvence od nemodulirane
nosilne frekvence.
3. člen
(splošna določila)
Imetniki odločb o dodelitvi radijskih
frekvenc v frekvenčnem področju od 87,5 MHz do 108,0 MHz morajo zagotoviti
delovanje radiodifuznih postaj tako, da so točnost oddajne frekvence,
potlačenje stranskih sevanj, frekvenčni razmah in srednja moč signala MPX v skladu
z zahtevami tega akta.
4. člen
(oddajna frekvenca)
(1) Odstopanje oddajne frekvence od
dodeljene frekvence za radiodifuzno postajo v frekvenčnem področju od 87,5 MHz
do 108,0 MHz ne sme presegati 2 kHz.
(2) Odstopanje oziroma točnost oddajne
frekvence se meri brez prisotnega modulacijskega signala.
5. člen
(stranska sevanja)
Stranska sevanja za oddajnik v frekvenčnem
področju od 87,5 MHz do 108,0 MHz morajo biti:
1.     
za oddajne moči pod 8 W manjša ali enaka -36 dBm (250 nW);
2.     
za oddajne moči od vključno 8 W do 800 W potlačena za najmanj 75 dB
glede na nosilni signal;
3.     
za oddajne moči od vključno 800 W do 8 kW manjša ali enaka -16 dBm (25
µW);
4.     
za oddajne moči od vključno 8 kW do 100 kW potlačena za najmanj 85 dB
glede na nosilni signal;
5.     
za oddajne moči 100 kW ali več manjša ali enaka -5 dBm (316 µW);
6.     
v pasu 108 MHz–137 MHz pri oddajni moči 8 kW ali več manjša ali enaka
-16 dBm (25 µW).
6. člen
(frekvenčni razmah)
Frekvenčni razmah radiodifuzne postaje v
frekvenčnem področju od 87,5 MHz do 108,0 MHz ne sme presegati
± 75 kHz.
7. člen
(srednja moč signala MPX)
(1) Referenčna vrednost za srednjo moč
signala MPX je srednja moč signala, ki vsebuje samo sinusni ton, ki povzroča
največji frekvenčni razmah ± 19 kHz.
(2) Srednja moč signala MPX zvokovne
radiodifuzne postaje v frekvenčnem področju od 87,5 MHz do 108,0 MHz
integrirana preko poljubnega intervala dolžine 60 sekund ne sme presegati
referenčne vrednosti za srednjo moč signala MPX.
(3) V primeru, ko se meri srednja moč
signala MPX tako, da se sprejema signal z radiodifuzne postaje, je dopustno
preseganje referenčne vrednosti za srednjo moč signala MPX do +2 dBr.
8. člen
(prehodna določba)
Imetniki odločb o dodelitvi radijskih
frekvenc za radiodifuzne postaje v frekvenčnem področju od 87,5 MHz do
108,0 MHz, ki so izdane do dne uveljavitve tega splošnega akta, so se
dolžni prilagoditi zahtevam tega splošnega akta v roku 15 dni od njegove
uveljavitve.
9. člen
(začetek veljavnosti akta)
Ta akt začne veljati petnajsti dan po
objavi v Uradnem listu Republike Slovenije. Z dnem uveljavitve tega akta preneha
veljati Splošni akt o omejitvah modulacijskega signala analognih zvokovnih
radiodifuznih radijskih postaj (Uradni list RS, št. 79/07).
Ljubljana,
dne 8. maja 2013
EVA 2013-3330-0032
Franc Dolenc l.r.
Direktor