1. člen
Ta uredba določa posebne zahteve v zvezi z emisijo snovi pri
odvajanju tehnoloških odpadnih voda (v nadaljnjem besedilu: odpadne vode) iz
objektov za rejo domačih živali, in sicer:
-       
mejne vrednosti parametrov odpadne vode in
-       
posebne ukrepe v zvezi z zmanjševanjem emisije snovi.
Za vprašanja o emisiji snovi v vode, ki niso urejena s to uredbo,
se uporablja uredba o emisiji snovi in toplote z odvajanjem odpadnih voda iz
virov onesnaževanja (Uradni list RS, št. 35/96; v nadaljnjem besedilu: uredba),
za vprašanja obratovalnega monitoringa pa določbe za tehnološke odpadne vode iz
pravilnika o prvih meritvah in obratovalnem monitoringu odpadnih vod ter o
pogojih za njegovo izvajanje (Uradni list RS, št. 35/96).
2. člen
Določbe te uredbe veljajo za objekte in naprave:
-       
reje domačih živali, pri kateri rastlinskih hranljivih snovi kot so
dušik, fosfor in kalij in organskih snovi, ki jih vsebujejo pri tem nastajajoči
odpadki in odpadne vode, ni mogoče v celoti ponovno uporabiti kot gnojilo na
kmetijskih zemljiščih, v skladu s predpisi o vnosu nevarnih snovi in
rastlinskih hranil v tla,
-       
za obdelovanje trdnih ali tekočih živalskih izločkov, ostankov krme ali
stelje iz reje domačih živali, s fizikalno-kemijskimi ali biološkimi postopki,
vključno s čiščenjem za to potrebnih zgradb, naprav in drugih objektov in
-       
za čiščenje odpadnega zraka ali vodnih kondenzatov iz objektov in naprav
reje domačih živali z uporabo vodnih medijev, 
(v nadaljnjem besedilu: vir onesnaževanja).
3. člen
Za odpadno vodo iz vira onesnaževanja se ne šteje:
-       
odpadna voda iz hladilnih sistemov in parnih generatorjev znotraj vira
onesnaževanja,
-       
odpadna voda iz laboratorijev znotraj vira onesnaževanja,
-       
odpadna voda iz naprav za pripravo vode znotraj vira onesnaževanja,
-       
odpadna voda iz objektov za proizvodnjo, predelavo in konzerviranje mesa
ter proizvodnjo mesnih izdelkov,
-       
odpadna voda iz ribogojnic in
-       
komunalna odpadna voda, ki nastaja znotraj virov onesnaževanja.
4. člen
Mejne vrednosti parametrov odpadnih vod za izpust neposredno
v vode in v kanalizacijo iz virov onesnaževanja so določene v prilogi 1, ki je
sestavni del te uredbe (v nadaljnjem besedilu: priloga 1).
5. člen
Z odvajanjem odpadne vode iz virov onesnaževanja je prepovedano
izpuščati gnojevko in gnojnico neposredno v vodo in kanalizacijo.
6. člen
Posebni ukrepi, ki jih upravljalec ali lastnik vira onesnaževanja
izvaja zaradi čimmanjšega onesnaževanja iz vira onesnaževanja, so:
-       
ločevanje živalskih izločkov, ostankov krme in stelje ter drugih
organskih ostankov iz vira onesnaževanja od odpadnih voda, padavinskih voda ali
mešanih voda in njihovo vračanje v kmetijsko proizvodnjo z uporabo
fizikalno-kemijskih ali bioloških separacijskih postopkov,
-       
preprečevanje in zatiranje živalskih kužnih bolezni predvsem z uporabo
termičnih in drugih fizikalnih postopkov dezinfekcije odpadnih voda,
-       
najmanjša raba kemijskih dezinfekcijskih postopkov, pri katerih se
uporabljajo dezinfekcijska sredstva, ki vsebujejo ali izločajo halogene,
-       
najmanjša raba dezodoriranja odpadnih voda, pri katerih se uporabljajo
kemikalije, ki vsebujejo ali izločajo halogene in njegova zamenjava z
biološkimi postopki dezodoriranja odpadnih voda ali odpadnega zraka,
-       
smotrna in namenska uporaba predvsem tistih čistilnih sredstev, ki ne
vsebujejo ali izločajo halogene,
-       
vsi ukrepi, ki prispevajo k zmanjšanju deleža vode v gnojevki in s tem
zmanjšanju dnevnih količin vode, kot so reciklažno izpiranje kanalov in pranje
z visokotlačnimi napravami,
-       
uporaba izravnalnih bazenov zaradi enakomernega obremenjevanja z
odpadnimi vodami,
-       
uporaba fizikalno-kemijskih postopkov čiščenja odpadnih voda, vključno s
prednostnim biološkim postopkom dezodoriranja odpadnih voda pri odvajanju
odpadnih voda v kanalizacijo,
-       
uporaba fizikalno-kemijskih postopkov in bioloških postopkov čiščenja
odpadnih voda z izločanjem ogljikovih spojin in nitrifikacijo ter izločanjem
dušikovih in fosforjevih spojin pri neposrednem odvajanju v vode in
-       
odstranjevanje blata, ki nastaja pri čiščenju odpadnih vod in ga ni
mogoče ponovno uporabiti, skladno s predpisi s področja ravnanja z odpadki.
7. člen
Ministrstvo, pristojno za
varstvo okolja (v nadaljnjem besedilu: ministrstvo) lahko na podlagi vloge
upravljalca ali lastnika vira onesnaževanja določi letno količino odpadne vode
in največjo vsebnost amonijevega dušika v odpadni vodi za vir onesnaževanja, če
zaradi odvajanja odpadne vode iz vira onesnaževanja v javno kanalizacijo na
vtoku v komunalno ali skupno čistilno napravo vsebnost amonijevega dušika ne
presega 50 mg/l in vrednost parametra pH ni večja od 9.
8. člen
Ministrstvo lahko upravljalcu ali lastniku vira onesnaževanja
dovoli prekoračevanje mejne vrednosti parametra amonijev dušik iz priloge 1,
pri odvajanju odpadne vode neposredno v vode iz obstoječega vira onesnaževanja
iz 2. člena te uredbe, če na podlagi njegove vloge ugotovi, da:
-       
je velikost vira onesnaževanja taka, da je zanj obvezna presoja vplivov
na okolje v skladu s predpisi o vrstah posegov v okolje za katere je obvezna
presoja vplivov na okolje,
-       
ni uspešno preizkušene in na trgu dostopne tehnologije in naprav za
čiščenje odpadne vode za doseganje predpisanih parametrov in
-       
odpadkov in odpadne vode, ki nastaja na viru onesnaževanja ni mogoče v
celoti ponovno uporabiti kot gnojilo na razpoložljivih kmetijskih zemljiščih, v
skladu predpisi o vnosu nevarnih snovi in rastlinskih hranil v tla in
-       
odpadna voda ne povzroča čezmerne obremenitve zaradi emisij snovi v zrak.
9. člen
Če vir onesnaževanja izpolnjuje pogoje iz prejšnjega člena in
gre za neposredno odvajanje odpadne vode v vodo, se mejna vrednost za amonijev
dušik določi po enačbi:
MVK = 0,3*MVK1r*QV/Q
kjer je:
MVK-mejna vrednost za amonijev dušik za odvajanje odpadne
vode neposredno v vodotok, izražena v mg/l,
MVK1r - mejna vrednost za amonijev dušik za
površinsko vodo drugega kakovostnega razreda, ki je 0,14 mg/l,
QV - srednji nizki pretok vodotoka, izražen v l/s,
Q - največji 6-urni povprečni pretok odpadne vode, ki se
odvaja v vodotok pri polni obremenitvi vira onesnaževanja, izražen v l/s.
Ne glede na pogoje iz prvega odstavka in izračun iz drugega
odstavka tega člena, mejna vrednost amonijevega dušika ne sme presegati
vrednosti 1.000 mg/l.
10. člen
Nadzor nad izvajanjem te uredbe opravljajo inšpektorji, pristojni
za varstvo okolja.
11. člen
Upravljalci ali lastniki virov onesnaževanja morajo obstoječe
vire onesnaževanja prilagoditi določbam te uredbe v štiriindvajsetih mesecih po
uveljavitvi te uredbe.
12. člen
Če je za obstoječi vir onesnaževanja po tej uredbi odrejena
priprava in izvedba sanacijskega programa, ministrstvo ob odreditvi priprave in
izvedbe sanacijskega programa, ne glede na določbo prejšnjega člena določi tudi
količine nevarnih snovi, ki se v času izvajanja programa letno lahko izpuščajo
z odvajanjem odpadne vode v javno kanalizacijo ali neposredno v vode. 
Ministrstvo določi količine nevarnih snovi iz prejšnjega
odstavka na podlagi analize obremenitve okolja zaradi odvajanja odpadne vode,
ki je sestavni del sanacijskega programa.

Priloga
1: Mejne vrednosti parametrov odpadnih vod iz virov onesnaževanja

Uredba o emisiji snovi pri odvajanju odpadnih
vod iz objektov reje domačih živali (Uradni list RS, št. 10/99) vsebuje naslednjo končno določbo:
»13. člen
Ta uredba začne veljati petnajsti dan po objavi v Uradnem listu
Republike Slovenije.«.

Uredba o spremembi uredbe o emisiji snovi pri
odvajanju odpadnih vod iz objektov reje domačih živali (Uradni list RS, št. 7/00)
vsebuje naslednjo končno določbo:
»2. člen
Ta uredba začne veljati petnajsti dan po objavi v Uradnem
listu Republike Slovenije.«.