1. člen
(vsebina)
Ta pravilnik določa način nabiranja školjk in dovoljeno
dnevno količino nabranih školjk, ki zagotavlja trajnostno rabo morskih
organizmov.
2. člen
(način nabiranja)
(1) Školjke se lahko nabira z ribiškim plovilom, ki je
vpisano v evidenco ribiških plovil in za katero je izdano dovoljenje za
gospodarski ribolov za raznovrstna orodja s kodo (MIS).
(2) V času nabiranja školjk je obvezna uporaba signalne
boje, minimalne prostornine 10 l, ki mora biti povezana z osebo, ki
školjke nabira.
(3) Školjke se nabira podnevi od sončnega vzhoda do
sončnega zahoda.
(4) Školjke se nabira z roko ali preprostim ročnim
orodjem brez uporabe opreme za dihanje pod vodo.
(5) Školjk se ne sme nabirati v pristaniščih in v
neposredni okolici izpustov (npr. kanalizacije, meteorne vode).
(6) Izpolnjevanje in predložitev ladijskih dnevnikov in
deklaracij o iztovoru se izvaja v skladu z uredbo, ki ureja spremljanje ulova
in prodajo ribiških proizvodov.
3. člen
(dnevna količina nabranih školjk)
Dnevna dovoljena količina školjk, nabranih na podlagi
izdanega dovoljenja za gospodarski ribolov, je 10 kg.
4. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-291/2015
Ljubljana, dne 17. novembra 2015
EVA 2015-2330-0111
Mag. Dejan Židan l.r.
minister
za kmetijstvo, gozdarstvo in prehrano