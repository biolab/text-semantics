1. člen
S tem pravilnikom se določa oblika službene
izkaznice in značke pooblaščene osebe Agencije za komunikacijska omrežja in
storitve Republike Slovenije (v nadaljnjem besedilu: pooblaščena oseba) in
postopek za njuno izdajo.
2. člen
Službena izkaznica pooblaščene osebe (v
nadaljnjem besedilu: izkaznica) se izda v obliki izkaznice.
3. člen
Značka pooblaščene osebe se izda v obliki
kovinskega znaka.
4. člen
(1) Obrazec izkaznice pooblaščene
osebe je izdelan iz polikarbonata z zaščitnimi elementi v velikosti 85,6 x 54
mm in debeline 0,76 mm. Za obrazec izkaznice se smiselno uporablja uredba, ki
ureja celostno grafično podobo Vlade Republike Slovenije in drugih organov
državne uprave.
(2) Na prednji strani izkaznice je
zgoraj grb Republike Slovenije in poleg njega napis »Republika Slovenija« in spodaj
naziv »Agencija za komunikacijska omrežja in storitve Republike Slovenije«. Na
spodnji levi strani je fotografija pooblaščene osebe, na desni strani pa osebno
ime pooblaščene osebe, delovno področje pooblaščene osebe, podpis pooblaščene
osebe, registrska številka izkaznice, datum izdaje ter žig in podpis
pristojnega ministra, ki izda izkaznico.
(3) Vzorec izkaznice je kot priloga 1
sestavni del tega pravilnika.
5. člen
(1) Značka je kovana iz 1,5–2,0 mm
bakrene pločevine, ki se jo galvansko obdela.
(2) Velikost značke je 5,0 x 6,5 cm
(oval).
(3) V ovalu značke je v zgornjem delu
napis »Republika Slovenija«. V sredini značke je apliciran slovenski grb v predpisanih
barvah v izvedbi z žganim emajlom (steklovina). Levo in desno od grba so
stilizirani lipovi listi. Spodnji del značke se zaključuje z napisom
pooblaščena oseba in prostorom za številčenje značke pooblaščene osebe.
(4) Značka je dvonivojska z barvnim
grbom Slovenije v sredini. Obroba značke, napis »Republika Slovenija«, napis
pooblaščena oseba in prostor za registrsko številko je dvignjen poliran. Ozadje
značke je puncirano in galvansko zlateno.
(5) Na hrbtni strani značke je
priponka za pripenjanje znaka na ležišče iz usnja.
(6) Podoba značke je kot priloga 2
sestavni del tega pravilnika.
6. člen
(1) Izkaznica in značka se hranita v
usnjenem preklopnem ovitku, ki je izdelan iz črnega govejega usnja v velikosti
7,0 x 10,5 cm (zaprti format).
(2) Ovitek ima štiri strani:
-       
na prvi strani je slepi odtis grba Republike Slovenije in napis »Republika
Slovenija«;
-       
na drugi strani je odprtina za shranjevanje službene izkaznice z izrezom
za izvleko, ki je zaščitena z obstojno prozorno plastiko, ki omogoča vidnost
izkaznice. Cela druga stran je podložena z usnjem in prehaja na tretjo stran
brez zaseka v notranjem hrbtu;
-       
na tretji strani ovitka je izrez za vpetje kovinskega znaka, ki je na
usnjeni podlagi in omogoča ločitev od usnjenega ovitka. Na hrbtni strani
usnjene podlage je vzmet in usnjena zaponka, ki omogočata zatikanje znaka za
žep ali pripetje za pas;
-       
robovi usnjenega ovitka in usnjena podlaga so šivani z nitjo in vsi
robovi lepljeni z lepilom.
7. člen
(1) Izkaznico in značko izda minister,
pristojen za področje, na katerem deluje pooblaščena oseba (v nadaljnjem
besedilu: pristojni minister).
(2) Pristojno ministrstvo vodi
register izdanih izkaznic in značk z naslednjimi podatki o:
-       
osebnem imenu imetnika izkaznice in značke;
-       
datumu izdaje izkaznice;
-       
registrski številki izkaznice in značke;
-       
datumu prenehanja veljavnosti ali zamenjave izkaznice in značke;
-       
razlogu za prenehanje veljavnosti oziroma zamenjavo izkaznice in značke
ter
-       
izkaznicah in značkah v hranjenju v primerih iz 10. člena tega
pravilnika.
8. člen
(1) Veljavnost izkaznice in značke
preneha z dnem:
-       
prenehanja delovnega razmerja imetnika izkaznice in značke;
-       
premestitve imetnika izkaznice in značke na delovno mesto, za katero ni
predpisanih pooblastil za nadzor.
(2) V primerih iz prejšnjega odstavka
mora imetnik izkaznico in značko takoj vrniti pristojnemu ministrstvu.
9. člen
(1) Pooblaščeni osebi se izdata nova
izkaznica ali značka ali se zamenjata, če:
1.     
imetnik izgubi izkaznico oziroma značko;
2.     
je izkaznica oziroma značka poškodovana;
3.     
je imetnik spremenil osebno ime.
(2) V primerih iz 2. in 3. točke
prejšnjega odstavka mora imetnik izkaznico in značko takoj vrniti pristojnemu
ministrstvu.
10. člen
Pooblaščeni osebi se za čas prepovedi
opravljanja dela v skladu z določbami zakona, ki ureja delovna razmerja,
odvzameta izkaznica in značka.
11. člen
(1) Vrnjene izkaznice in značke po 8.
in 9. členu tega pravilnika se komisijsko uničijo. Komisijo za uničenje
izkaznic in značk imenuje pristojni minister.
(2) Za uničenje se šteje večkratno
preluknjanje izkaznice in značke.
PREHODNA IN KONČNI DOLOČBI
12. člen
Izkaznice, ki jih uporabljajo pooblaščene
osebe do uveljavitve tega pravilnika, ostanejo v veljavi in uporabi do izdaje
novih.
13. člen
Z dnem uveljavitve tega pravilnika se
preneha uporabljati Pravilnik o službeni izkaznici in znački pooblaščene osebe
Agencije za pošto in elektronske komunikacije Republike Slovenije (Uradni list
RS, št. 26/10 in 109/12 – ZEKom-1).
14. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-88/2013
Ljubljana, dne 28. januarja 2014
EVA 2013-3330-0084
dr. Jernej Pikalo l.r.
Minister za izobraževanje, znanost
in šport
Soglašam!
v funkciji ministra za gospodarski razvoj in tehnologijo
dr. Uroš Čufer l.r.
Minister
za finance
dr. Uroš Grilc l.r.
Minister
za kulturo
dr. Gregor Virant l.r.
Minister za notranje zadeve

Priloga 1:
Izkaznica
Priloga 2: Značka