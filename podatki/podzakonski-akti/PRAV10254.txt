I. SPLOŠNE DOLOČBE
1. člen
S tem pravilnikom se skladno z Direktivo
Evropskega parlamenta in Sveta 2003/59/ES z dne 15. julija 2003 o temeljnih
kvalifikacijah in rednem usposabljanju voznikov nekaterih cestnih vozil za prevoz
blaga ali potnikov, o spremembi Uredbe Sveta 1985/3820/EGS in Direktive Sveta
1991/439/EGS ter o razveljavitvi Direktive Sveta 76/914/EGS (UL L št. 226 z dne
10. 9. 2003, str. 4), zadnjič spremenjeno z Uredbo (EU) 2019/1243 Evropskega
parlamenta in Sveta z dne 20. junija 2019 o prilagoditvi več zakonodajnih
aktov, v katerih je določena uporaba regulativnega postopka s pregledom,
členoma 290 in 291 Pogodbe o delovanju Evropske unije (UL L št. 198 z dne 25.
7. 2019, str. 29), določajo vsebine, način in postopek pridobitve temeljne
kvalifikacije ter vsebine, način in postopek rednega usposabljanja za voznike,
ki opravljajo cestne prevoze po javnih cestah in pri tem uporabljajo vozila, za
katera se zahteva vozniško dovoljenje (v nadaljnjem besedilu: kandidati),
določeno v 35. členu Zakona o prevozih v cestnem prometu (Uradni list RS, št.
6/16 – uradno prečiščeno besedilo; v nadaljnjem besedilu: zakon).
2. člen
Obveznosti pridobitve temeljnih
kvalifikacij in rednega usposabljanja so oproščeni kandidati, navedeni v 36.
členu zakona.
3. člen
(1) Pridobljene temeljne kvalifikacije
se izkazujejo na podlagi spričeval, določenih v tem pravilniku.
(2) Kandidati, ki so državljani
tretjih držav, dokazujejo opravljene temeljne kvalifikacije ter redno
usposabljanje z izkaznico o vozniških kvalifikacijah (v nadaljnjem besedilu:
izkaznica), ali z označbo kode Evropske unije na vozniškem dovoljenju po vzorcu
Evropske unije, če je kandidat imetnik takšnega vozniškega dovoljenja.
(3) Vsa obvestila oziroma prijave, ki
jih morajo pooblaščeni centri za usposabljanje predložiti ministrstvu,
pristojnemu za promet (v nadaljnjem besedilu: ministrstvo), skladno s tem
pravilnikom, lahko podpisane in žigosane pošljejo tudi po elektronski pošti na
e-naslov, ki ga določi ministrstvo.
II. POOBLAŠČENI CENTRI ZA USPOSABLJANJE
4. člen
(1) Center za usposabljanje, ki se
prijavi na javni razpis, mora k vlogi priložiti vse dokumente in dokazila, ki
dokazujejo zahtevana merila, navedena v naslednjem odstavku tega člena.
(2) Merila za izdajo pooblastila
centru za usposabljanje so:
-      
vsebina programa za pridobivanje temeljnih
kvalifikacij in rednega usposabljanja, kakor je opredeljen v prilogi 1 tega
pravilnika, s katerim center za usposabljanje podrobno določa učne vsebine,
izvedbeni načrt in učne metode,
-      
ustrezno usposobljeni kadri za obvezno
usposabljanje za pridobitev temeljne kvalifikacije in redno usposabljanje
voznikov. Predavatelji morajo imeti ustrezno izobrazbo in delovne izkušnje,
določene s tem pravilnikom, iz usposobljenosti in referenc teh kadrov pa mora
biti razvidno, da bodo pri usposabljanju pokrita vsa tematska področja iz
priloge 1 tega pravilnika,
-      
najmanj en učitelj vožnje z veljavnim
dovoljenjem ustrezne kategorije, ki opravlja praktične preskuse znanja in
usposabljanje, pozna predpise s področij, navedenih v prilogi 1 tega
pravilnika, obvlada pedagoške in didaktične metode ter ima praktične izkušnje
iz vožnje motornih vozil zadevne kategorije, za katero opravlja praktični
preskus znanja,
-      
razpolaga z motornimi vozili kategorij C, C+E,
C1, C1+E, D, D+E, D1, D1+E ali z vozili tiste kategorije, za katero bo izvajal
program pridobivanja temeljnih kvalifikacij ali redno usposabljanje. Vozila
morajo izpolnjevati zahteve za testna vozila, določene z Direktivo Evropskega
Parlamenta in Sveta 2006/126/ES z dne 20. decembra 2006 o vozniških
dovoljenjih (UL L, št. 403 z dne 30. 12. 2006, str. 18),
-      
vsaj ena učilnica, ki omogoča opravljanje teoretičnega preskusa
znanja in tečajev vsaj 30 kandidatov, pri čemer ima posamezen kandidat na
razpolago vsaj 1,3 m² delovne površine in predavatelj ter člani izpitne
komisije vsaj 2,0 m² delovne površine. Prostor mora biti ustrezno ogrevan (vsaj
21 °C) in mora imeti zagotovljeno primerno zračenje. Zagotovljene morajo biti
delujoče sanitarije. Ti pogoji veljajo tudi, če se izpiti oziroma redna
usposabljanja izvajajo na drugi lokaciji,
-      
učni pripomočki za opravljanje teoretičnega
preskusa znanja, tečajev in rednih usposabljanj kot so računalnik in projektor
v učilnici, šolska tabla ali tabla z listi, originalni ali pomanjšani modeli
sklopov vozila, (na primer menjalnik, motor ipd.) in strokovna literatura s
področja cestnega prometa. Te minimalne pogoje morajo izpolnjevati tudi vsi
drugi prostori, v katerih se opravljajo preskusi znanja in usposabljanja (v tem
primeru vsaj računalnik, projektor in tabla),
-      
razpolaga s površino, ki omogoča opravljanje
praktičnega preskusa znanja iz druge alineje tretjega odstavka 7. člena tega
pravilnika in izvedbo praktičnega dela rednega usposabljanja, v velikosti
najmanj 1500 m², ta pa mora biti utrjena ter preplastena z obstojno prevleko
(beton ali asfalt).
(3) Na podlagi potreb glede števila
izvajalcev (glede na predvideno število kandidatov za pridobitev temeljne
kvalifikacije in za redno usposabljanje) se objavi javni razpis. Minister,
pristojen za promet, (v nadaljnjem besedilu: minister), posameznemu centru za
usposabljanje, ki izpolnjuje zahtevana merila iz prejšnjega odstavka, izda
pooblastilo skladno z drugim odstavkom 41. člena zakona.
5. člen
(1) Kadri, ki izvajajo usposabljanje
za pridobitev temeljne kvalifikacije ali redno usposabljanje voznikov, morajo
imeti najmanj visoko strokovno izobrazbo in pet let delovnih izkušenj na
področju vsebin, za katere bodo izvajali usposabljanje. Predavatelji, ki bodo
usposabljali voznike o novostih predpisov s področja prevozov potnikov in blaga
in ki neposredno sodelujejo v delovnih skupinah za pripravo teh predpisov,
morajo imeti za izvajanje takšnega usposabljanja najmanj dve leti delovnih
izkušenj na področju vsebin, za katere bodo izvajali usposabljanja.
(2) Za izvajanje praktičnega dela
rednega usposabljanja za vsebine iz prvega poglavja kataloga znanj iz priloge 1
tega pravilnika zadostuje najmanj srednja poklicna izobrazba in najmanj 5 let
praktičnih izkušenj kot voznik inštruktor (da je bil inštruktor drugih voznikov
v podjetju, ki je izvajalo prevoze). Predavatelj izkušnje dokazuje s svojo
podpisano izjavo in navedbo podjetja, kjer je opravljal naloge voznika
inštruktorja.
(3) Za ustrezne delovne izkušnje se
štejejo izkušnje, ki jih predavatelji pridobijo z dejanskim upravljanjem
prevozov v podjetjih, ki se ukvarjajo s prevozi blaga ali potnikov v
mednarodnem cestnem prometu, izobraževalnih organizacijah in ustanovah za
pridobitev poklica voznik, če so usposabljali kandidate za pridobitev poklica
voznik, in sicer za ustrezne vsebine, ki so jih predavali, z delom v
reprezentativnih zbornicah in ministrstvih, v katerih delovna področja spadajo
prevozi potnikov in blaga v cestnem prometu, če so delali na področju prevozov
potnikov ali blaga v cestnem prometu.
(4) (črtan)
(5) (črtan)
III. VSEBINA, NAČIN IN PROGRAM PRIDOBITVE TEMELJNIH
KVALIFIKACIJ
6. člen
(1) Kandidati lahko pridobijo temeljne
kvalifikacije s:
-      
preskusom znanja,
-      
pospešeno pridobitvijo temeljnih kvalifikacij.
(2) Kandidati lahko pridobijo temeljne
kvalifikacije tudi z uspešno zaključenim srednjim poklicnim izobraževanjem za
voznika vozil v cestnem prometu. V tem primeru organizacija, kjer je kandidat
zaključil izobraževanje, izda kandidatu poleg spričevala o zaključenem izobraževanju
še spričevalo o pridobljeni temeljni kvalifikaciji za prevoz blaga in prevoz
potnikov, ki ga podpiše predsednik komisije za preskus znanja iz 12. člena tega
pravilnika. To spričevalo izdajo pooblaščeni centri brezplačno.
(3) Če organizacija v kateri je voznik zaključil
izobraževanje za poklic voznika nima pooblastila za izvajanje pridobivanja
temeljnih kvalifikacij voznika, lahko vozniku spričevalo o pridobljenih
temeljnih kvalifikacijah, na podlagi spričevala o zaključenem šolanju za poklic
voznika, izda center, ki ima pooblastilo za pridobivanje temeljnih
kvalifikacij. Spričevalo podpiše predsednik komisije za preskus znanja iz 12.
člena tega pravilnika.
Preskus znanja
7. člen
(1) Način pridobitve temeljnih
kvalifikacij s preskusom znanja obsega teoretični in praktični preskus, ki
zajema vsa znanja, navedena v prilogi 1 tega pravilnika.
(2) Teoretični preskus znanja, ki mora
trajati vsaj štiri ure, je sestavljen iz dveh delov, in sicer:
-      
vprašanj, ki vključujejo več možnih odgovorov
in iz vprašanj, ki zahtevajo neposredni odgovor, ter
-      
študij primerov.
(3) Praktični preskus znanja, ki mora
trajati vsaj dve uri, je sestavljen iz dveh delov, in sicer:
-      
preskusa vožnje za oceno usposobljenosti za
racionalno vožnjo na podlagi varnostnih predpisov, ki mora trajati najmanj 90
minut. Praktični preskus znanja mora potekati, če je mogoče, na cestah izven
naselij, na hitrih cestah, avtocestah in vseh vrstah mestnih cest, ki
predstavljajo različne stopnje težavnosti, na katere utegnejo naleteti
kandidati, ter ob različni gostoti prometa. Čas vožnje po cesti mora biti kar
najbolj izkoriščen, tako da so kandidati ocenjeni na vseh območjih, kjer
utegnejo voziti,
-      
praktičnega preskusa, ki mora trajati najmanj
30 minut, in obsega znanja in cilje, navedene pod zaporednimi številkami 1.4.,
1.5., 1.6., 3.2., 3.3. in 3.5. priloge 1 tega pravilnika.
(4) Preskusoma, navedenima v obeh
alinejah prejšnjega odstavka, je lahko dodan tudi preskus, ki poteka na
posebnem terenu (vadbeni progi) ali na zmogljivem simulatorju, da se oceni usposobljenost
za racionalno vožnjo, ki temelji na varnostnih predpisih, zlasti v zvezi z
obvladovanjem vozila ob različnih pogojih na cesti in njihovimi spremembami
glede na različne vremenske razmere ter čas dneva ali noči. Če kandidat
opravlja tudi tak preskus, se mu trajanje takega preskusa odšteje od časa 90
minut, ki je določen za preskus vožnje, vendar odšteti čas ne sme presegati 30
minut. Vadbena proga, na kateri se izvaja del praktičnega preskusa, mora
ustrezati pogojem, ki jih predpiše ministrstvo s programom rednega
usposabljanja. Minimalne
tehnične specifikacije za simulator so predpisane v prilogi 13, ki je sestavni
del tega pravilnika.
(5) Vozilo za
preskus vožnje iz tretjega odstavka tega člena in zmogljivi simulator iz
prejšnjega odstavka morata biti opremljena s tahografom. Pri vožnji z vozilom
in pri preskusu na zmogljivem simulatorju se uporablja voznikova kartica,
katere imetnik je inštruktor vožnje. Preskusna vožnja se izvaja z uporabo
tahografa po postopku iz priloge 12, ki je sestavni del tega pravilnika. Izpisi
iz tahografa, nastali med preskusom vožnje, se priložijo zapisniku praktičnega
preskusa iz priloge 14, ki je sestavni del tega pravilnika.
(6) K
praktičnemu preizkusu znanja sme pristopiti kandidat, ki ima opravljen vozniški
izpit ustrezne kategorije in veljavno potrdilo da je opravil vozniški izpit.
Kandidat, ki še ni opravil vozniškega izpita ustrezne kategorije in ne
izpolnjuje pogoja ustrezne starosti, določene z zakonom, ki ureja varnost
cestnega prometa, mora pri enem od izvajalcev pridobivanja temeljnih
kvalifikacij začeti usposabljanje za pridobitev kvalifikacije. Na podlagi
potrdila izvajalca, da je začel usposabljanje za pridobitev temeljne
kvalifikacije, opravi vozniški izpit. Ko pridobi tudi temeljno kvalifikacijo
voznika, mu na podlagi potrdila o opravljenem vozniškem izpitu in spričevala o
pridobljeni temeljni kvalifikaciji upravna enota izda vozniško dovoljenje.
Praktični preskus kandidat opravlja pred članom izpitne komisije za praktični
preskus znanja. Če kandidat opravlja preizkus znanja za pridobitev temeljne
kvalifikacije za C in D kategorijo, opravlja praktični preizkus samo z vozilom
D kategorije.
(7) Kandidati,
ki prevažajo blago in razširijo ali spremenijo svojo dejavnost tako, da
prevažajo potnike, ali obratno, morajo opraviti delni teoretični preskus
znanja, ki zajema znanja in cilje, ki so glede na razširjeno ali spremenjeno
dejavnost novi in celoten praktični preskus znanja. Kandidatom, ki so pridobili
spričevalo o strokovni usposobljenosti odgovorne osebe iz 23. člena zakona, se
priznajo vsebine, ki so jih morali poznati za pridobitev tega spričevala, in
sicer odvisno od tega, za katere vrste prevozov so pridobili spričevalo:
-      
če je pridobil spričevalo za mednarodne prevoze
blaga, se priznajo vsebine iz 2.1, 2.2, 3.1, 3.6 in 3.7 poglavja priloge 1 tega pravilnika,
-      
če je pridobil spričevalo za mednarodne prevoze
potnikov, se priznajo vsebine iz 2.1, 2.3, 3.1, 3.6 in 3.8 poglavja priloge 1 tega pravilnika,
-      
če je pridobil spričevalo za notranje prevoze
blaga, se priznajo vsebine iz 2.1, delno 2.2 (razen vsebin iz mednarodnega
prevoza blaga), 3.1, 3.6 in 3.7 poglavja priloge 1 tega pravilnika,
-      
če je pridobil spričevalo za notranje prevoze
potnikov, se priznajo vsebine iz 2.1, delno 2.3 (razen vsebin iz mednarodnega
prevoza potnikov), 3.1, 3.6, in 3.8 poglavja priloge 1 tega pravilnika,
-      
če je pridobil spričevalo za prevoze s
taksijem, se priznajo vsebine iz 2.3, 3.1, 3.6 in 3.8 priloge 1 tega pravilnika.
(8) Če je
kandidat opravil praktični preskus pri enem centru, lahko teoretični preskus
opravlja pri drugem centru. V tem primeru mu center, kjer je opravil praktični
preskus, izda kopijo zapisnika o preskusu (kopija z oznako, da je enaka
originalu in žigom ter podpisom odgovorne osebe centra). Kandidat nato kopijo predloži
centru, kjer bo opravljal teoretični preskus. Enako velja, če je kandidat
opravljal teoretični preskus pri enem centru in želi praktični preskus
opravljati pri drugem izvajalcu.
(9) Pooblaščeni
centri morajo predsednika komisije iz 12. člena tega pravilnika obvestiti o
razpisanih rokih za teoretični del preskusa znanja najmanj teden dni pred
opravljanjem preskusa na način, kakor ga določi komisija v svojem poslovniku.
(10) Pooblaščeni
centri morajo ministrstvu najmanj tri dni pred opravljanjem praktičnega
preskusa poslati podatke o datumu, uri in kraju začetka preskusa, podatke o
vozilu, s katerim se bo preskus opravljal, ter podatke o ocenjevalcu vožnje
(predvidene termine voženj). Po zaključku voženj, vendar najkasneje en dan po
zaključku teoretičnega preizkusa, ministrstvu posredujejo končni seznam voženj
s poimenskim seznamom kandidatov, ki so opravljali praktični preskus, datumom,
uro in krajem začetka preskusa ter imenom člana komisije, pred katerim se je
praktični preskus opravljal. Obrazec za prijavo praktičnega preskusa je kot
priloga 7 sestavni del tega pravilnika. Hkrati s poimenskim seznamom
kandidatov, ki so opravljali praktični preskus, pooblaščeni centri posredujejo
tudi seznam kandidatov, ki so bili prisotni na teoretičnem preskusu znanja.
(11) Pooblaščeni
centri na dan teoretičnega preskusa ne smejo več opravljati usposabljanja
kandidatov.
7.a člen
(1) Izpit poteka v slovenskem jeziku. Če je
kandidat tuja fizična oseba, se poleg slovenščine uporablja tudi tuji jezik. Za
kandidata, ki ne razume slovenskega jezika komisija zagotovi prevod izpitnih
pol v jezik, ki ga razume. Izpitne pole kandidata, ki odgovorov niso pisali v
slovenskem jeziku, komisija oceni, če ta jezik razume. V nasprotnem primeru
izvajalec zagotovi prevod odgovorov na stroške kandidata pri sodno zapriseženem
prevajalcu, komisija pa oceni prevedene odgovore.
(2) Šteje se, da je kandidat opravil
preizkusa znanja, če je dosegel najmanj 60 odstotkov skupnega števila točk.
Ocena pri preizkusu znanja je: »je opravil« ali »ni opravil«.
(3) Kandidat, ki ne soglaša z oceno
preizkusa znanja, se lahko na izpitu oziroma najkasneje v roku dveh dni od
seznanitve z oceno pritoži pri predsedniku izpitne komisije. Predsednik
pritožbo preuči in o njej odloči. Lahko pa tudi določi drugo komisijo, ki
ponovno oceni kandidatovo izpitno polo. Na podlagi ocen obeh komisij predsednik
komisije odloči o pritožbi. Njegova odločitev je dokončna.
8. člen
(1) Komisija iz 12. člena tega
pravilnika izda kandidatom, ki uspešno opravijo teoretični in praktični preskus
znanja, spričevalo, ki potrjuje, da je kandidat opravil temeljne kvalifikacije
za določeno kategorijo vozil.
(2) Spričevalo, ki potrjuje uspešno
opravljen preskus znanja za pridobitev temeljnih kvalifikacij, je kot priloga 2
tega sestavni del tega pravilnika.
Pospešeno pridobivanje temeljnih
kvalifikacij
9. člen
(1) Način pospešenega pridobivanja
temeljnih kvalifikacij mora obsegati poučevanje vseh znanj in ciljev, navedenih
v prilogi 1 tega pravilnika, v obliki obveznega tečaja, ki traja najmanj 140
ur. Po opravljenem tečaju kandidati opravijo pisni preskus znanja, ki obsega
najmanj eno vprašanje o vsakem cilju, navedenem v prilogi 1 tega pravilnika.
(2) Kandidati morajo poleg obveznega
tečaja v spremstvu učitelja vožnje opraviti vsaj deset ur individualne vožnje.
Od tega smejo kandidati voziti največ štiri ure na posebnem terenu – poligonu
ali na zmogljivem simulatorju. Individualno vožnjo lahko opravljajo kandidati,
ki imajo vozniški izpit ustrezne kategorije oziroma imajo veljavno vozniško
dovoljenje ustrezne kategorije. Individualna vožnja se opravi z vozilom zadevne
kategorije, ki izpolnjuje zahteve za testna vozila, določene z Direktivo
Evropskega Parlamenta in Sveta 2006/126/ES z dne 20. decembra 2006 o
vozniških dovoljenjih (UL L, št. 403 z dne 30. 12. 2006, str. 18).
Kandidati se pri tem usposobijo za racionalno vožnjo, ki temelji na varnostnih
predpisih, zlasti glede obvladovanja vozila v različnih pogojih na cesti in
spremembami teh pogojev pri različnih vremenskih razmerah oziroma podnevi ali
ponoči.
(3) Kandidati, ki prevažajo blago in
razširijo ali spremenijo svojo dejavnost tako, da prevažajo potnike, ali
obratno, opravijo tečaj, ki zajema znanja in cilje, ki so glede na razširjeno
oziroma spremenjeno dejavnost novi. Pospešeno pridobivanje temeljnih
kvalifikacij v tem primeru obsega 35 ur, vključno z dvema urama in pol
individualne vožnje z vozilom zadevne kategorije v spremstvu učitelja vožnje.
10. člen
Komisija iz 12. člena tega pravilnika izda
kandidatom, ki redno obiskujejo tečaj in uspešno opravijo pisni preskus znanja,
spričevalo, ki potrjuje pospešeno pridobljene temeljne kvalifikacije in je kot
priloga 3 sestavni del tega pravilnika.
10.a člen
V primeru izgube,
uničenja, kraje ali tatvine spričevala o pridobljeni temeljni kvalifikaciji
voznika iz prejšnjega in 8. člena tega pravilnika ali spričevala o opravljenem
rednem usposabljanju iz 13. člena tega pravilnika, mora imetnik priglasiti
izgubo, uničenje, krajo ali obrabljenost pooblaščenemu centru, ki je spričevalo
izdal. Center nato vozniku izda potrdilo, da je pridobil temeljno kvalifikacijo
oziroma, da je opravil redno usposabljanje. V potrdilu navede datum pridobitve
temeljne kvalifikacije in vrste prevozov za katere je pridobil kvalifikacijo
(prevoz blaga oziroma potnikov) oziroma datum opravljenega rednega
usposabljanja in datum do katerega mu velja koda 095. Obrazec potrdila je
določen v prilogi 10, ki je sestavni del tega pravilnika.
11. člen
Za prijavo usposabljanj v sistemu
pospešenega pridobivanja kvalifikacij in za pogoje, ki jih morajo izpolnjevati
predavatelji, se smiselno uporabljajo določbe tega pravilnika o izvajanju
rednega usposabljanja voznikov. Za prijavo izpitnih rokov in kandidatov se
uporabljajo določbe tega pravilnika o preskusu znanja.
Komisija za izvajanje preskusa
12. člen
(1) Minister imenuje predsednika in
člane komisije, ki opravlja preskuse znanja za pridobitev temeljne
kvalifikacije voznika, za štiri leta z možnostjo ponovnega imenovanja. Predsednik in člani komisije morajo izpolnjevati pogoje iz 37. a člena zakona. Šteje se, da član komisije za teoretični preskus izpolnjuje pogoj delovnih
izkušenj v cestnem prometu, če izpolnjuje najmanj pogoje za predavatelja iz
prvega in tretjega odstavka 5. člena tega pravilnika.
(2) Minister imenuje komisijo iz prejšnjega
odstavka, ki jo sestavljajo:
-      
štiri osebe, ki imajo z ministrstvom sklenjeno delovno
razmerje,
-      
štiri osebe, ki jih predlaga Gospodarska zbornica
Slovenije,
-      
štiri osebe, ki jih predlaga Obrtna zbornica
Slovenije,
-      
dve osebi, ki jih predlaga Fakulteta za logistiko
Univerze v Mariboru in
-      
dve osebi, ki jih predlaga Fakulteta za pomorstvo in
promet Univerze v Ljubljani.
(3) Osebe iz prve alineje prejšnjega
odstavka izbere minister izmed oseb, ki se prijavijo na interni natečaj in
izpolnjujejo predpisane pogoje.
(4) Predsednika komisije iz prvega odstavka
tega člena minister imenuje izmed oseb iz prve alineje drugega odstavka tega
člena.
(5) Predsednika ali člana komisije iz
prvega odstavka tega člena lahko minister razreši pred potekom časa, za
katerega je imenovan, če predsednik ali član komisije:
-      
sam zahteva razrešitev;
-      
ne izpolnjuje več pogojev za imenovanje v komisijo;
-      
dela ne opravlja v skladu s predpisi, ki se nanašajo
na področje, na katerem komisija opravlja svoje delo ali delovanja komisije;
-      
ne opravlja svojih nalog ali jih ne opravlja
strokovno.
(6) Komisija
določi natančnejši način dela in opravljanja preskusa znanja v svojem
poslovniku, ki ga sprejme z večino glasov navzočih članov komisije. Komisija je
sklepčna, če je na sestanku navzoča vsaj polovica članov komisije. Komisija
lahko odloča tudi na dopisni seji, pri čemer člani komisije svoj glas sporočijo
predsedniku komisije pisno ali po elektronski pošti. Poslovnik, ki ga podpiše
predsednik komisije, se objavi na spletnih straneh ministrstva in začne veljati
z dnem objave. Vsi izvajalci in člani komisije morajo ravnati po določilih
veljavnega poslovnika.
(7) Za vsak
izpitni rok pri posameznem pooblaščenem centru za usposabljanje predsednik
komisije imenuje tričlansko izpitno komisijo. Če je na izpitnem roku 10
kandidatov ali manj, predsednik imenuje dvočlansko komisijo. Če je število
kandidatov večje od 36, predsednik imenuje štiričlansko izpitno komisijo. O
teoretičnem preskusu znanja komisija vodi zapisnik o teoretičnem preskusu
znanja, določen v prilogi 15, ki je sestavni del tega pravilnika.
(8) Minister
določi stroške dela izpitne komisije. Člani izpitne komisije so upravičeni do
plačila za opravljeno delo na podlagi pogodbe o delu, ki jo sklenejo s
pooblaščenim centrom za usposabljanje.
IV. VSEBINA, NAČIN IN PROGRAM IZVAJANJA REDNEGA USPOSABLJANJA
13. člen
(1) Redno usposabljanje je
usposabljanje, ki je obvezno in ga morajo kandidati, ki so opravili prvi tečaj
rednega usposabljanja, opravljati vsakih pet let pred iztekom veljavnosti
spričevala, ki potrjuje redno usposabljanje. Kandidati se lahko odločijo, da
opravljajo redno usposabljanje vsako leto, trajati pa mora najmanj sedem ur
skupaj. Usposabljanje se izvaja v petih
programih (modulih). Programi so oštevilčeni od 1 do 5, usposabljanja pa se
izvajajo po vrstnem redu (vsako leto en program) in sicer od programa 1 do
programa 5. Če voznik opravlja usposabljanja vsako leto, začne usposabljanje po
programu 1 in nadaljuje usposabljanja tako, da zaključi skupno 35 urno
usposabljanje s programom 5. Vozniki, ki v tekočem letu na novo pridobijo
temeljno kvalifikacijo voznika in se odločijo za letna usposabljanja, začnejo
usposabljanje naslednje leto po programu, ki je predviden za to leto. Če v
petletnem obdobju veljavnosti temeljne kvalifikacije voznik kakšnega
usposabljanja po programih, ki so se v preteklih letih že izvajali, ne opravi,
opravi usposabljanje za vse programe, ki jih v tem času še ni opravil. Vozniki,
ki se ne odločijo za letno usposabljanje, opravijo usposabljanje za vseh pet
programov v zadnjem letu preden jim poteče veljavnost kode Evropske unije
(»95«). Vozniki katerim veljavnost te kode poteče, in je ne podaljšajo
pravočasno, morajo za podaljšanje imeti opravljenih 35 ur rednega usposabljanja
po programih določenih za pet let nazaj, šteto od leta v katerem želi voznik
ponovno podaljšati veljavnost kode Evropske unije (»95«). Ko voznik zaključi 35
urno usposabljanje po vseh 5 programih, naslednje leto začne usposabljanje po
programu številka 1. Vsebine programov so določene v prilogi 11, ki je sestavni
del tega pravilnika.
(2) Redno usposabljanje obsega
usposabljanje, ki voznikom, ki imajo temeljno kvalifikacijo voznika, omogoča,
da posodobijo znanje, ki je nujno za njihovo delo, s posebnim poudarkom na
varnosti v cestnem prometu, zdravju in varnosti pri delu ter zmanjšanju vpliva
vožnje na okolje. To usposabljanje je sestavljeno iz predavanj v učilnici in
praktičnega usposabljanja. Lahko se izvaja tudi z orodji informacijske in
komunikacijske tehnologije (IKT) ali na najnaprednejših simulatorjih. Če se
voznik zaposli pri drugem podjetju, to ne vpliva na že opravljena
usposabljanja.
(3) Redno usposabljanje je sestavljeno
tako, da širi in osvežuje vsebine iz priloge 1 tega pravilnika in vedno
vključuje vsaj eno vsebino, povezano z varnostjo v cestnem prometu. Pri
vsebinah usposabljanja se upošteva razvoj zakonodaje in tehnologije ter,
kolikor je to mogoče, posebne potrebe voznika glede usposabljanja. Usposabljanje
z uporabo orodji informacijske in komunikacijske tehnologije (IKT) ne sme
trajati več kot 12 ur. Pri taki obliki usposabljanja mora pooblaščeni izpitni
center zagotoviti ohranjanje ustrezne kakovosti usposabljanja, vključno z
izbiro področja, kjer se lahko orodja IKT najbolj učinkovito uporabijo. Redno usposabljanje se lahko delno
opravlja na zmogljivem simulatorju ali posebnem terenu (poligonu). V tem
primeru mora simulator izpolnjevati minimalne tehnične specifikacije,
predpisane v prilogi 13 tega pravilnika. Usposabljanje opravljajo pooblaščeni
centri za usposabljanje. Ti tudi vodijo evidenco kandidatov, ki opravljajo
redno usposabljanje, in kandidatom ob končanem 35-urnem usposabljanju izdajo
spričevalo, ki potrjuje opravljeno 35-urno redno usposabljanje. Vzorec
spričevala je v prilogi 4, ki je sestavni del tega pravilnika.
(4) Redno usposabljanje se
izvaja v obliki tečaja, ki traja 35 ur in je razdeljen na pet programov, ki
vsak traja sedem ur. Voznik redno usposabljanje v trajanju 35 ur opravi v
koledarskem letu, ko mu poteče veljavnost kvalifikacije. Če se odloči za letno
usposabljanje opravi vsako leto sedem ur usposabljanja, po programih in na
način določen v prvem odstavku tega člena. Usposabljanje po programu za tekoče
leto se lahko začne izvajati od 1. decembra predhodnega leta. Ena ura
usposabljanja traja 45 minut. Izvajalec mora v času sedmih ur usposabljanja
zagotoviti vsaj tri 15-minutne odmore. Izvajalec lahko, za iste kandidate, izvede
samo eno 7-urno usposabljanje dnevno. Če izvajalec pri rednem
usposabljanju uporablja simulator, lahko enkrat v 35-urnem usposabljanju izvede
usposabljanje na simulatorju namesto enega 7-urnega programa iz priloge 11 tega
pravilnika.
(5) Pooblaščeni centri za
usposabljanje izdajo po opravljenem 7-urnem delnem usposabljanju potrdilo na
obrazcu, ki je priloga 8 tega pravilnika. Ko kandidat konča 35-urno redno
usposabljanje, mu pooblaščeni center, ki je izvedel zadnje 7-urno
usposabljanje, izda spričevalo, ki potrjuje opravljeno 35-urno redno
usposabljanje, in je kot priloga 4 sestavni del tega pravilnika. Ta center tudi
arhivira kandidatova potrdila za prej opravljena 7-urna usposabljanja. Center, ki kandidata
sprejme v usposabljanje od njega zahteva na vpogled potrdila za prej opravljena
redna usposabljanja ob prijavi na usposabljanje. Po preveritvi vsebin usposabljanj,
ki jih je kandidat opravil pri drugih centrih, ga uvrsti v ustrezno
usposabljanje po programu, ki ga za podaljšanje kode 095 kandidat še ni
opravil.
(6) Pooblaščeni centri morajo najkasneje v 20 minutah po
začetku rednega usposabljanja ministrstvu poslati število udeležencev
usposabljanja.
14. člen
(1) Pooblaščeni centri morajo najmanj štiri dni pred začetkom usposabljanja obvestiti ministrstvo o datumu,
uri in naslovu lokacije rednega usposabljanja ter o predvidenem številu
prijavljenih kandidatov za vsako usposabljanje. Prijavo usposabljanja pošljejo
na obrazcu, ki je priloga 6 tega pravilnika.
(2) V izjemnih primerih na
katere izvajalec ni imel vpliva (bolezen predavatelja, nenapovedana odsotnost
predavatelja …) in o njih do datuma izvedbe usposabljanja ni bil obveščen,
lahko usposabljanje izvede z drugim predavateljem, ki izpolnjuje predpisane
pogoje, vendar mora to najkasneje na dan izvedbe usposabljanja sporočiti na
elektronski naslov, ki ga določi ministrstvo.
(3) Pooblaščeni centri morajo imeti
med samim usposabljanjem poimenski seznam udeležencev na obrazcu, ki je priloga
9 tega pravilnika. Udeležence, ki se usposabljanja niso udeležili, mora
izvajalec na začetku usposabljanja na seznamu prečrtati in morebitne prazne
rubrike na koncu seznama prečrtati tako, da naknadni vpis na seznam ni več
mogoč.
15. člen
(1) Prvi tečaj rednega usposabljanja
morajo opraviti:
-      
kandidati, ki so imeli ob uveljavitvi zakona
priznano strokovno usposobljenost voznikov na podlagi Zakona o prevozih v
cestnem prometu (Uradni list RS, št. 26/05 – uradno prečiščeno besedilo), in
imajo vozniško dovoljenje kategorij C1, C1+E, C ali C+E, in sicer najpozneje do
10. septembra 2011,
-      
kandidati, ki so do 10. septembra 2008
pridobili nacionalno kvalifikacijo voznik oziroma voznica v cestnem prometu ali
uspešno končali poklicno izobraževanje za voznike in ki imajo vozniško
dovoljenje kategorij D1, D1+E, D ali D+E, in sicer najpozneje do
10. septembra 2013,
-      
kandidati, ki so do 10. septembra 2009
pridobili nacionalno kvalifikacijo voznik oziroma voznica v cestnem prometu ali
uspešno končali poklicno izobraževanje za voznike in ki imajo vozniško
dovoljenje kategorij C1, C1+E, C ali C+E, in sicer najpozneje do
10. septembra 2014,
-      
kandidati, ki opravljajo temeljne kvalifikacije
po 10. septembru 2008 (velja za kategorije D1, D1+E, D ali D+E) oziroma po
10. septembru 2009 (velja za kategorije C1, C1+E, C ali C+E) in sicer v
petih letih po izdaji spričevala, navedenega v 9. in 11. členu tega pravilnika,
-      
kandidati, ki so končali srednje poklicno
izobraževanje v petih letih po dnevu izdaje spričevala o uspešno končanem
izobraževanju.
(2) Kandidati, iz prejšnjega odstavka, lahko izjemoma opravljajo prvi tečaj
rednega usposabljanja v roku, ki ni daljši od sedem let, če lahko tako
zagotovijo pokrivanje datuma izteka veljavnosti spričevala, ki potrjuje redno
usposabljanje, z datumom izteka veljavnosti vozniškega dovoljenja.
(3) Ne glede
na določbe prvega odstavka tega člena, kandidati iz prve alineje prvega
odstavka tega člena, ki jim je kvalifikacija oziroma koda 095 veljala do 10.
septembra 2010 oziroma 10. septembra 2011 in vozniki, ki so temeljno kvalifikacijo pridobili z opravljeno srednjo poklicno šolo za voznika in jim temeljna
kvalifikacija, pridobljena na podlagi spričevala o zaključeni šoli, velja do 31.
januarja 2013 opravijo prvo redno usposabljanje v trajanju dvakrat po sedem ur.
To usposabljanje v trajanju 14 ur lahko opravijo najkasneje do 10. septembra 2014 in se jim veljavnost kode 095 podaljša za pet let od datuma opravljenega rednega usposabljanja.
Po 10. septembru 2014 morajo za podaljšanje veljavnosti kode 095 opraviti redno
usposabljanje v trajanju 35 ur. Usposabljanje v trajanju 14 ur vozniki opravijo
po programu, ki je določen za tisto leto v katerem usposabljanje opravljajo in
programu, ki je bil določen za predhodno leto. Vozniki, ki jim poteče
veljavnost kode 095 in morajo opraviti 35 ur usposabljanja, opravijo usposabljanje
v skladu s programi, ki so bili določeni za zadnjih pet let, vključno z letom v
katerem se usposabljanje izvaja.
V. IZKAZNICA O TEMELJNIH KVALIFIKACIJAH IN VODENJE EVIDENC
16. člen
(1) Upravni organ, pristojen za izdajo
vozniških dovoljenj, izda na zahtevo kandidata in na podlagi predložitve pisne
vloge in spričevala o pridobljenih temeljnih kvalifikacijah ter spričevala o
rednem usposabljanju izkaznico o vozniških kvalifikacijah in jo označi s kodo
Evropske unije (»95«) skupaj z ustreznimi kategorijami dovoljenj ali to označi
na kandidatovem vozniškem dovoljenju.
(2) Fizične lastnosti izkaznice iz
prejšnjega odstavka morajo biti skladne s standardoma ISO 7810 in 7816-1 ter
referenčni barvi, ki sta modra (pantone reflex blue) in rumena (pantone yellow).
Metode za odobritev, da fizične lastnosti izkaznice ustrezajo mednarodnim
standardom, morajo biti skladne s standardom ISO 10373. Izkaznica mora
izpolnjevati enake zahteve glede zaščite pred ponarejanjem, kakor veljajo za
vozniško dovoljenje. Fotografija mora biti izdelana na belem tankem sijajnem
fotografskem papirju, velikosti 3,5 x 4,5 cm, v črno-beli ali barvni tehniki.
Kandidat mora biti fotografiran od spredaj, z odkritim čelom, brez klobuka,
čepice ali rute, razen pripadnikov verskih skupnosti in drugih oseb, ki po
svoji ljudski navadi kot sestavni del svojega oblačila oziroma oblačila verske
skupnosti nosijo čepico, ruto ali drugo pokrivalo. Izkaznica je dvostranska.
(3) Prva stran izkaznice iz prvega odstavka
tega člena vsebuje:
a) 
rubrika »izkaznica o vozniških kvalifikacijah«,
natisnjena z velikimi črkami v uradnem jeziku ali uradnih jezikih države članice
EU, ki izkaznico izdaja;
b) 
ime države članice EU, ki izkaznico izdaja
(neobvezno);
c) 
oznako države članice, ki izkaznico izdaja, natisnjeno
v negativu v modrem pravokotniku in obkroženo z 12 rumenimi zvezdicami; oznake
so naslednje:
B: Belgija
BG: Bolgarija
CZ: Češka
DK: Danska
D: Nemčija
EST: Estonija
GR: Grčija
E: Španija
F: Francija
HR: Hrvaška
IRL: Irska
I: Italija
CY: Ciper
LV: Latvija
LT: Litva
L: Luksemburg
H: Madžarska
M: Malta
NL: Nizozemska
A: Avstrija
PL: Poljska
P: Portugalska
RO: Romunija
SLO: Slovenija
SK: Slovaška
FIN: Finska
S: Švedska
UK: Združeno kraljestvo;
č)  rubrike
s podatki, ki so oštevilčene:
1.     
priimek imetnika;
2.     
ime imetnika;
3.     
datum in kraj rojstva imetnika;
4a.  datum izdaje;
4b.  datum izteka veljavnosti;
4c.  naziv organa, ki je izkaznico izdal
(lahko je natisnjen na strani 2);
4d.  različne številke, kot na primer
številka vozniškega dovoljenja za upravne namene (neobvezno);
5a.  številka vozniškega dovoljenja;
5b.  serijska številka;
6.     
fotografija imetnika;
7.     
podpis imetnika;
8.     
običajni kraj bivanja ali poštni naslov imetnika
(neobvezno);
9.      kategorije vozil, za katere voznik izpolnjuje zahteve glede
temeljnih kvalifikacij in rednega usposabljanja;
d) 
naslov »vzorec Evropske unije« v slovenskem jeziku in
rubrika »izkaznica o vozniških kvalifikacijah« v drugih uradnih jezikih Unije,
natisnjena z modro barvo, tako da sestavlja ozadje izkaznice:
- tarjeta de cualificación del conductor
- карта за квалификация на водача
- Osvědčení profesní způsobilosti řidiče
- chaufføruddannelsesbevis
- Fahrerqualifizierungsnachweis
- juhi ametipädevuse kaart
- δελτίο επιμόρφωσης οδηγού
- driver qualification card
- carte de qualification de conducteur
- cárta cáilíochta tiomána
- kvalifikacijska kartica vozača
- carta di qualificazione del conducente
- vadītāja kvalifikācijas apliecība
- vairuotojo kvalifikacinė kortelė
- gépjárművezetői képesítési igazolvány
- karta ta' kwalifikazzjoni tas-sewwieq
- kwalificatiekaart bestuurder
- karta kwalifikacji kierowcy
- carta de qualificação do motorista
- Cartela de pregătire profesională a conducătorului auto
- preukaz o kvalifikácii vodiča
- izkaznica o vozniških kvalifikacijah
- kuljettajan ammattipätevyyskortti
- yrkeskompetensbevis för förare.
(4) Druga stran izkaznice iz prvega
odstavka tega člena vsebuje rubrike, ki so oštevilčene:
9.    
kategorije vozil, za katere voznik izpolnjuje zahteve
glede temeljnih kvalifikacij in rednega usposabljanja;
10.  koda Unije (»95«), ki potrjuje voznikovo temeljno kvalifikacijo;
11.  prostor, predviden za morebiten vpis nujnih administrativnih
podatkov ali podatkov v zvezi z varnostjo v cestnem prometu (neobvezno). Če so
ti podatki v povezavi z rubrikami izkaznice iz tega člena, mora biti pred njimi
zapisana ustrezna številka rubrike.
(5) Rubrike morajo biti obrazložene in
sicer na prvi strani vsaj za rubrike 1, 2, 3, 4a., 4b., 4c., 5a., 5b. in na
drugi strani vsaj za rubriko 10 navedena razlaga oštevilčenih rubrik.
(6) Vzorec izkaznice iz prvega odstavka
tega člena, ki jo medsebojno priznajo države članice Evropske unije, je v
prilogi 5, ki je sestavni del tega pravilnika.
17. člen
(1) Ministrstvo vodi evidenco o
opravljenih preskusih znanja in opravljenih rednih usposabljanjih v elektronski
obliki, ki obsega:
-      
zaporedno številko,
-      
osebno ime kandidata,
-      
datum in kraj rojstva,
-      
kraj stalnega prebivališča,
-      
datum preskusa znanja ali usposabljanja, pri
preskusu znanja tudi podatek o vrsti prevoza, za katerega je delal preskus, in
ali je bil kandidat na preskusu znanja uspešen ali ne,
-      
številko in datum izdaje spričevala.
(2) Za elektronsko evidenco mora biti
zagotovljeno najmanj tedensko arhiviranje podatkov v obliki rezervnih kopij na
elektronskem nosilcu podatkov.
(3) Zapisnik o teoretičnem in praktičnem
preskusu znanja za pridobitev temeljne kvalifikacije se šteje za arhivsko
gradivo in ga je treba hraniti trajno. Ostala dokumentacija povezana s
pridobivanjem temeljnih kvalifikacij se hrani eno leto od datuma izpita.
Dokumentacijo v zvezi z rednim usposabljanjem voznikov morajo pooblaščeni
centri hraniti pet let po izdaji spričevala o opravljenem rednem usposabljanju.
(4) (črtan)

Priloga 1: Katalog znanj, potrebnih za pridobitev
temeljnih kvalifikacij in opravljanje rednega usposabljanja
Priloga 2: Vzorec spričevala, ki potrjuje temeljne
kvalifikacije na podlagi opravljenega preskusa znanja
Priloga 3: Vzorec spričevala, ki potrjuje pospešeno
pridobivanje temeljnih kvalifikacij
Priloga 4: Vzorec spričevala, ki potrjuje redno
usposabljanje voznikov po pridobljenih temeljnih kvalifikacijah
Priloga 5: Vzorec izkaznice o vozniških kvalifikacijah
Priloga 6: Prijava rednega usposabljanja ali
pospešenega pridobivanja kvalifikacij voznikov vozil v cestnem prometu
Priloga 7: Prijava praktičnega dela preskusa za pridobitev
temeljne kvalifikacije voznika vozil v cestnem prometu
Priloga
8: Naziv pooblaščenega centra za usposabljanje
Priloga 9: Seznam navzočih pri rednem usposabljanju
ali pospešenem pridobivanju temeljnih kvalifikacij
Priloga 10: Potrdilo o pridobitvi temeljne
kvalifikacije voznika
Priloga
11: Programi rednega usposabljanja voznikov motornih vozil v cestnem prometu
Priloga
12: Postopek uporabe tahografa
Priloga
13: Minimalne tehnične zahteve za simulator, ki se uporablja pri izvajanju
praktičnega preskusa ali rednega usposabljanja
Priloga
14: Zapisnik praktičnega preskusa
Priloga
15: Zapisnik o teoretičnem preskusu znanja

Pravilnik o temeljnih kvalifikacijah za
voznike motornih vozil v cestnem prometu (Uradni list RS, št. 103/10) vsebuje naslednje prehodne in
končne določbe:
»VI. PREHODNE IN KONČNE DOLOČBE
18. člen
Do vzpostavitve neposredne elektronske
povezave z evidencami ministrstva evidenco o opravljenih preskusih znanja in
rednih usposabljanjih iz prejšnjega člena vodijo pooblaščeni centri, ki
evidenco v predpisanem formatu na zahtevo predajo ministrstvu.
19. člen
Pooblaščeni centri morajo ministrstvu
poslati sezname kadrov, ki bodo opravljali usposabljanja, in ustrezna dokazila
najpozneje v 30 dneh po uveljavitvi tega pravilnika. Vsi predavatelji, ki bodo
opravljali usposabljanja, morajo pridobiti soglasje ministrstva najpozneje v 90
dneh po uveljavitvi tega pravilnika.
20. člen
Z dnem uveljavitve tega pravilnika preneha
veljati Pravilnik o vsebini, načinu in postopku pridobitve temeljne
kvalifikacije za voznike motornih vozil v cestnem prometu (Uradni list RS, št.
26/07, 33/08 in 49/09).
21. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o temeljnih kvalifikacijah za voznike motornih vozil v cestnem
prometu (Uradni list RS, št. 63/12) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o temeljnih kvalifikacijah za voznike motornih vozil v cestnem
prometu (Uradni list RS, št. 62/14) vsebuje naslednji končni določbi:
»12. člen
Prva usposabljanja voznikov po programu
številka 1 se začnejo v letu 2015. Voznike se po tem programu lahko začne
usposabljati 1. decembra 2014.
Vozniki katerim veljavnost kode Evropske
unije (»95«) poteče v letih od 2015 do konca leta 2018 opravijo naslednja redna
usposabljanja:
-      
vozniki, ki jim koda 95 poteče v letu 2015
(programi za leta 2011, 12, 13, 14 in program 1),
-      
vozniki, ki jim koda 95 poteče v letu 2016
(programi za leta 2012, 13, 14 ter program 1 in 2),
-      
vozniki, ki jim koda 95 poteče v letu 2017
(programi za leta 2013, 14 ter program 1, 2 in 3),
-      
vozniki, ki jim koda 95 poteče v letu 2018
(programi za leta 2014 ter program 1, 2, 3 in 4).
Vozniki iz prejšnjega odstavka po
zaključenem usposabljanju nadaljujejo z usposabljanjem po programu, ki je na
vrsti za naslednje leto.
Prva poročila o izvedenih izpitih za
pridobitev temeljne kvalifikacije voznika in izvedenih rednih usposabljanjih,
za obdobje od datuma pridobitve pooblastila za izvajanje pridobivanja temeljnih
kvalifikacij in izvajanje rednih usposabljanj do 31. decembra 2014, pooblaščeni
centri posredujejo ministrstvu najkasneje do 31. januarja 2015.
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o temeljnih kvalifikacijah za voznike motornih vozil v cestnem
prometu (Uradni list RS, št. 69/19)
vsebuje naslednje prehodne in končno določbo:
»PREHODNE IN KONČNA DOLOČBA
12. člen
Minister v dveh mesecih od uveljavitve tega
pravilnika imenuje predsednika in člane komisije iz spremenjenega 12. člena
pravilnika.
13. člen
(1) Spremenjeni 16. člen pravilnika se
začne uporabljati 2. marca 2020. Do takrat se uporablja 16. člen Pravilnika o
temeljnih kvalifikacijah za voznike motornih vozil v cestnem prometu (Uradni
list RS, št. 103/10, 63/12 in 62/14).
(2) Spremenjena Priloga 2 pravilnika se
začne uporabljati 2. marca 2020. Do takrat se uporablja Priloga 2 Pravilnika o
temeljnih kvalifikacijah za voznike motornih vozil v cestnem prometu (Uradni
list RS, št. 103/10, 63/12 in 62/14).
(3) Spremenjena Priloga 3 pravilnika se
začne uporabljati 2. marca 2020. Do takrat se uporablja Priloga 3 Pravilnika o
temeljnih kvalifikacijah za voznike motornih vozil v cestnem prometu (Uradni
list RS, št. 103/10, 63/12 in 62/14).
(4) Spremenjena Priloga 5 pravilnika se
začne uporabljati 2. marca 2020. Do takrat se uporablja Priloga 5 Pravilnika o
temeljnih kvalifikacijah za voznike motornih vozil v cestnem prometu (Uradni
list RS, št. 103/10, 63/12 in 62/14).
14. člen
Izkaznice o vozniških kvalifikacijah,
izdane pred 2. marcem 2020, veljajo do izteka njihove veljavnosti.
15. člen
Prvo poročanje v skladu s spremenjenim
četrtim odstavkom 17. člena pravilnika se izvede naslednji mesec po mesecu
uveljavitve tega pravilnika.
16. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o temeljnih kvalifikacijah za voznike motornih vozil v cestnem
prometu (Uradni list RS, št. 50/22)
vsebuje naslednjo prehodno in končno določbo:
PREHODNA IN KONČNA DOLOČBA
»7. člen
(1) Preskusna vožnja iz novega petega
odstavka 7. člena pravilnika se začne izvajati dva meseca od uveljavitve tega
pravilnika.
(2) Poročila iz četrtega odstavka 17. člena
Pravilnika o temeljnih kvalifikacijah za voznike motornih vozil v cestnem
prometu (Uradni list RS, št. 103/10, 63/12, 62/14 in 69/19) se ministrstvu
posredujejo do 31. maja 2022.
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.