I. UVODNE DOLOČBE
1. člen
(vsebina)
Ta pravilnik v skladu z Direktivo
2006/42/ES Evropskega parlamenta in Sveta z dne 17. maja 2006 o strojih in
spremembah Direktive 95/16/ES (UL L št. 157 z dne 9. 6. 2006, str. 24), zadnjič spremenjeno z Direktivo
2009/127/ES Evropskega Parlamenta in Sveta z dne 21. oktobra 2009 o spremembah
Direktive 2006/42/ES glede strojev za nanašanje pesticidov (UL L št. 310 z dne
25. 11. 2009, str. 29) določa zahteve, ki jih morajo izpolnjevati stroji, ki so
dani na trg, da bi se lahko zagotovila njihov prost pretok ter njihova
skladnost z bistvenimi zdravstvenimi in varnostnimi zahtevami.
2. člen
(področje uporabe)
(1) Ta pravilnik se uporablja za
naslednje proizvode:
a) 
stroje,
b) 
zamenljivo opremo,
c) 
varnostne komponente,
č)  dvižne
pripomočke,
d) 
verige, vrvi in oprtnice,
e) 
odstranljive naprave za mehanski prenos,
f)  
delno dokončane stroje.
(2) Iz področja uporabe tega
pravilnika so izvzete:
a)  varnostne komponente, ki se
uporabljajo kot rezervni deli za zamenjavo enakih komponent in jih dobavi
proizvajalec originalnih strojev,
b) 
posebna oprema, ki se uporablja na sejmiščih ali v zabaviščnih parkih,
c)  stroji, ki so posebej
načrtovani ali dani v obratovanje v jedrske namene in pri katerih lahko okvara
privede do emisij radioaktivnih snovi,
č)  orožje,
vključno s strelnim orožjem,
d) 
naslednja prevozna sredstva:
- kmetijski in gozdarski traktorji
za tveganja, ki jih določa predpis o ES-homologaciji kmetijskih in gozdarskih
traktorjev, z izjemo strojev, ki so nameščeni na ta vozila,
- motorna in priklopna vozila, ki
jih ureja predpis o ES-homologaciji motornih vozil, z izjemo strojev, ki so
nameščeni na ta vozila,
- vozila, ki jih ureja predpis o
ES-homologaciji dvo- in trikolesnih motornih vozil, z izjemo strojev, ki so
nameščeni na ta vozila,
- motorna vozila, ki so namenjena izključno
tekmovanju, in
- prevozna sredstva v zračnem,
vodnem in železniškem prometu, z izjemo strojev, ki so nameščeni nanje,
e)  morska plovila in premične
priobalne enote ter stroji, nameščeni na krovu takšnih plovil ali enot,
f)  
stroji, ki so posebej načrtovani in izdelani v vojaške in policijske
namene,
g)  stroji, ki so posebej
načrtovani in izdelani v raziskovalne namene za začasno uporabo v
laboratorijih,
h) 
rudarske dvižne naprave,
i)   
stroji, namenjeni za premikanje izvajalcev med umetniškimi predstavami,
j)    električni in
elektronski proizvodi, ki sodijo v naslednje skupine, kolikor jih zajema
predpis o električni opremi, ki je namenjena za uporabo znotraj določenih
napetostnih mej:
- gospodinjski
aparati, namenjeni za domačo uporabo,
- zvočna
in slikovna oprema,
- oprema
za informacijske tehnologije,
- običajni
pisarniški stroji,
- nizkonapetostna
stikala in naprave za krmiljenje,
- elektromotorji,
k) 
naslednje vrste visokonapetostne električne opreme:
- stikalne
naprave in naprave za krmiljenje in
- transformatorji.
3. člen
(opredelitev pojmov)
(1) V tem pravilniku pojem »stroj«
označuje proizvode iz točk a) do e) prvega odstavka prejšnjega člena.
(2) Izrazi, uporabljeni v tem
pravilniku, imajo naslednji pomen:
a) 
»stroj« pomeni:
-  sklop, opremljen ali
namenjen za opremljanje s pogonskim sistemom, ki ne izkorišča neposredno
človeške ali živalske sile, sestavljen iz povezanih delov ali komponent, med
katerimi je vsaj eden gibljiv, in ki so povezani za določeno uporabo,
- sklop iz prejšnje alineje, ki mu manjkajo
samo komponente za priključek na lokaciji ali na vire energije in gibanja,
- sklop iz prve in druge alineje te
točke, pripravljen za namestitev in usposobljen za delovanje kot tak, le če je
nameščen na prevoznem sredstvu ali v zgradbi ali konstrukciji,
- sklopi strojev iz prve, druge in
tretje alineje te točke ali delno dokončani stroji iz f) točke tega odstavka,
ki so zaradi doseganja istega cilja razmeščeni in krmiljeni tako, da delujejo
kot povezana celota,
- sklop povezanih delov ali
komponent, med katerimi je vsaj eden gibljiv, in ki so združeni z namenom
dviganja bremen in katerih edini vir energije je neposredna uporaba človeške
sile,
b) 
»zamenljiva oprema« pomeni napravo, ki jo po začetku obratovanja stroja
ali vlačilca s tem strojem ali vlačilcem sestavi sam upravljavec, da bi
spremenil njegovo delovanje ali dodal novo funkcijo, če ta oprema ni orodje,
c) 
»varnostna komponenta« pomeni komponento:
- ki
se uporablja za izvajanje varnostne funkcije,
- ki
je dana na trg neodvisno,
- katere
okvara ali motnja v delovanju ogroža varnost oseb, in
- ki
ni nujna za delovanje stroja ali ki jo je mogoče nadomestiti z običajnimi
komponentami, zato da stroj deluje.
Okvirni seznam
varnostnih komponent je podan v Prilogi 5, ki je kot priloga sestavni del tega
pravilnika.
č)   »dvižni pripomoček« pomeni komponento ali
opremo, ki ni pritrjena k dvižnim strojem in omogoča visenje bremena ter je
nameščena med strojem in bremenom ali na samem bremenu ali je sestavni del
bremena in je dana na trg neodvisno; k dvižnim pripomočkom se prištevajo tudi
obese in njihove komponente,
d) 
»verige, vrvi in oprtnice« pomenijo verige, vrvi in oprtnice, ki so
načrtovane in izdelane za dviganje kot del dvižnih strojev ali dvižnih
pripomočkov,
e) 
»odstranljiva naprava za mehanski prenos« pomeni odstranljivo komponento
za prenos moči med strojem z lastnim pogonom ali vlačilcem in drugim strojem z
njihovo povezavo na prvem fiksnem priključku. Kadar je dan na trg z varovalom,
se ga obravnava kakor en proizvod,
f)  
»delno dokončan stroj« pomeni sestav, ki je skoraj stroj, vendar pa se
sam po sebi ne more uporabljati za določen namen. Pogonski sistem je delno
dokončan stroj. Delno dokončan stroj je namenjen le vgradnji ali sestavitvi z
drugimi stroji ali delno dokončanimi stroji ali opremo, da bi tvorili stroj, za
katerega se uporablja ta pravilnik,
g) 
»dajanje na trg« pomeni prvič dati stroj ali delno dokončan stroj na
voljo v Republiki Sloveniji za distribucijo ali uporabo, bodisi proti plačilu
ali brezplačno,
h) 
»proizvajalec« pomeni vsako fizično ali pravno osebo, ki načrtuje ali
proizvaja stroje ali delno dokončane stroje, ki jih ureja ta pravilnik, in je
odgovoren za skladnost strojev ali delno dokončanih strojev s tem pravilnikom,
zaradi njihovega dajanja na trg v svojem imenu ali pod svojo blagovno znamko
ali pa za njegovo lastno uporabo. Če ni proizvajalca, kakor je opredeljen
zgoraj, se šteje za proizvajalca vsaka fizična ali pravna oseba, ki daje na trg
ali v obratovanje stroje ali delno dokončane stroje, ki jih ureja ta pravilnik,
i)   
»pooblaščeni zastopnik« pomeni vsako fizično ali pravno osebo s sedežem
v Evropski uniji, ki jo je proizvajalec pisno pooblastil, da v njegovem imenu
izvaja vse ali del obveznosti in formalnosti, povezanih s tem pravilnikom,
j)   
»dajanje v obratovanje« pomeni prvo uporabo stroja, ki ga ureja ta pravilnik,
za njegov predvideni namen, v Republiki Sloveniji,
k) 
»harmonizirani standard« pomeni tehnično specifikacijo, ki ni zavezujoča
in jo je sprejel organ za standardizacijo, to je Evropski komite za
standardizacijo (CEN), Evropski komite za standardizacijo v elektrotehniki
(CENELEC) ali Evropski inštitut za telekomunikacijske standarde (ETSI), na
podlagi predloga, ki ga je izdala Komisija Evropske unije (v nadaljnjem
besedilu: Komisija) v skladu s postopki iz Direktive 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov in o
pravilih za storitve informacijske družbe (UL L št. 204 z dne 21. julija
1998, str. 37), zadnjič spremenjene z Direktivo Sveta 2006/96/ES z dne
20. novembra 2006 o prilagoditvi nekaterih direktiv na področju prostega
pretoka blaga zaradi pristopa Bolgarije in Romunije.
l)    »bistvene zdravstvene
in varnostne zahteve« pomenijo obvezne določbe v zvezi z načrtovanjem in
izdelavo strojev v skladu s tem pravilnikom, da se zagotovi visoka raven varovanja
zdravja in varnosti oseb in, kjer pride v poštev, domačih živali, premoženja
ter okolja.
4. člen
(posebni predpisi)
Kadar nevarnosti iz Priloge 1, ki je kot
priloga sestavni del tega pravilnika, v celoti ali delno podrobneje obravnavajo
drugi predpisi, se ta pravilnik ne uporablja za ta stroj.
II. NADZOR
5. člen
(organi nadzora)
Nadzor nad izvajanjem tega pravilnika
opravljajo v skladu s predpisi, ki urejajo organizacijo in delovna področja
ministrstev in organov v njihovi sestavi:
a) 
Tržni inšpektorat Republike Slovenije za stroje na trgu,
b) 
Inšpektorat Republike Slovenije za delo za stroje v delovnem procesu,
c)  Rudarska inšpekcija, ki
deluje v okviru Inšpektorata Republike Slovenije za energetiko in rudarstvo za
stroje, namenjene za rudarska dela ter druga podzemna gradbena dela, ki se
izvajajo z rudarskimi metodami dela.
6. člen
(nadzor)
(1) Inšpekcijski organi izvajajo vse
ustrezne ukrepe za zagotovitev, da se stroji smejo dajati na trg ali v obratovanje
le, če so v skladu z določbami tega pravilnika in ne ogrožajo zdravja in
varnosti oseb in, kjer pride v poštev, domačih živali, premoženja ter okolja,
kadar so pravilno nameščeni in vzdrževani ter se uporabljajo v predvideni namen
ali v razmerah, ki jih je mogoče razumno predvideti.
(2) Inšpekcijski organi izvajajo vse
ustrezne ukrepe za zagotovitev, da se delno dokončani stroji smejo dajati na
trg le, če izpolnjujejo ustrezne določbe tega pravilnika.
III. DAJANJE NA TRG
7. člen
(dajanje na trg in v obratovanje)
(1) Pred dajanjem stroja na trg ali v
obratovanje proizvajalec ali njegov pooblaščeni zastopnik:
a)  zagotovi, da izpolnjuje
ustrezne bistvene zdravstvene in varnostne zahteve, določene v Prilogi 1 tega
pravilnika,
b)  zagotovi razpoložljivost
tehnične dokumentacije iz A poglavja Priloge 7, ki je kot priloga sestavni del
tega pravilnika,
c) 
zagotovi zlasti potrebne informacije, kakor so na primer navodila,
d) 
opravi ustrezne postopke ugotavljanja skladnosti v skladu s 13. členom
tega pravilnika,
e)  sestavi ES-izjavo o
skladnosti v skladu z A točko prvega poglavja Priloge 2, ki je kot priloga
sestavni del tega pravilnika in zagotovi, da ta izjava spremlja stroj,
f)  
pritrdi oznako CE skladno s 17.
členom tega pravilnika.
(2) Pred dajanjem delno dokončanega
stroja na trg proizvajalec ali njegov pooblaščeni zastopnik zagotovi, da je bil
končan postopek za delno dokončani stroj iz 14. člena tega pravilnika.
(3) Za namene postopkov ugotavljanja
skladnosti iz 13. člena tega pravilnika proizvajalec ali njegov pooblaščeni
zastopnik razpolaga s sredstvi ali ima dostop do sredstev, s katerimi se
zagotovi, da stroj izpolnjuje bistvene zdravstvene in varnostne zahteve iz
Priloge 1 tega pravilnika.
(4) Kadar veljajo za stroj tudi drugi
predpisi, ki se nanašajo na druge vidike in predpisujejo pritrditev oznake CE,
ta oznaka pomeni, da je stroj skladen tudi z določbami teh drugih predpisov.
(5) Kadar pa eden ali več drugih
predpisov dovoljuje proizvajalcu ali njegovemu pooblaščenemu zastopniku izbiro
sistema, ki ga bo uporabljal v prehodnem obdobju, oznaka CE označuje le
skladnost z določbami tistih predpisov, ki jih je uporabil proizvajalec ali
njegov pooblaščeni zastopnik. Podrobnosti o uporabljenih predpisih se navedejo
v ES-izjavi o skladnosti.
8. člen
(prosti pretok)
(1) Na trg ali v obratovanje se lahko
daje le tiste stroje, ki so skladni z zahtevami tega pravilnika.
(2) Na trg se lahko daje delno
dokončane stroje kadar proizvajalec ali njegov pooblaščeni zastopnik poda
izjavo za vgradnjo iz B točke 1. poglavja Priloge 2 tega pravilnika, v kateri
navede, da so namenjeni vgradnji v stroj ali sestavitvi z drugimi delno
dokončanimi stroji, ki tako tvorijo stroj.
(3) Stroje ali delno dokončane stroje,
ki niso skladni z zahtevami tega pravilnika, se lahko prikazuje na sejmih,
razstavah, predstavitvah itd. le, če vidni znak jasno označuje, da niso
skladni, in da dokler niso skladni, ne bodo dani na trg. Poleg tega je treba
izvajati med prikazovanjem takšnih neskladnih strojev ali delno dokončanih
strojev ustrezne varnostne ukrepe za zagotovitev varnosti oseb.
9. člen
(posebni ukrepi za potencialno nevarne
stroje)
(1) Če Komisija meni, da harmonizirani
standard ne ustreza v celoti bistvenim zdravstvenim in varnostnim zahtevam, ki
jih pokriva in so navedene v Prilogi 1 tega pravilnika, mora pristojni
inšpekcijski organ v Republiki Sloveniji na njeno zahtevo prepovedati ali
omejiti dajanje na trg strojev s takšnimi tehničnimi lastnostmi, ki zaradi
pomanjkljivosti standarda predstavljajo tveganje, ali uvesti za takšne stroje
posebne pogoje.
(2) Če Komisija meni, da je ena od
držav članic Evropske unije (v nadaljnjem besedilu: države članice) upravičeno
umaknila stroj s trga, prepovedala njegovo dajanje na trg ali v obratovanje ali
omejila njegov prost pretok, mora pristojni inšpekcijski organ v Republiki
Sloveniji na njeno zahtevo prepovedati ali omejiti dajanje na trg stroja, ki
zaradi tehničnih lastnosti predstavlja enako tveganje, ali uvesti za takšen
stroj posebne pogoje.
10. člen
(zaščitna klavzula)
(1) Kadar pristojni inšpekcijski organ
ugotovi, da lahko stroj, ki ga ureja ta pravilnik, z oznako CE in s
spremljajočo ES-izjavo o skladnosti, ki se uporablja skladno s predvidenim
namenom ali v razmerah, ki jih je mogoče razumno predvideti, ogroža zdravje in
varnost oseb in, kjer pride v poštev, domačih živali, premoženja ter okolja,
sprejme vse ustrezne ukrepe za umik takšnega stroja s trga, njegovo prepoved
dajanja na trg ali v obratovanje ali omejitev njegovega prostega pretoka.
(2) Pristojni inšpekcijski organ o
vsakem takem ukrepu takoj obvesti ministra, pristojnega za trg in Komisijo ter
druge države članice, pri čemer navede vzroke za svojo odločitev in zlasti, ali
je razlog neskladnosti:
a)  neizpolnjevanje bistvenih
zdravstvenih in varnostnih zahtev, predpisanih v Prilogi 1 tega pravilnika,
b)  nepravilna uporaba
harmoniziranih standardov, navedenih v tretjem odstavku 11. člena tega
pravilnika,
c)  pomanjkljivosti v samih
harmoniziranih standardih, navedenih v tretjem odstavku 11. člena tega
pravilnika.
(3) Če ukrepi iz prvega odstavka tega
člena, ki jih je uvedel pristojni inšpekcijski organ, temeljijo na pomanjkljivostih
v harmoniziranih standardih, lahko minister, pristojen za trg (v nadaljnjem
besedilu: minister), začne postopek za izpodbijanje harmoniziranih standardov
iz 12. člena tega pravilnika.
(4) Kadar stroj ni skladen in nosi
oznako CE, pristojni inšpekcijski organ primerno ukrepa proti tistemu, ki je
oznako pritrdil in o tem obvesti ministra ter Komisijo.
IV. HARMONIZIRANI STANDARDI
11. člen
(domneva o skladnosti in harmonizirani
standardi)
(1) Stroj, ki nosi oznako CE in ga
spremlja ES-izjava o skladnosti, velja za skladnega z določbami tega
pravilnika.
(2) Minister objavi na spletni strani
Ministrstva za gospodarstvo seznam slovenskih standardov (v nadaljnjem
besedilu: seznam standardov), ki privzemajo harmonizirane standarde.
(3) Za stroj, ki je bil izdelan v
skladu s standardi, navedenimi v seznamu standardov, se domneva, da izpolnjuje
bistvene zdravstvene in varnostne zahteve, ki jih zajemajo taki standardi, in
da je v skladu z bistvenimi zdravstvenimi in varnostnimi zahtevami iz Priloge 1
tega pravilnika.
12. člen
(postopek za izpodbijanje harmoniziranega
standarda)
V primeru, če minister meni, da standard iz
11. člena tega pravilnika, katerega uporaba ustvari domnevo o skladnosti, ne
izpolnjuje v celoti bistvenih zdravstvenih in varnostnih zahtev, navedenih v
Prilogi 1 tega pravilnika, o tem obvesti Odbor za standarde in tehnične
predpise pri Komisiji.
V. POSTOPKI UGOTAVLJANJA SKLADNOSTI
13. člen
(postopki ugotavljanja skladnosti)
(1) Proizvajalec ali njegov
pooblaščeni zastopnik za potrditev skladnosti stroja z določbami tega
pravilnika uporabi enega izmed postopkov ugotavljanja skladnosti iz drugega,
tretjega in četrtega odstavka tega člena.
(2) Kadar stroj ni naveden v Prilogi
4, ki je kot priloga sestavni del tega pravilnika, proizvajalec ali njegov
pooblaščeni zastopnik uporabi postopek ugotavljanja skladnosti z notranjim
preverjanjem proizvodnje strojev iz Priloge 8, ki je kot priloga sestavni del
tega pravilnika.
(3) Kadar je stroj naveden v Prilogi 4
tega pravilnika in izdelan skladno s harmoniziranimi standardi iz 11. člena
tega pravilnika in če ti standardi pokrivajo vse ustrezne bistvene zdravstvene
in varnostne zahteve, proizvajalec ali njegov pooblaščeni zastopnik uporabi enega
izmed naslednjih postopkov:
a)  postopek za ugotavljanje
skladnosti z notranjim preverjanjem proizvodnje strojev iz Priloge 8 tega
pravilnika,
b)  postopek za ES-pregled tipa
iz Priloge 9, ki je kot priloga sestavni del tega pravilnika in notranje
preverjanje proizvodnje strojev, predvideno v 3. točki Priloge 8 tega
pravilnika,
c)  postopek popolnega
zagotavljanja kakovosti iz Priloge 10, ki je kot priloga sestavni del tega
pravilnika.
(4) Kadar je stroj naveden v Prilogi 4
tega pravilnika in ni izdelan skladno s harmoniziranimi standardi iz 11. člena
tega pravilnika, ali je le delno skladen s takšnimi harmoniziranimi standardi,
ali harmonizirani standardi ne pokrivajo vseh bistvenih zdravstvenih in
varnostnih zahtev, ali če za zadevni stroj ni harmoniziranih standardov,
proizvajalec ali njegov pooblaščeni zastopnik uporabita enega izmed naslednjih
postopkov:
a)  postopek za ES-pregled tipa
iz Priloge 9 tega pravilnika z notranjim preverjanjem proizvodnje strojev iz 3.
točke Priloge 8 tega pravilnika,
b) 
postopek popolnega zagotavljanja kakovosti iz Priloge 10 tega
pravilnika.
14. člen
(postopek za delno končane stroje)
(1) Proizvajalec delno dokončanega
stroja ali njegov pooblaščeni zastopnik, preden ga da na trg, zagotovi, da:
a)  je pripravljena ustrezna
tehnična dokumentacija, opisana v B poglavju Priloge 7 tega pravilnika,
b)  so pripravljena navodila za
montažo, opisana v Prilogi 6, ki je kot priloga sestavni del tega pravilnika,
c) 
je sestavljena izjava za vgradnjo, opisana v B točki 1. poglavja Priloge
2 tega pravilnika.
(2) Navodila za montažo in izjava o
vgradnji spremljata delno dokončan stroj do njegove vgradnje v končni stroj,
nato pa postaneta sestavni del tehnične dokumentacije tega stroja.
VI. PRIGLAŠENI ORGANI
15. člen
(priglašeni organi)
(1) Minister lahko imenuje za priglašene
organe samo tiste fizične in pravne osebe, ki izpolnjujejo minimalna merila za
ocenjevanje, določena v Prilogi 11 tega pravilnika.
(2) Za organe, ki izpolnjujejo merila
za ocenjevanje, predpisana v ustreznih harmoniziranih standardih, kateri so bili
objavljeni v Uradnem listu Republike Slovenije, se domneva, da izpolnjujejo
ustrezna merila.
(3) Minister priglasi Komisiji in
državam članicam organe, ki jih je imenoval za izvajanje postopkov ugotavljanja
skladnosti strojev, ki se dajejo na trg iz tretjega in četrtega odstavka 13.
člena tega pravilnika, skupaj s posebnimi postopki za ugotavljanje skladnosti
in tipi strojev, za katere so bili ti organi imenovani. Minister uradno obvesti
Komisijo in države članice o vsaki naknadni spremembi.
(4) Minister po potrebi izvede nadzor
nad priglašenimi organi, da preveri ali upoštevajo merila iz Priloge 11, ki je
kot priloga sestavni del tega pravilnika. Priglašeni organ na zahtevo ministra
preskrbi vse ustrezne informacije, vključno s proračunskimi dokumenti, s
katerimi omogoči ministru zagotavljanje izpolnjevanja zahtev iz Priloge 11 tega
pravilnika.
(5) Minister, ki je priglasil organ,
to priglasitev nemudoma umakne, če ugotovi da:
-      
organ ne izpolnjuje več meril iz Priloge 11 tega pravilnika, ali
-      
organ ne izpolnjuje resno svojih obveznosti.
16. člen
(postopek pri priglašenem organu)
(1) Če priglašeni organ ugotovi, da
proizvajalec ne izpolnjuje ali ne izpolnjuje več ustreznih zahtev iz tega pravilnika
ali da certifikat o ES-pregledu tipa ali odobritev sistema za zagotavljanje
kakovosti ne bi smela biti izdana, ob upoštevanju načela sorazmernosti začasno
razveljavi ali umakne izdani certifikat ali odobritev ali omeji njegovo
veljavnost in pri tem podrobno navede vzroke, razen če je izpolnjevanje takšnih
zahtev zagotovljeno z izvajanjem primernih popravljalnih ukrepov proizvajalca.
(2) Pri začasni razveljavitvi ali
umiku certifikata ali odobritve ali kakršni koli omejitvi njune veljavnosti ali
pa kadar se izkaže za potrebno posredovanje pristojnega organa, priglašeni
organ o tem obvesti pristojni inšpekcijski organ iz 5. člena tega pravilnika.
Pristojni inšpekcijski organ o tem nemudoma obvesti ministra, Komisijo in druge
države članice.
(3) Če priglašeni organ začasno
razveljavi ali umakne certifikat oziroma odobritev, lahko stranka zoper to
njegovo odločitev vloži pritožbo na ministra v skladu z zakonom, ki ureja
splošni upravni postopek.
VII. OZNAKA CE
17. člen
(oznaka CE)
(1) Oznaka skladnosti CE je
sestavljena iz začetnic »CE«, kakor je prikazano v Prilogi 3, ki je kot priloga
sestavni del tega pravilnika.
(2) Oznaka CE se na stroj pritrdi
tako, da je v skladu s Prilogo 3 tega pravilnika vidna, čitljiva in neizbrisna.
(3) Prepovedano je pritrjevanje oznak,
simbolov in napisov na stroje, ki bi lahko bili za kupce zavajajoči glede pomena
ali oblike oznake CE ali obeh. Na stroje se lahko pritrdi katera koli druga
oznaka, če se s tem ne zmanjša vidljivosti, čitljivosti in pomena oznake CE.
18. člen
(neskladnost oznake CE)
(1) Kot neskladne veljajo naslednje
oznake:
-      
oznaka CE iz tega pravilnika, pritrjena na proizvode, ki jih ne ureja ta
pravilnik,
-      
če ni oznake CE ali če ni ES-izjave o skladnosti pri stroju,
-      
če je na stroj pritrjena oznaka, ki ni oznaka CE in je prepovedana s 17.
členom tega pravilnika.
(2) Kadar pristojni inšpekcijski organ
ugotovi, da oznaka ni skladna z ustreznimi določbami tega pravilnika, mora proizvajalec
ali njegov pooblaščeni zastopnik uskladiti proizvod in odpraviti kršitev pod
pogoji, ki jih določi ta organ.
(3) Kadar se neskladnost nadaljuje, sprejmejo
pristojni inšpekcijski organi vse ustrezne ukrepe za omejitev ali prepoved
dajanja na trg zadevnega proizvoda ali za zagotovitev, da je umaknjen s trga
skladno s postopkom, določenim v 10. členu tega pravilnika.
VII. ZAUPNOST IN PRAVNA SREDSTVA
19. člen
(zaupnost)
(1) Vse informacije, ki so jih stranke
in osebe, za katere velja ta pravilnik, pridobile pri izvajanju svojih nalog,
so zaupne narave. Še posebej morajo obravnavati kot zaupne poslovne, poklicne
in trgovinske skrivnosti, razen če je takšne informacije treba razkriti zaradi
varovanja zdravja in varnosti oseb.
(2) Določbe prvega odstavka ne
vplivajo na obveznosti ministra, pristojnosti inšpekcijskih organov in
priglašenih organov v zvezi z vzajemno izmenjavo informacij, izdajanjem
opozoril ter sodelovanjem s Komisijo in ostalimi državami članicami.
20. člen
(pravna sredstva)
Pristojni inšpekcijski organ natančno
utemelji vsak svoj ukrep, sprejet na podlagi tega pravilnika, ki omejuje
dajanje kakršnih koli strojev, ki jih ureja ta pravilnik, na trg ali v obratovanje.
O takem ukrepu mora pristojni inšpekcijski organ čim prej uradno obvestiti
prizadeto stranko, ki mora hkrati biti obveščena o pravnih sredstvih, ki so ji
na voljo v skladu z določbami zakona, ki ureja splošni upravni postopek in o
rokih, v katerih lahko vloži pravna sredstva.

Priloga
1: Bistvene zdravstvene in varnostne zahteve, povezane z načrtovanjem in
izdelavo strojev
Priloga
2: Izjave
Priloga
3: Oznaka CE
Priloga
4: Vrste strojev, pri katerih mora biti uporabljen eden izmed postopkov iz 13.
člena pravilnika
Priloga
5: Okvirni seznam varnostnih komponent iz točke c) drugega odstavka 3. člena
pravilnika
Priloga
6: Navodila za sestavljanje delno dokončanega stroja
Priloga
7: Tehnična dokumentacija za stroje in ustrezna tehnična dokumentacija za delno
dokončane stroje
Priloga
8: Ugotavljanje skladnosti z notranjim preverjanjem proizvodnje strojev
Priloga
9: ES – Pregled tipa
Priloga
10: Popolno zagotavljanje kakovosti
Priloga
11: Minimalna merila, ki jih mora upoštevati RS za priglasitev organov

Pravilnik o varnosti strojev (Uradni list RS,
št. 75/08)
vsebuje naslednjo prehodno in končni določbi:
»VIII. PREHODNA IN KONČNI DOLOČBI
21. člen
(odstopanje)
Do 29. junija 2011 je dovoljeno dajati
na trg in v obratovanje prenosne pritrjevalne in druge udarne stroje, ki so
skladni s Pravilnikom o varnosti strojev (Uradni list RS, št. 25/06).
22. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o varnosti strojev (Uradni list RS, št. 25/06), za namene iz
prejšnjega člena pa se uporablja do 29. junija 2011.
23. člen
(začetek
veljavnosti)
Ta pravilnik začne veljati
29. decembra 2009.«.

Pravilnik o spremembah in dopolnitvah
Pravilnika o varnosti strojev (Uradni list RS; št. 66/10) vsebuje naslednjo končno določbo:
»6. člen
(začetek
veljavnosti)
Ta pravilnik začne veljati 15. decembra
2011.«.

Pravilnik o spremembi Pravilnika o varnosti
strojev (Uradni list RS; št. 74/11) vsebuje naslednji končni določbi:
»2. člen
(prenehanje
veljavnosti)
Z dnem uveljavitve tega pravilnika preneha
veljati Seznam standardov, katerih uporaba ustvari domnevo o skladnosti strojev
z zahtevami Pravilnika o varnosti strojev (Uradni list RS, št. 56/09).
3. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.