1. člen
(predmet uredbe)
Ta uredba predpisuje podrobnejša načela, po katerih se
ocenjujejo možne posledice in vpliv izvedbe strateške dejavnosti na državno ali
mednarodno varnost (v nadaljnjem besedilu: »ocena strateškega tveganja«),
opredeljuje postopek izdelave ocene strateškega tveganja, vlogo pristojnih
ministrstev in drugih organov ter določa vrsto informacij, mnenj in stališč, ki
jih pristojni organ pridobi pri pristojnih ministrstvih in drugih organih.
2. člen
(pomen izrazov)
Zaključena strateška dejavnost je tista, ki se nanaša na eno
samo vrsto strateškega blaga, točno opredeljene količine, čas izvajanja in
vključene sodelujoče strani. 
Drugi izrazi, uporabljeni v tej uredbi, imajo enak pomen
kakor v Zakonu o nadzoru strateškega blaga posebnega pomena za varnost in zdravje
(Uradni list RS, št. 29/06).
3. člen
(večkratna uporaba ocene strateškega tveganja)
Oceno strateškega tveganja za eno strateško dejavnost, lahko
pristojni organ, delno ali v celoti uporabi pri oceni druge strateške
dejavnosti, če bo ta potekala v enakih ali podobnih okoliščinah. Pri tem se
lahko posvetuje s pristojnimi ministrstvi in drugimi organi.
4. člen
(vloga pristojnih ministrstev in drugih organov)
Ministrstvo, pristojno za zunanje zadeve, ministrstvo,
pristojno za obrambo oziroma Obveščevalno varnostna služba ministrstva in
Slovenska obveščevalno-varnostna agencija, pristojnemu organu zagotovi
informacije, mnenja in stališča, v skladu s 5. členom te uredbe. 
Ministrstvo, pristojno za notranje zadeve, in ministrstvo,
pristojno za finance – Carinska uprava Republike Slovenije, pristojnemu organu
zagotovi informacije, mnenja in stališča, v skladu s 6. členom te uredbe. 
Ministrstvo, pristojno za gospodarstvo, pristojnemu organu po
potrebi zagotovi informacije, mnenja in stališča, v skladu s 7. členom te
uredbe. 
Če so potrebni dodatni podatki lahko pristojni organ zaprosi
za mnenje še druga ministrstva in organe.
5. člen
(preverjanje varnostnih in političnih razmer)
Pri izdelavi ocene strateškega tveganja se upoštevajo
varnostne in politične razmere v državi, na katero se nanaša načrtovana
strateška dejavnost, predvsem z vidika: 
-    
notranje politične uravnoteženosti, 
-    
gospodarskih razmer, 
-    
zunanje politike države, 
-    
sporazumov in programov gospodarskega in znanstvenega sodelovanja z
drugimi državami, zlasti državami, za katere se priporoča posebna previdnost, 
-    
članstva v mednarodnih nadzornih režimih in njihovega izvajanja, 
-    
državnih ukrepov s področja strateškega blaga, 
-    
vojaške doktrine ter kemičnih in bioloških programov, 
-    
drugih pomembnih socialno-ekonomskih značilnosti (organiziran kriminal,
korupcija, splošne sprejete moralne vrednote in norme ipd.), 
-    
mednarodnih sporazumov, ki omejujejo trgovino z državo, na katero se
načrtovana strateška dejavnost nanaša.
6. člen
(preverjanje varnostnih zadržkov)
Pri izdelavi ocene strateškega tveganja se upoštevajo
varnostni zadržki vseh strani, ki bodo sodelovale pri izvedbi strateške
dejavnosti, predvsem z vidika: 
-    
poslovne dejavnosti vključenih sodelujočih strani in njihove povezanosti
z načrtovano strateško dejavnostjo, 
-    
morebitnih kaznivih dejanj sodelujočih strani in posameznikov, pri čemer
se upoštevajo podatki o vloženih kazenskih ovadbah za kazniva dejanja in
prekrške, ki so v neposredni zvezi z načrtovanim izvajanjem strateške dejavnosti
ali bi na njeno izvajanje lahko vplivali, 
-    
podatkov iz kazenske evidence in evidenc tekočih kazenskih postopkov.
7. člen
(upoštevanje gospodarskih interesov)
Pri izdelavi ocene strateškega tveganja se upoštevajo
gospodarski vidiki predvidene strateške dejavnosti glede dvostranskega
sodelovanja med državami, obstoječe blagovne menjave ter sklenjenih in
izvedenih gospodarskih poslov.
8. člen
(postopek izdelave ocene strateškega tveganja)
Postopek za izdelavo ocene strateškega tveganja se začne z vlogo
zavezanca za izdajo dovoljenja za izvedbo strateške dejavnosti. 
Pristojni organ, prek članov Komisije za strateško blago,
zaprosi pristojna ministrstva in organe iz 4. člena te uredbe za mnenja,
stališča in informacije, in sicer: 
-    
pri izvozu ali tranzitu: ministrstvo, pristojno za zunanje zadeve,
Slovensko obveščevalno-varnostno agencijo, ministrstvo, pristojno za notranje
zadeve, ministrstvo, pristojno za finance – Carinsko upravo Republike Slovenije
in ministrstvo, pristojno za gospodarstvo, 
-    
pri drugih strateških dejavnostih: ministrstvo, pristojno za notranje
zadeve. 
Pristojna ministrstva in drugi organi potrebne informacije,
mnenja in stališča predložijo pristojnemu organu v pisni obliki. 
Pristojni organ lahko v postopku izdaje ocene strateškega tveganja
od zavezanca zahteva dodatne podatke, ki so potrebni za izdelavo ocene
strateškega tveganja. 
Na podlagi prejetih informacij, mnenj in stališč ter na
podlagi količine in lastnosti strateškega blaga ter obsega in namena strateške
dejavnosti, pristojni organ presoja možne posledice in vpliv predvidene izvedbe
strateške dejavnosti na državno ali mednarodno varnost. 
Končno oceno strateškega tveganja izdela pristojni organ kot
pisni dokument, ki vsebuje oceno in obrazložitev.
9. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 00725-8/2007/6
Ljubljana, dne 24. maja 2007
EVA 2006-2711-0208
Vlada Republike Slovenije
Janez Janša l.r. 
Predsednik