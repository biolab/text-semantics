1. člen
(vsebina)
Ta pravilnik določa zavezanca za označevanje, način
označevanja, lokacijo označevanja, obvezne in neobvezne elemente označevanja in
trajanje obveznosti označevanja vira sofinanciranja operacij, ki se izvajajo v
okviru intervencij iz Strateškega načrta skupne kmetijske politike 2023–2027 za
Slovenijo (v nadaljnjem besedilu: strateški načrt) in tehnične pomoči iz
strateškega načrta, za izvajanje:
-       
točk (j) in (k) drugega odstavka 123. člena Uredbe (EU) 2021/2115
Evropskega parlamenta in Sveta z dne 2. decembra 2021 o določitvi pravil o
podpori za strateške načrte, ki jih pripravijo države članice v okviru skupne
kmetijske politike (strateški načrti SKP) in se financirajo iz Evropskega
kmetijskega jamstvenega sklada (EKJS) in Evropskega kmetijskega sklada za
razvoj podeželja (EKSRP), ter o razveljavitvi uredb (EU) št. 1305/2013 in (EU)
št. 1307/2013 (UL L št. 435 z dne 6. 12. 2021, str. 1), zadnjič spremenjene z
Izvedbeno uredbo Komisije (EU) 2022/1317 z dne 27. julija 2022 o določitvi
odstopanj od Uredbe (EU) 2021/2115 Evropskega parlamenta in Sveta v zvezi z
uporabo standardov za dobre kmetijske in okoljske pogoje zemljišč (standardi
DKOP) 7 in 8 za leto zahtevka 2023 (UL L št. 199 z dne 28. 7. 2022, str. 1), (v
nadaljnjem besedilu: Uredba 2021/2115/EU) ter
-       
Izvedbene uredbe Komisije (EU) 2022/129 z dne 21. decembra 2021 o
pravilih za vrste intervencij, ki zadevajo oljnice, bombaž in stranske proizvode
vinarstva, v skladu z Uredbo (EU) 2021/2115 Evropskega parlamenta in Sveta ter
za zahteve glede informiranja, obveščanja javnosti in prepoznavnosti v zvezi s
podporo Unije in strateškimi načrti SKP (UL L št. 20 z dne 31. 1. 2022, str.
197).
2. člen
(pomen izrazov)
Izrazi, uporabljeni v tem pravilniku, pomenijo:
1.     
»operacija« iz četrtega odstavka 3. člena Uredbe 2021/2115/EU pomeni
projekt, pogodbo, aktivnost ali skupino projektov ali aktivnosti, izbranih v
okviru strateškega načrta;
2.     
»uradna spletna stran« je spletna stran pravnih in fizičnih oseb, ki so
registrirane za opravljanje dejavnosti, in je namenjena trženju proizvodov ali
opravljanju dejavnosti, ki so povezane z dodeljeno skupno javno podporo v
okviru intervencij iz strateškega načrta;
3.     
»uradna stran na družbenih medijih« kot so Facebook, Instagram ali
YouTube, je javno dostopna stran pravnih in fizičnih oseb, ki so registrirane
za opravljanje dejavnosti, namenjena trženju proizvodov ali opravljanju
dejavnosti, ki so povezane z dodeljeno skupno javno podporo v okviru
intervencij iz strateškega načrta.
3. člen
(zavezanec za označevanje)
(1) Zavezanec za označevanje vira sofinanciranja po tem
pravilniku (v nadaljnjem besedilu: zavezanec za označevanje) je v skladu s
točko (j) drugega odstavka 123. člena Uredbe 2021/2115/EU upravičenec v okviru
intervencij iz strateškega načrta, ki se sofinancirajo iz Evropskega sklada za
razvoj podeželja, razen intervencij, povezanih s površinami in živalmi.
(2) Ne glede na prejšnji odstavek izvede označevanje iz drugega
odstavka 4. člena tega pravilnika:
a)    
vodilni partner, če je v okviru ene operacije več upravičencev ali
b)    
član konzorcija, pri katerem je bila naložba izvedena, če gre za
intervencijo IRP38 Konzorciji institucij znanja v podporo prehodu kmetijstva v
zeleno, digitalno in podnebno nevtralno.
(3) Če gre za sredstva iz tehnične pomoči iz strateškega
načrta, sta zavezanca za označevanje vira financiranja:
a)    
Ministrstvo za kmetijstvo, gozdarstvo in prehrano (v nadaljnjem
besedilu: ministrstvo) v skladu s prvim odstavkom 123. člena Uredbe
2021/2115/EU;
b)    
Agencija Republike Slovenije za kmetijske trge in razvoj podeželja (v
nadaljnjem besedilu: agencija) v skladu s četrtim odstavkom 123. člena Uredbe
2021/2115/EU.
4. člen
(način označevanja vira sofinanciranja)
(1) Zavezanec za označevanje iz prvega in drugega odstavka
prejšnjega člena označi vir sofinanciranja na naslednje načine:
a)    
na svoji uradni spletni strani iz 2. točke 2. člena tega pravilnika, če
jo ima;
b)    
na svojih uradnih straneh na družbenih medijih iz 3. točke 2. člena tega
pravilnika, če jih ima;
c)    
v dokumentih in komunikacijskem gradivu iz prvega odstavka 8. člena tega
pravilnika.
(2) Pri operacijah sofinanciranih v okviru intervencije
LEADER, pri katerih skupna javna podpora presega 10.000 eurov, zavezanec za označevanje
iz prvega in drugega odstavka prejšnjega člena namesti plakat velikosti najmanj
A3 ali obrazložitveno tablo iz obstojnega materiala velikosti najmanj A3 ali po
velikosti enakovreden elektronski prikazovalnik in označi vir sofinanciranja v
skladu s prejšnjim odstavkom.
(3) Pri operacijah, ki zajemajo naložbe v osnovna sredstva,
pri katerih skupna javna podpora presega 50.000 eurov, zavezanec za označevanje
iz prvega in drugega odstavka prejšnjega člena namesti obrazložitveno tablo iz
obstojnega materiala velikosti najmanj A3 ali po velikosti enakovreden
elektronski prikazovalnik in označi vir sofinanciranja v skladu s prvim
odstavkom tega člena.
(4) Pri operacijah, ki zajemajo sofinanciranje infrastrukture
ali gradnje, pri katerih skupna javna podpora presega 500.000 eurov, zavezanec
za označevanje iz prvega in drugega odstavka prejšnjega člena namesti
obrazložitveno tablo iz obstojnega materiala velikosti najmanj A3 in označi vir
sofinanciranja v skladu s prvim odstavkom tega člena.
(5) Pri operacijah iz tretjega in četrtega odstavka tega
člena, pri katerih javna podpora presega 50.000 eurov, in se v skladu s
predpisi, ki urejajo graditev objektov, zahteva postavitev gradbiščne table, so
elementi označevanja iz 5. člena tega pravilnika lahko označeni na gradbiščni
tabli.
(6) Če zavezanec za označevanje izvaja več operacij v okviru
intervencij iz strateškega načrta, se lahko vir sofinanciranja označi na
skupnem plakatu velikosti najmanj A3, obrazložitveni tabli iz obstojnega
materiala velikosti najmanj A3 ali po velikosti enakovrednem elektronskem
prikazovalniku.
5. člen
(obvezni in neobvezni elementi označevanja)
(1) Obvezni elementi označevanja vira sofinanciranja so:
a)    
na uradni spletni strani iz 2. točke 2. člena tega pravilnika, če jo
zavezanec za označevanje ima, se navedejo naziv intervencije, naziv operacije,
kratek opis, cilji in rezultati operacije, izpostavijo pa se tudi logotip
»Skupna kmetijska politika«, emblem Evropske unije z navedbo »Sofinancira
Evropska unija«, zastava ali grb Republike Slovenije in v primeru operacij,
sofinanciranih v okviru intervencije LEADER, logotip »LEADER«, v skladu s 1.
ali 2. točko Priloge 1, ki je sestavni del tega pravilnika;
b)    
na uradnih straneh na družbenih medijih iz 3. točke 2. člena tega
pravilnika, če jih zavezanec za označevanje ima, se v okviru objave navedejo
naziv intervencije, naziv operacije, kratek opis, cilji in rezultati operacije,
izpostavijo pa se tudi logotip »Skupna kmetijska politika«, emblem Evropske
unije z navedbo »Sofinancira Evropska unija«, zastava ali grb Republike
Slovenije in v primeru operacij, sofinanciranih v okviru intervencije LEADER,
logotip »LEADER«, v skladu s 1. ali 2. točko Priloge 1 tega pravilnika. V
primeru videoposnetka na YouTubu se naziv intervencije, naziv operacije, kratek
opis, cilji in rezultati operacije vključijo v opis videoposnetka, v posnetek
pa se vključijo logotip »Skupna kmetijska politika«, emblem Evropske unije z
navedbo »Sofinancira Evropska unija«, zastava ali grb Republike Slovenije in v
primeru operacij, sofinanciranih v okviru intervencije LEADER, logotip
»LEADER«, v skladu s 1. ali 2. točko Priloge 1 tega pravilnika;
c)    
v dokumentih in komunikacijskem gradivu iz točk a), b), c), č), d) in f)
prvega odstavka 8. člena tega pravilnika se izpostavijo logotip »Skupna
kmetijska politika«, emblem Evropske unije z navedbo »Sofinancira Evropska
unija«, zastava ali grb Republike Slovenije in v primeru operacij,
sofinanciranih v okviru intervencije LEADER, logotip »LEADER«, v skladu s 1.
ali 2. točko Priloge 1 tega pravilnika. V primeru prispevkov po radiu in
televiziji iz točke e) prvega odstavka 8. člena tega pravilnika se ustno
izjavi, da operacijo sofinancirata Evropska unija in Republika Slovenija;
č)    na plakatu, obrazložitveni tabli
ali elektronskem prikazovalniku, ki se nanašajo na operacije, sofinancirane v
okviru intervencije LEADER iz drugega odstavka prejšnjega člena, se navede opis
operacije ter izpostavijo se logotip »Skupna kmetijska politika«, emblem
Evropske unije z navedbo »Sofinancira Evropska unija«, zastava ali grb
Republike Slovenije in logotip »LEADER«, v skladu z 2. točko Priloge 1 tega
pravilnika;
d)    
na obrazložitveni tabli ali elektronskem prikazovalniku, ki se nanaša na
operacije iz tretjega odstavka prejšnjega člena, se navede opis operacije ter
izpostavijo se logotip »Skupna kmetijska politika«, emblem Evropske unije z
navedbo »Sofinancira Evropska unija« in zastava ali grb Republike Slovenije, v
skladu s 1. točko Priloge 1 tega pravilnika;
e)    
na obrazložitveni tabli, ki se nanaša na operacije iz četrtega odstavka
prejšnjega člena, se navede opis operacije ter izpostavijo logotip »Skupna
kmetijska politika«, emblem Evropske unije z navedbo »Sofinancira Evropska unija«
in zastava ali grb Republike Slovenije, v skladu s 1. točko Priloge 1 tega
pravilnika.
(2) Za označevanje vira sofinanciranja se lahko neobvezno
uporabijo tudi drugi logotipi (npr. logotipi občin, logotipi lokalnih akcijskih
skupin, znamke), ki pa ne smejo biti večji od logotipov iz Priloge 1 tega
pravilnika.
(3) Elementi označevanja iz prvega in drugega odstavka tega
člena se lahko uporabijo v barvni ali črno-beli različici kot je razvidno iz
Priloge 1 tega pravilnika.
(4) Za označevanje vira sofinanciranja se lahko vključi
hiperpovezava na spletno stran https://www.skp.si.
6. člen
(lokacija označevanja)
(1) Označitev vira sofinanciranja iz drugega odstavka 4.
člena tega pravilnika se namesti na vidnem mestu na enega od naslednjih
načinov:
a)    
na lokaciji izvajanja operacije ali
b)    
na sedežu zavezanca za označevanje.
(2) Ne glede na prejšnji odstavek se pri operacijah, ki se
izvajajo v gozdu, vir sofinanciranja označi samo na sedežu zavezanca za
označevanje, razen če je zavezanec za označevanje fizična oseba z naslovom v
dvo- ali večstanovanjski stavbi v skladu z zakonom, ki ureja vrste
stanovanjskih stavb, se vir sofinanciranja ne označi.
(3) Če je s predpisi, ki urejajo varstvo kulturne dediščine,
predpisom, ki ureja prometno signalizacijo in prometno opremo na cestah, ali
predpisom, ki ureja označevanje zavarovanih območij naravnih vrednot, določeno,
da označitev vira sofinanciranja ni dovoljena, se upoštevajo omejitve predpisov
in se označitev temu prilagodi, lahko pa se vir sofinanciranja izvede na sedežu
zavezanca za označevanje, razen če je zavezanec za označevanje fizična oseba z
naslovom v dvo- ali večstanovanjski stavbi v skladu z zakonom, ki ureja vrste
stanovanjskih stavb, se vir sofinanciranja ne označi.
7. člen
(trajanje obveznosti označevanja)
(1) Obveznost označevanja vira sofinanciranja traja v
naslednjem obdobju:
a)    
od vročitve odločbe o pravici do sredstev, ali takoj ko se začne
izvajanje operacij, ali ko se namesti kupljena oprema, do zadnjega izplačila
sredstev ali
b)    
od podpisa pogodbe na podlagi izvedenega postopka oddaje javnega
naročila v skladu s predpisi, ki urejajo javno naročanje, do zadnjega izplačila
sredstev.
(2) Ne glede na prejšnji odstavek traja obveznost označevanja
pri intervenciji IRP11 Podpora za novo sodelovanje v shemah kakovosti eno leto
po izplačilu sredstev.
(3) Ne glede na prvi odstavek tega člena traja obveznost
označevanja za operacije iz četrtega odstavka 4. člena tega pravilnika še vsaj
pet let po zadnjem izplačilu sredstev.
8. člen
(dokumenti in komunikacijsko gradivo)
(1) Vrste dokumentov in komunikacijskega gradiva so:
a)    
tiskana gradiva namenjena javnosti (npr. poročila za javno objavo,
knjižice, brošure, bilteni, plakati, prispevki v tiskanih medijih, oglasi v
tiskanih medijih, sporočila za javnost, gradiva usposabljanj in svetovanj),
b)    
elektronska gradiva namenjena javnosti (npr. e-publikacije,
avdiovizualna gradiva, gradiva usposabljanj in svetovanj),
c)    
informativne table, ki zajemajo predstavitev tematskih poti, lokacije
ali območja, namenjene javnosti,
č)    avdiovizualni material (npr. CD, DVD),
d)    
promocijski material (npr. majice, darilne vrečke, USB-ključki, izdelki
domače in umetnostne obrti, rokodelski izdelki),
e)    
prispevki po radiu in televiziji (npr. oglasi, oddaje),
f)     
dokumenti, ki se nanašajo na upravičence (npr. razpisna dokumentacija
javnih razpisov in javnih naročil).
(2) Če označevanje vira sofinanciranja na promocijskem
materialu iz točke d) prejšnjega odstavka ni mogoče, se z virom sofinanciranja
označi embalaža promocijskega materiala ali vizitka, ki mora biti sestavni del
promocijskega materiala.
9. člen
(način, obvezni elementi, lokacija in trajanje označevanja
tehnične pomoči)
(1) Zavezanec za označevanje iz tretjega odstavka 3. člena
tega pravilnika označi vir financiranja na naslednje načine:
a)    
na svoji uradni spletni strani in na svojih uradnih straneh na družbenih
medijih, če jih ima, se navede kratek opis upravičenih aktivnosti tehnične
pomoči iz strateškega načrta ter izpostavijo se logotip »Skupna kmetijska
politika«, emblem Evropske unije z navedbo »Financira Evropska unija« in
zastava ali grb Republike Slovenije, v skladu s 3. točko Priloge 1 tega
pravilnika;
b)    
v dokumentih in komunikacijskem gradivu iz točk a), b), c), č), d) in e)
prvega odstavka prejšnjega člena se izpostavijo logotip »Skupna kmetijska
politika«, emblem Evropske unije z navedbo »Financira Evropska unija« in
zastava ali grb Republike Slovenije v skladu s 3. točko Priloge 1 tega
pravilnika;
c)    
z namestitvijo plakata na vidnem mestu na sedežu zavezanca za
označevanje, pri čemer je plakat velikosti najmanj A3, na katerem se navede:
»Tehnična pomoč Strateškega načrta skupne kmetijske politike 2023–2027 za
Slovenijo«, naštejejo se vrste upravičenih aktivnosti, ki se izvajajo v okviru
tehnične pomoči ter izpostavijo se logotip »Skupna kmetijska politika«, emblem
Evropske unije z navedbo »Financira Evropska unija« in zastava ali grb
Republike Slovenije v skladu s 3. točko Priloge 1 tega pravilnika, pri čemer
mora biti plakat viden celotno obdobje izvajanja strateškega načrta.
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-209/2023
Ljubljana, dne 7. julija 2023
EVA 2023-2330-0005
Irena Šinko
ministrica
za kmetijstvo, gozdarstvo in
prehrano

Priloga
1: Tehnične značilnosti označitve vira sofinanciranja