I. SPLOŠNE DOLOČBE
1. člen
(vsebina)
(1) Ta pravilnik določa zahteve glede
pravilnega delovanja naprav za nanašanje fitofarmacevtskih sredstev (v nadaljnjem
besedilu: naprave) v skladu s Prilogo II k Direktivi 128/2009/ES Evropskega
parlamenta in Sveta z dne 21. oktobra 2009 o določitvi okvira za ukrepe
Skupnosti za doseganje trajnostne rabe pesticidov (UL L št. 309 z dne
24. 11. 2009, str. 71; v nadaljnjem besedilu: Direktiva 128/2009/ES).
(2) Ta pravilnik določa tudi
podrobnejše pogoje glede izobrazbe, prostorov in tehnične opreme, ki jih morajo
izpolnjevati pregledniki naprav, način izvajanja pregledov naprav, vsebino,
barvo in obliko potrdila o pravilnem pregledu naprave, vsebino, barvo in obliko
znaka o rednem pregledu naprave in višino stroškov pregledov naprav.
2. člen
(pomen izrazov)
Izrazi, uporabljeni v tem pravilniku, imajo
enak pomen, kot je določen v zakonu, ki ureja fitofarmacevtska sredstva (v
nadaljnjem besedilu: FFS).
II. ZAHTEVE GLEDE PRAVILNEGA DELOVANJA NAPRAV
3. člen
(splošne zahteve)
(1) Naprave in vsi njeni sestavni deli
morajo delovati brezhibno in se morajo uporabljati v skladu z navodili
proizvajalca, tako da se pri nanosu FFS zagotovi enakomerna porazdelitev
škropilne brozge na ciljno površino.
(2) Vsi sestavni deli naprav morajo
izpolnjevati zahteve, navedene v predpisih, ki urejajo tehnične zahteve za
proizvode in postopke ugotavljanja skladnosti, ter splošne zahteve, navedene v 1.
točki Priloge 1, ki je sestavni del tega pravilnika.
4. člen
(posebne zahteve)
(1) Poleg zahtev iz prejšnjega člena
morajo naprave, razen naprav za kemično obdelavo semenskega materiala in naprav
za vlaganje granulatov, izpolnjevati tudi tehnične zahteve, navedene v 2. točki
Priloge 1.
(2) Naprave na traktorski ali motorni
pogon, ki nanašajo FFS površinsko in prostorsko, ročno vožene naprave ter
avtomatske naprave morajo poleg zahtev iz prejšnjega odstavka izpolnjevati tudi
posebne tehnične zahteve, navedene v 3. točki Priloge 1.
(3) Naprave za zamegljevanje morajo
poleg zahtev iz prvega odstavka tega člena izpolnjevati tudi tehnične zahteve,
navedene v 4. točke Priloge 1.
(4) Naprave za kemično obdelavo
semenskega materiala morajo poleg zahtev iz prejšnjega člena izpolnjevati tudi
splošne tehnične zahteve, navedene v 5. točki Priloge 1.
(5) Vlagalci granulata morajo poleg
zahtev iz prejšnjega člena izpolnjevati tudi zahteve, navedene v 6. točki
Priloge 1.
(6) Poleg zahtev iz prejšnjega člena
morajo naprave izpolnjevati vse varnostne zahteve v skladu s predpisi o varnosti
in zdravju pri delu.
III. PREGLEDI IN PREGLEDNIKI NAPRAV
5. člen
(naprave)
(1) Naprave za nanašanje FFS morajo
biti redno pregledane.
(2) Ne glede na prejšnji odstavek
pregled ni obvezen za:
-       
ročne ali nahrbtno nošene naprave ne glede na vrsto pogona,
-       
naprave, ki so namenjene kontaktnemu uničevanju plevela in se ne
uporabljajo kot traktorski priključek.
6. člen
(osebje)
Preglednik naprav mora imeti sam ali
najmanj ena izmed oseb, s katerimi ima sklenjeno pogodbo o zaposlitvi za
nedoločen čas, izobrazbo, ki se pridobi s študijskim programom, po katerem se
pridobi sedmo raven izobrazbe, skladno z visokošolsko zakonodajo, oziroma
zaključen študijski program 2. stopnje (2. bolonjsko stopnjo) kmetijske
ali strojne smeri ter najmanj 5 let delovnih izkušenj s področja kmetijske
mehanizacije.
7. člen
(pogoji glede prostorov in tehnične
opremljenosti)
(1) Pregledi naprav se lahko
opravljajo v posebnem prostoru (v nadaljnjem besedilu: preizkuševalni prostor)
ali na terenu.
(2) Preizkuševalni prostor mora biti
fizično ločen od drugih prostorov, da se preprečijo vplivi emisij hrupa, plinov
in drugih nevarnih snovi ter vlage.
(3) Preizkuševalni prostor mora
ustrezati naslednjim pogojem:
-       
omogočati mora namestitev naprave na preizkusno mesto, neovirano gibanje
izvajalcev pregleda naprav in nameščanje preizkuševalne opreme,
-       
prostor mora imeti naravno ali mehansko prezračevanje, da je med
preizkušanjem omogočeno odzračevanje izpušnih plinov,
-       
biti mora primerno velik, da je zagotovljeno zbiranje tekočine, ki se
izteka med pregledom,
-       
biti mora brez prostih iztokov ali neposrednega priključka na zunanjo
kanalizacijo. Vsi odtoki morajo biti speljani v skupno lovilno posodo ali v
zaprt zbiralni sistem za razlitje.
(4) Uprava Republike Slovenije za
varno hrano, veterinarstvo in varstvo rastlin (v nadaljnjem besedilu: Uprava)
pregledniku naprav zagotovi informacijsko okolje za vodenje evidenc, izdajo
potrdil o pravilnem delovanju naprave in objavo pregledov. Preglednik naprav
mora imeti za dostop do tega okolja zagotovljeno ustrezno tehnično opremo:
računalnik z operacijskim sistemom Microsoft Windows XP ali višji internetno
povezavo s hitrostjo vsaj 384 Kbps in tiskalnik. Oprema mora omogočati tiskanje
potrdil o pravilnem delovanju naprave in vodenje evidenc v skladu z zakonom, ki
ureja FFS.
8. člen
(pregled naprav na terenu)
(1) Za pregled naprav na terenu morajo
biti izpolnjeni naslednji pogoji:
-       
imeti morajo prostor za izvajanje administrativno tehničnih opravil
(lahko je tudi ustrezno opremljeno vozilo),
-       
površina za pregled naprav mora biti ravna in prosta; med pregledom mora
biti zagotovljeno zbiranje in vračanje tekočine v rezervoar naprav,
-       
v primeru neugodnih vremenskih razmer (veter ≥ 5 m/s, dež,
sneg) je treba zagotoviti ustrezno mehansko zaščito pred vetrom, dežjem ali
snegom,
-       
pregled na terenu mora biti opravljen na krajih oziroma lokacijah, kjer
ni nevarnosti onesnaževanja vodnih virov.
(2) Za uporabo prostorov oziroma
površin na terenu mora imeti preglednik soglasje lastnika ali upravljavca.
9. člen
(obveščanje o pregledih naprav)
(1) Preglednik naprav mora o
načrtovani izvedbi pregledov naprav obvestiti Upravo in zainteresirano javnost,
najmanj 30 dni pred izvedbo pregledov preko informacijskega okolja, ki mu ga
zagotovi Uprava.
(2) Obvestilo mora vključevati kraj in
lokacijo, datum in uro pričetka ter predvideni čas izvajanja pregledov naprav.
10. člen
(oprema)
(1) Merilne naprave morajo delovati
brezhibno (biti odobrene, pregledane in overjene) skladno z meroslovnimi
predpisi ali ustrezno umerjene, če zanje ni meroslovnih predpisov.
(2) Preglednik naprave mora vsaki dve
leti na svoje stroške zagotoviti umerjanje merilnikov, pretoka, vrtilne
frekvence in preizkusnih manometrov v akreditiranih laboratorijih in pridobiti
poročilo o umerjanju. Pri meritvah je treba pri merilnih rezultatih poleg
predpisanih največjih dopustnih pogreškov upoštevati tudi merilno negotovost
umerjanja opreme.
(3) Osebe, ki opravljajo pregled
naprav, morajo imeti ustrezno osebno varovalno opremo v skladu s predpisi o
varnosti in zdravju pri delu, ki jo zagotovi preglednik.
11. člen
(oprema za pregled škropilnic)
Preglednik naprav mora za redni pregled
škropilnic imeti in uporabljati opremo, navedeno v Prilogi 2, ki je sestavni
del tega pravilnika.
12. člen
(oprema za pregled pršilnikov)
Preglednik naprav mora za redni pregled
pršilnikov imeti in uporabljati opremo, navedeno v Prilogi 3, ki je sestavni
del tega pravilnika.
13. člen
(oprema za pregled ročno voženih naprav
ter avtomatskih naprav)
Preglednik naprav mora za redni pregled
ročno voženih škropilnic in pršilnikov ter avtomatskih naprav imeti in
uporabljati naslednjo opremo:
1.     
merilno opremo, ki je navedena v 2.,3., 4., 5., 6., 7., 8., 10. in 11.
točki Priloge 2;
2.     
za pregled prečne porazdelitve merilno opremo, navedeno v 1. točki
Priloge 2;
3.     
za pregled vertikalne porazdelitve merilno opremo, navedeno v 3. točki
Priloge 3.
IV. PREGLED NAPRAV
14. člen
(izvedba pregleda naprav)
(1) Pregled naprav mora biti opravljen
v skladu s predpisi, ki urejajo tehnične zahteve za proizvode, in postopke
ugotavljanja skladnosti in ob uporabi brezhibnih predpisanih merilnih naprav in
opreme ter v skladu s tehničnimi navodili o načinu izvajanja pregledovanja
naprav, ki so navedeni v Prilogi 4, ki je sestavni del tega pravilnika. Pri
izvedbi pregleda naprave se upoštevajo tudi navodila za uporabo naprave, ki jih
izda proizvajalec naprave.
(2) Lastnik ali uporabnik naprave mora
na redni pregled pripeljati očiščeno napravo s pripadajočo opremo Rezervoar
naprave mora biti napolnjen s čisto vodo približno do 1/3 celotnega volumna
rezervoarja, kar omogoča preizkus delovanja naprave in izvajanje meritev.
Preglednik naprav lahko zavrne pregled neočiščene naprave.
(3) Po opravljenem pregledu naprave je
treba iztečeno tekočino vrniti v rezervoar naprave.
15. člen
(vpis novih naprav)
Lastnik nove naprave pred prvo uporabo
naprave oziroma najpozneje v šestih mesecih od nakupa pri pregledniku poda
predlog za pridobitev znaka o rednem pregledu ter potrdila o pravilnem
delovanju naprave in predloži dokazilo o nakupu naprave ter listine s
tehničnimi podatki, iz katerih je razvidno, da je izdelovalec naprave zagotovil
tehnično ustreznost naprave v skladu s predpisi, ki urejajo tehnične zahteve za
proizvode in postopke ugotavljanja skladnosti.
16. člen
(potrdilo o pravilnem delovanju naprave)
(1) Po opravljenem pregledu naprave
preglednik naprave izda potrdilo o pravilnem delovanju naprave, kjer so
navedeni podatki iz evidence pregledanih naprav v skladu z zakonom, ki ureja
FFS.
(2) Potrdilo o pravilnem delovanju
naprave se izda na formatu papirja A4 bele barve. Obrazec potrdila je naveden v
Prilogi 5, ki je sestavni del tega pravilnika.
(3) Potrdilo o pravilnem delovanju
naprave velja 3 leta oziroma za nove naprave 5 let in se izda v dveh izvodih.
En izvod zadrži preglednik naprav, drugega pa prejme lastnik naprave.
17. člen
(znak o rednem pregledu)
(1) Znak o rednem pregledu je
sestavljen iz treh delov in je zelene barve ter je določen v Prilogi 6, ki je
sestavni del tega pravilnika. Osnovni del znaka je pravokotne oblike z vrisanim
ovalom. Na zgornjem robu znaka so natisnjene pike z letnicami, na stranskih
robovih pa pike, ki označujejo četrtletja. V zgornjem delu ovala je v loku s
tiskanimi črkami izpisano »PREGLEDANO«, pod tem je izpisano besedilo
»Ministrstvo za kmetijstvo in okolje«. V spodnjem delu ovala je izpisano
besedilo »Uprava RS za varno hrano, veterinarstvo in varstvo rastlin«, kjer je
navedena tudi zaporedna številka znaka. Na sredini ovala je znak rumene barve,
ki simbolizira pšenično klasje, sonce, zemljo in vodo. V spodnjem delu ima znak
dve pravokotni nalepki, na katerih je ponovljena zaporedna številka znaka o
rednem pregledu, ki se nalepita na oba izvoda potrdila o pravilnem delovanju
naprave iz prejšnjega člena.
(2) Znak o rednem pregledu o pravilnem
delovanju naprave po izdaji potrdila iz prejšnjega člena na napravo nalepi
preglednik naprav.
18. člen
(stroški)
(1) Stroške vpisa nove naprave v
evidenco pregledanih naprav ter stroške pregleda naprave nosi lastnik naprave
po ceniku, navedenem v Prilogi 7, ki je sestavni del tega pravilnika.
(2) V ceno vpisa v evidenco
pregledanih naprav in pregleda naprav je poleg stroškov dela in pregleda vključena
tudi izdaja potrdila o pravilnem delovanju.
V. KONČNE IN PREHODNE DOLOČBE
19. člen
(znak o pregledu)
(1) Znaki o pregledu, ki so bili
podeljeni imetnikom naprav pred začetkom veljavnosti tega pravilnika, veljajo
do poteka njihove veljavnosti.
(2) Znaki o rednem pregledu naprave iz
Priloge 6 se začnejo uporabljati najpozneje v enem letu od uveljavitve tega
pravilnika.
(3) Znaki o pregledu, ki so natisnjeni
pred uveljavitvijo tega pravilnika, se izdajajo do porabe zalog oziroma največ
eno leto od uveljavitve tega pravilnika.
20. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o pogojih in postopkih, ki jih morajo izpolnjevati in izvajati
pooblaščeni nadzorni organi za redno pregledovanje naprav za nanašanje
fitofarmacevtskih sredstev (Uradni list RS, št. 12/00, 18/02, 97/05 in
83/12 – ZFfS-1).
21. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-244/2013
Ljubljana, dne 29. novembra 2013
EVA 2012-2330-0268
mag. Dejan Židan l.r.
Minister za kmetijstvo in okolje

Priloga 1: Zahteve
glede pravilnega delovanja za vse vrste izvedb naprav
Priloga 2: Oprema za
pregled škropilnic
Priloga 3: Oprema za
pregled pršilnikov
Priloga 4: Tehnična
navodila o načinu izvajanja pregledovanja naprav za nanašanje FFS
Priloga 5: Potrdilo o
pravilnem delovanju naprav za nanašanje FFS / Certificate for the inspection
of pesticide application equipment according to en 13790 / 16122 standard
Priloga 6: Znak o
rednem pregledu
Priloga 7: Cenik
pregledov naprav