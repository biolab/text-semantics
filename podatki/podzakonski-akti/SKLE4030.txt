I. SPLOŠNE DOLOČBE
1. člen
S tem sklepom se ustanovi javni zavod
Centralna tehniška knjižnica Univerze v Ljubljani in urejajo njegova organizacija
ter delovanje.
Ustanoviteljske pravice in obveznosti
izvršuje Vlada Republike Slovenije.
2. člen
Javni zavod je pravni naslednik Centralne
tehniške knjižnice Univerze v Ljubljani, ki jo je ustanovila Univerza v
Ljubljani, Ljubljana, Kongresni trg 12. Statutarno odločbo o ustanovitvi
Centralne tehnične knjižnice Univerze v Ljubljani je dne 17. oktobra 1960
sprejel univerzitetni svet, potrdil pa Izvršni svet ljudske skupščine Ljudske
republike Slovenije z odločbo št. 01-851/1360 z dne 11. 11. 1960. Od leta
1991 Centralna tehniška knjižnica Univerze v Ljubljani deluje kot zavod po
zakonu o zavodih (Uradni list RS – stari, št. 12/91, Uradni list RS/I, št.
17/91 in Uradni list RS, št. 55/92, 13/93, 66/93, 45/94 – odl. US, 8/96, 31/00
in 36/00). Kot njen ustanovitelj je v sodnem registru še vedno vpisana Univerza
v Ljubljani.
3. člen
Centralna tehniška knjižnica Univerze v
Ljubljani je visokošolska knjižnica.
II. STATUSNI DOLOČBI
4. člen
Ime javnega zavoda je: Centralna tehniška
knjižnica Univerze v Ljubljani.
Skrajšano ime javnega zavoda je: CTK.
Sedež javnega zavoda je v Ljubljani, Trg
republike 3.
Centralna tehniška knjižnica Univerze v
Ljubljani (v nadaljevanju: javni zavod) je pravna oseba.
5. člen
Javni zavod ima pečat okrogle oblike
premera 35 mm. Ob zunanjem robu je napisano REPUBLIKA SLOVENIJA, znotraj pa ime
javnega zavoda.
III. DEJAVNOST JAVNEGA ZAVODA
6. člen
Javni zavod kot javno službo opravlja
naslednje dejavnosti:
-      
podpora študijskemu in raziskovalnemu procesu z izvajanjem knjižnične
dejavnosti predvsem za študente, visokošolske učitelje in visokošolske
sodelavce ter z izvajanjem konzorcijske nabave elektronskih informacijskih
virov za visokošolske, raziskovalne in druge organizacije v Republiki Sloveniji
in upravljanjem konzorcijev,
-      
sistematično zbiranje, obdelovanje, hranjenje in posredovanje
knjižničnega gradiva (knjige, revije, disertacije, raziskovalne naloge,
standardi, patenti, zbirke podatkov) v tiskani in elektronski obliki,
-      
zagotavljanje dostopa do knjižničnega gradiva in elektronskih
informacijskih virov,
-      
izdelovanje knjižničnih katalogov, podatkovnih zbirk in drugih
informacijskih virov,
-      
posredovanje informacij s tehniškega in naravoslovnega področja,
-      
pridobivanje, usposabljanje in informacijsko opismenjevanje uporabnikov,
-      
sodelovanje v programih informacijskega opismenjevanja visokošolskih
zavodov,
-      
organiziranje seminarjev in strokovnega izpopolnjevanja knjižničarjev,
študentov ter drugih uporabnikov,
-      
medknjižnična izposoja ter posredovanje dokumentov,
-      
drugo bibliotekarsko, dokumentacijsko in informacijsko delo.
Poleg javne službe opravlja javni zavod še
druge dejavnosti:
-      
raziskovalno in razvojno delo na področju bibliotekarstva in
informacijske znanosti,
-      
opravlja druge informacijske storitve,
-      
zalaga, izdaja, tiska ter prodaja knjige in druge publikacije s področja
svoje dejavnosti,
-      
organizira posvetovanja,
-      
fotokopira in opravlja druge oblike razmnoževanja,
-      
nudi zainteresiranim storitve v okviru svoje dejavnosti.
7. člen
Javni zavod po standardni klasifikaciji
dejavnosti opravlja naslednje dejavnosti:

C 18.1 

Tiskarstvo in z njim povezane storitve,


C 18.2 

Razmnoževanje posnetih nosilcev zapisa,


G 47.9 

Trgovina na drobno zunaj prodajaln, stojnic in tržnic,


J 58.1 

Izdajanje knjig, periodike in drugo založništvo,


J 58.2 

Izdajanje programja,


J 63.1 

Obdelava podatkov in s tem povezane dejavnosti; obratovanje
  spletnih portalov,


K 62.0 

Računalniško programiranje, svetovanje in druge s tem
  povezane dejavnosti,


M 72.20 

Raziskovalna in razvojna dejavnost na področju družboslovja
  in humanistike,


N 82.1 

Pisarniške dejavnosti,


N 82.19 

Fotokopiranje, priprava dokumentov in druge posamične
  pisarniške dejavnosti,


N 82.3 

Organiziranje razstav, sejmov, srečanj,


P 85.5 

Drugo izobraževanje, izpopolnjevanje in usposabljanje,


R 91.0 

Dejavnost knjižnic, arhivov, muzejev in druge kulturne
  dejavnosti in


R 91.011

Dejavnost knjižnic.

IV. ORGANI JAVNEGA ZAVODA
8. člen
Organi javnega zavoda so:
-      
svet zavoda,
-      
direktor,
-      
strokovni svet,
-      
drugi organi, določeni s statutom zavoda.
9. člen
Organ upravljanja javnega zavoda je svet
zavoda.
Svet zavoda šteje sedem članov, od tega:
-      
trije predstavniki ustanovitelja,
-      
dva predstavnika Univerze v Ljubljani,
-      
enega predstavnika – študenta uporabnika knjižnice,
-      
enega predstavnika delavcev zavoda.
Predstavnika – študenta uporabnika
knjižnice imenuje Študentski svet Univerze v Ljubljani, predstavnika delavcev
zavoda izvolijo izmed sebe delavci na način, po postopku in pod pogoji,
določenimi z zakoni in statutom zavoda.
Mandatna doba članov sveta zavoda je štiri
leta, razen za predstavnika študenta uporabnika knjižnice, katerega mandatna
doba je eno leto.
Člani sveta so lahko imenovani oziroma
izvoljeni dvakrat zaporedoma.
Svet zavoda ima predsednika in njegovega
namestnika. Predsednika imenuje svet zavoda izmed predstavnikov ustanovitelja.
Svet zavoda je konstituiran, če je
imenovana oziroma izvoljena več kot polovica njegovih članov. Prvo sejo skliče
direktor zavoda.
10. člen
Svet zavoda:
1.    
določa:
- 
poslovno politiko in ukrepe za njeno izvajanje,
- 
finančni načrt javnega zavoda,
- 
načrt investicij in investicijskega vzdrževanja;
2.    
sprejema:
- 
letne in večletne programe dela in poročila o njihovi uresničitvi,
- 
statut javnega zavoda,
- 
interne akte o delovnih razmerjih,
- 
letno poročilo javnega zavoda,
- 
cenik storitev javnega zavoda,
- 
poročilo direktorja javnega zavoda;
3.    
odloča:
- 
o prodaji in nabavi osnovnih sredstev;
4.    
imenuje in razrešuje:
- 
direktorja javnega zavoda;
5.    
predlaga:
- 
ustanovitelju spremembo dejavnosti;
6.    
opravlja druge naloge v skladu s predpisi, tem sklepom in statutom.
Svet zavoda mora pridobiti soglasje ustanovitelja
k statutu, letnemu programu dela in finančnemu načrtu javnega zavoda.
Seja sveta zavoda je sklepčna, če je
navzoča večina njegovih članov, sklepe pa sprejema z večino glasov navzočih
članov. Za sprejem statuta in drugih splošnih aktov javnega zavoda, letnega
programa dela in finančnega načrta je potrebna večina glasov vseh članov sveta
zavoda.
11. člen
Direktorja javnega zavoda imenuje in
razrešuje svet zavoda s poprejšnjim soglasjem ustanovitelja.
Mandat direktorja je pet let, po preteku te
dobe pa je lahko ponovno imenovan.
Za direktorja je lahko imenovan, kdor
izpolnjuje naslednje pogoje:
-      
je državljan Republike Slovenije,
-      
ima univerzitetno izobrazbo,
-      
bibliotekarski izpit,
-      
da ima vsaj pet let delovnih izkušenj na vodstvenih delih v knjižničarstvu
ali drugi informacijski dejavnosti oziroma drugi sorodni dejavnosti,
-      
aktivno znanje vsaj enega svetovnega jezika,
-      
ima vodstvene in organizacijske sposobnosti.
Dodatni pogoji za imenovanje direktorja in
podrobnejši postopek imenovanja se lahko določijo s statutom javnega zavoda.
12. člen
Direktor:
-      
organizira in vodi delo ter poslovanje javnega zavoda,
-      
vodi strokovno delo javnega zavoda,
-      
predstavlja in zastopa javni zavod,
-      
predlaga poslovno politiko in ukrepe za njeno izvajanje,
-      
odgovarja za zakonitost dela,
-      
sprejema splošne akte, za katere ni pristojen drug organ po zakonu ali
tem sklepu,
-      
organizira in usklajuje delovni proces,
-      
skrbi za izvajanje odločitev sveta zavoda,
-      
predlaga program dela,
-      
daje poročilo o delu in poslovanju,
-      
skrbi za materialno in finančno poslovanje,
-      
odloča o disciplinski odgovornosti delavcev,
-      
določi sistemizacijo delovnih mest,
-      
opravlja druga dela v skladu s predpisi, tem sklepom in statutom.
13. člen
Strokovni svet sestavlja osem članov, ki
jih imenuje svet zavoda. Štiri člane imenuje na predlog direktorja izmed delavcev
javnega zavoda, ki opravljajo nosilne poklice in zunanjih strokovnjakov s
področja dela javnega zavoda, ostale člane pa na predlog ustanovitelja.
Strokovni svet obravnava vprašanja s
področja strokovnega dela javnega zavoda in daje direktorju ter svetu zavoda
mnenja, predloge in pobude za reševanje teh vprašanj.
Način imenovanja članov in trajanja
mandatov članov ter naloge strokovnega sveta natančneje določi statut javnega
zavoda.
V. DELOVNA RAZMERJA
14. člen
Za urejanje delovnih razmerij v javnem
zavodu se uporabljajo predpisi, ki veljajo za zaposlene v javnem sektorju ter
določbe kolektivne pogodbe za dejavnost visokega šolstva.
VI. PREMOŽENJE, S KATERIM JAVNI ZAVOD UPRAVLJA
15. člen
Za opravljanje dejavnosti uporablja javni
zavod premoženje v obsegu, s katerim je upravljala do uveljavitve tega sklepa
Centralna tehniška knjižnica Univerze v Ljubljani in ga izkazuje v bilanci
stanja.
VII. VIRI, NAČINI IN POGOJI PRIDOBIVANJA SREDSTEV ZA DELO
JAVNEGA ZAVODA
16. člen
Sredstva za delo pridobiva javni zavod:
-      
iz proračuna Republike Slovenije,
-      
s plačili za opravljene storitve,
-      
iz donacij, dediščin in daril,
-      
iz drugih virov.
Sredstva iz proračuna Republike Slovenije
pridobi javni zavod za opravljanje javne službe na podlagi sprejetega letnega
delovnega in finančnega načrta.
17. člen
Javni zavod upravlja in razpolaga s
premoženjem, ki ga uporablja za opravljanje svoje dejavnosti v skladu z namenom,
za katerega je bilo pridobljeno.
Javni zavod lahko obremeni ali odsvoji
nepremičnino oziroma opremo večje vrednosti, pridobljeno iz javnih sredstev, le
v soglasju z ustanoviteljem. Za opremo večje vrednosti se šteje oprema, za
nakup katere je v skladu s predpisom o javnih naročilih potreben razpis.
Javni zavod upravlja in razpolaga z
nepremičnino, pridobljeno iz drugih virov, v skladu z namenom, za katerega je
bila pridobljena.
VIII. PRAVICE, OBVEZNOSTI IN ODGOVORNOSTI JAVNEGA ZAVODA V
PRAVNEM PROMETU
18. člen
Javni zavod nastopa v pravnem prometu
samostojno, v svojem imenu in za svoj račun, z vsemi pravicami in obveznostmi
ter sklepa pravne posle za dejavnosti, določene v tem sklepu, brez omejitev.
Javni zavod odgovarja za obveznosti iz
prejšnjega odstavka s premoženjem, s katerim upravlja in razpolaga.
19. člen
Ustanovitelj odgovarja za obveznosti
javnega zavoda do vrednosti premoženja, pridobljenega iz javnih sredstev, s
katerim javni zavod upravlja in razpolaga.
IX. MEDSEBOJNE PRAVICE IN OBVEZNOSTI USTANOVITELJA IN JAVNEGA
ZAVODA
20. člen
Ustanovitelj zagotavlja možnosti za delo javnega
zavoda v obsegu, določenem s programom dela in finančnim načrtom, h katerima je
dal soglasje, ter uresničuje druge pravice v skladu s tem sklepom in drugimi
predpisi.
21. člen
Ministrstvo za visoko šolstvo, znanost in tehnologijo
in javni zavod lahko s pogodbo določita še druge medsebojne pravice in
obveznosti.
X. RAZPOLAGANJE S PRESEŽKOM PRIHODKOV NAD ODHODKI IN
PORAVNAVANJE PRIMANJKLJAJA SREDSTEV ZA DELO JAVNEGA ZAVODA
22. člen
Presežek prihodkov nad odhodki javnega
zavoda se uporablja za opravljanje in razvoj dejavnosti v naslednjih letih.
O načinu razpolaganja s presežkom prihodkov
nad odhodki odloča ustanovitelj na predlog sveta zavoda.
23. člen
O načinu poravnave primanjkljaja prihodkov
nad odhodki javnega zavoda, ki nastane pri izvajanju njegove dejavnosti, odloča
ustanovitelj na predlog sveta zavoda.

Sklep o ustanovitvi javnega zavoda Centralna
tehniška knjižnica Univerze v Ljubljani (Uradni list RS, št. 60/03)
vsebuje naslednje prehodne in končne določbe:
»XI. PREHODNE IN KONČNE DOLOČBE
24. člen
Člani sveta zavoda, ki opravljajo funkcijo
na dan uveljavitve tega sklepa, jo opravljajo do konstituiranja novega.
Svet zavoda po tem sklepu se konstituira
najpozneje v 3 mesecih po uveljavitvi tega sklepa.
25. člen
Direktor javnega zavoda opravlja funkcijo
do začetka dela direktorja, imenovanega po tem sklepu. Svet javnega zavoda mora
objaviti javni razpis najpozneje v 30 dneh po konstituiranju.
26. člen
Svet zavoda imenuje strokovni svet v skladu
s tem sklepom najpozneje v 60 dneh po konstituiranju.
27. člen
Javni zavod uskladi statut s tem sklepom v
3 mesecih po njegovi uveljavitvi.
28. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Centralna tehniška knjižnica Univerze v Ljubljani
(Uradni list RS, št. 44/07) vsebuje naslednjo končno določbo:
»KONČNA DOLOČBA
5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Centralna tehniška knjižnica Univerze v Ljubljani (Uradni list
RS, št. 90/10) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Javni zavod mora uskladiti statut s tem
sklepom v 90 dneh po njegovi uveljavitvi.
4. člen
Ta sklep začne veljati naslednji dan po
objavi v Uradnem listu Republike Slovenije.«.