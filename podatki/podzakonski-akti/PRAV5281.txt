I. UVODNE DOLOČBE
1. člen
(predmet pravilnika)
(1) S tem pravilnikom Ustavno sodišče Republike
Slovenije (v nadaljevanju: Ustavno sodišče) v skladu z Zakonom o Ustavnem
sodišču (v nadaljevanju: ZUstS) in Poslovnikom Ustavnega sodišča Republike
Slovenije (Uradni list RS, št. 93/03 – v nadaljevanju: Poslovnik) ureja
notranjo organizacijo dela, pisarniško poslovanje ter način vodenja in
izkazovanja statističnih podatkov o delu Ustavnega sodišča.
(2) S tem pravilnikom se v skladu z
zakonom, ki ureja varstvo osebnih podatkov, določajo postopki in ukrepi za
varovanje osebnih podatkov ter ravnanje s tajnimi podatki.
(3) Z urejanjem pisarniškega poslovanja se
določajo ravnanje z vlogami in pisanji, vrste vpisnikov, podatki, ki se vanje
vpisujejo, in način vodenja vpisnikov ter način poslovanja s spisi.
(4) V tem pravilniku uporabljeni izrazi,
zapisani v moški spolni slovnični obliki, se uporabljajo kot nevtralni za moške
in ženske.
II. NOTRANJA ORGANIZACIJA
1. Notranja organizacija sekretariata
Ustavnega sodišča
2. člen
(službe sekretariata)
(1) Delo sekretariata Ustavnega sodišča je
organizirano v službah, ki jih določa Poslovnik.
(2) Za obravnavanje posameznih vprašanj, ki
so pomembna za usklajeno delovanje sekretariata, lahko generalni sekretar
skliče skupni sestanek vodij ene ali več organizacijskih enot.
3. člen
(strokovna služba)
(1) Delo v zvezi s pripravo poročil in
osnutkov odločb in sklepov v zadevah iz pristojnosti Ustavnega sodišča opravlja
v skladu s Poslovnikom strokovna služba.
(2) Za obravnavanje posameznih vprašanj, ki
so pomembna za delovanje strokovne službe, lahko generalni sekretar Ustavnega
sodišča (v nadaljevanju: generalni sekretar) skliče kolegij namestnika,
pomočnikov generalnega sekretarja in svetovalecv Ustavnega sodišča (v
nadaljevanju: svetovalci).
(3) Namestnik in pomočniki generalnega
sekretarja lahko na področjih dela, na katerih vodijo strokovno delo,
sklicujejo kolegije svetovalcev zaradi obravnave strokovnih vprašanj.
4. člen
(oddelki službe za dokumentacijo in
informatiko)
Službo za dokumentacijo in informatiko
sestavljajo naslednji oddelki:
-      
oddelek za ustavnosodno evidenco,
-      
knjižnica in
-      
oddelek za informatiko.
5. člen
(pomočnika direktorja Ustavnega sodišča)
Direktorja Ustavnega sodišča (v
nadaljevanju: direktor) nadomešča v njegovi odsotnosti pomočnik direktorja, ki
ga direktor za to pooblasti.
6. člen
(oddelki službe za splošne in finančne
zadeve)
Službo za splošne in finančne zadeve
sestavljajo naslednji oddelki:
-      
finančni in kadrovski oddelek,
-      
pravni oddelek,
-      
administrativni oddelek,
-      
tehnični oddelek in
-      
razdelilnica hrane.
7. člen
(vodenje oddelkov)
Oddelke služb vodijo vodje oddelkov, če ti
niso določeni, pa neposredno vodja organizacijske enote.
2. Delovni čas
8. člen
(čas poslovanja Ustavnega sodišča)
(1) Ustavno sodišče posluje pet delovnih
dni v tednu in sicer ob ponedeljkih, torkih, sredah, četrtkih in petkih.
(2) Ustavno sodišče lahko odloči, da se
delovni dan med praznikom in soboto ali nedeljo in praznikom nadomesti z delom
v soboto v istem mesecu, če se na ta način zagotovi večja učinkovitost dela ter
zmanjšajo materialni stroški.
9. člen
(poslovanje Ustavnega sodišča in delovni
čas zaposlenih)
(1) Ustavno sodišče posluje ob delovnikih
od 8. do 16. ure, ob dnevih, ko tako odredi generalni sekretar zaradi potreb
dela Ustavnega sodišča, pa od 8. do 18. ure. 
(2) Delovni čas zaposlenih se uredi s
splošnim aktom Ustavnega sodišča tako, da se zagotovi nemoteno in učinkovito
poslovanje Ustavnega sodišča.
III. ZAVAROVANJE
10. člen
(varovanje zgradbe)
(1) Zgradba Ustavnega sodišča je v času, ki
ga določi Ustavno sodišče, fizično varovana s prisotnostjo varnostnika in s tehničnimi
sredstvi. V preostalem času je varovana s tehničnimi sredstvi.
(2) V razpravni dvorani Ustavnega sodišča
in glavni pisarni mora biti na nevidnem mestu nameščena naprava, s katero je
mogoče v primeru ogroženosti nemudoma opozoriti varnostnika.
11. člen
(vstop v zgradbo za udeležence v postopku
in obiskovalce)
(1) Udeleženci v postopku in obiskovalci
Ustavnega sodišča se ob vstopu izkažejo z osebnim dokumentom.
(2) Obiskovalec mora varnostniku povedati,
kam je namenjen. Če osebe, h kateri je namenjen, ni v zgradbi Ustavnega
sodišča, varnostnik obiskovalcu ne dovoli vstopa. Obiskovalca varnostnik vpiše
v seznam, ki se vodi dnevno. Seznami se hranijo dvanajst mesecev, zatem pa se
uničijo. Vpogled v seznam imata samo generalni sekretar in direktor. Podatki iz
seznama se lahko uporabijo samo v primeru, če obstajajo razlogi za sum, da je
bilo v zgradbi storjeno kaznivo dejanje, ali v primeru ogrožanja varnosti
sodnega osebja ali zgradbe.
(3) Varnostnik dovoli udeležencu v postopku
obisk glavne pisarne v času uradnih ur, drugače pa le po poprejšnjem dovoljenju
vodje glavne pisarne.
(4) Obisk zgradbe Ustavnega sodišča z
namenom njenega ogleda kot kulturnega spomenika je dovoljen ob spremstvu
pooblaščene osebe in po vnaprejšnji najavi v pisarni direktorja. Če se ogled
izvede v času, ko Ustavno sodišče posluje, mora biti organiziran tako, da ne
moti dela Ustavnega sodišča.
12. člen
(vstop v zgradbo za sodno osebje)
(1) Sodnikom Ustavnega sodišča (v
nadaljevanju: ustavni sodnik), generalnemu sekretarju in direktorju je dovoljen
vstop v zgradbo Ustavnega sodišča ob vsakem času.
(2) Sodnemu osebju je dovoljen vstop in
zadrževanje v zgradbi Ustavnega sodišča vsak delovnik ves čas prisotnosti
varnostnika in ob sobotah v času prisotnosti varnostnika. Zunaj tega časa potrebuje
sodno osebje pisno dovoljenje generalnega sekretarja oziroma direktorja.
13. člen
(vstop oboroženih oseb)
V zgradbo Ustavnega sodišča brez dovoljenja
predsednika Ustavnega sodišča (v nadaljevanju: predsednik) ni dovoljen vstop
oboroženim osebam, razen osebam, ki varujejo osebe na protokolarnem obisku pri
Ustavnem sodišču, oziroma pooblaščenim uradnim osebam zavodov za prestajanje
kazni in policije ob privedbi oseb.
14. člen
(navodila za zavarovanje)
Direktor lahko v skladu z določbami tega
pravilnika izda podrobnejša navodila za zavarovanje.
IV. VAROVANJE TAJNOSTI IN VAROVANJE OSEBNIH PODATKOV
1. Opredelitev tajnosti podatkov in varstva
osebnih podatkov
15. člen
(varstvo osebnih podatkov)
(1) Sodno osebje mora kot tajnost varovati
vse, kar v okviru opravljanja svojega dela zve o strankah, njihovih pravnih in
dejanskih razmerjih, ter varovati tajnost vseh podatkov, za katere je v skladu
z zakonom ali na njegovi podlagi izdanim predpisom določeno, da so tajni.
(2) Oseba, ki ji je dovoljen vpogled v spis,
pred vpogledom podpiše posebno izjavo o varovanju osebnih podatkov, s katerimi
se ob vpogledu seznani (obr. št. 1).
16. člen
(izražanje stališč o odprtih zadevah)
Sodno osebje v javnosti ne sme izražati
svojega mnenja o vprašanjih, ki so predmet zadeve, ki je v postopku odločanja
pred Ustavnim sodiščem. Prav tako ne sme javno komentirati odločitev Ustavnega
sodišča, razen v strokovnih delih.
17. člen
(tajni podatki)
(1) Kot tajni se štejejo zaupni podatki, ki
so predloženi Ustavnemu sodišču in ki so v skladu z zakonom označeni kot tajni,
in podatki, za katere je tako določeno z akti Ustavnega sodišča oziroma s
posebno odločitvijo Ustavnega sodišča.
(2) Dostop do tajnih podatkov imajo samo
ustavni sodniki, generalni sekretar in sodno osebje, ki podatke potrebuje pri
izvrševanju svojih dolžnosti.
18. člen
(način ravnanja s tajnimi podatki)
(1) Način ravnanja z listinami, ki jih
prejme Ustavno sodišče in na katerih je oznaka tajnosti, je enak ne glede na
vrsto označene tajnosti in ne glede na oznako stopnje zaupnosti, kolikor ni s
tem pravilnikom drugače določeno.
(2) Ustavno sodišče ne sme spreminjati
označbe tajnosti in zaupnosti podatkov, ki jih določijo drugi državni organi
ali pravne osebe, ki Ustavnemu sodišču predložijo listine z oznako tajnosti.
(3) Listine iz prvega odstavka tega člena
se hranijo v sefu generalnega sekretarja in se jih praviloma ne razmnožuje. Če
se listine kopirajo zaradi obravnave na seji Ustavnega sodišča, se kopije
predložijo ustavnim sodnikom na sami seji oštevilčene v zaprti kuverti z
ustreznimi oznakami, ustavni sodniki pa jih po končani obravnavi vrnejo
generalnemu sekretarju, ki jih shrani v sefu za čas, dokler o zadevi ni
odločeno. Ko je zadeva končana, generalni sekretar poskrbi, da se kopije na
predpisan način uničijo.
(4) Kopije iz prejšnjega odstavka naredi po
odredbi generalnega sekretarja vodja njegove pisarne ali ob njeni prisotnosti
sodna oseba, zadolžena za razmnoževanje gradiv.
(5) Ustavni sodnik ali svetovalec lahko v
zvezi z zadevo, ki mu je dodeljena v delo, prevzame na vpogled listine z oznako
zaupnosti, tako da vpogled opravi v svoji pisarni, vendar mora listine, preden
zapusti zgradbo Ustavnega sodišča, vrniti v sef.
(6) Ključ sefa hrani vodja pisarne
generalnega sekretarja, ki vodi tudi evidenco o vpogledih v listine ter o
izdelavi kopij posameznih listin. Evidenca o vpogledu vsebuje podatke iz 44.
člena tega pravilnika.
(7) Če je zaradi posebne zakonske ureditve
potrebno drugačno ravnanje s tajnimi podatki, jih generalni sekretar predloži
predsedniku, ki v skladu z zakonom odredi način poslovanja z njimi.
19. člen
(interni podatki)
(1) Podatki, ki se nanašajo na delo
Ustavnega sodišča ali so v zvezi z delom Ustavnega sodišča in so tako pomembni,
da bi z njihovim razkritjem nastale ali bi lahko nastale škodljive posledice za
izvrševanje pristojnosti Ustavnega sodišča ali za nemoteno delo sekretariata,
se določijo kot tajni in označijo s stopnjo zaupnosti “interno”. Stopnjo in
trajanje zaupnosti določi Ustavno sodišče, če nista določena že z aktom, ki za
posamezne podatke določa stopnjo in trajanje zaupnosti.
(2) Z osebnimi podatki se glede na njihovo
vsebino ravna kot s tajnimi podatki. Stopnjo zaupnosti zbirk osebnih podatkov
določi Ustavno sodišče.
(3) Osebni podatki o ustavnih sodnikih,
generalnem sekretarju in sodnem osebju se hranijo kot zaupni v personalnih
mapah v posebnem sefu, do katerega ima dostop samo pooblaščena sodna oseba.
Personalno mapo lahko pooblaščena oseba predloži le predsedniku, generalnemu
sekretarju ali direktorju na njihovo zahtevo. Vsak vpogled v personalno mapo se
zaznamuje v spisu.
(4) Sodna oseba, pooblaščena za hrambo
personalnih map, hrani na enak način prijave, s katerimi se posamezniki
prijavijo na razpisano prosto mesto v sekretariatu Ustavnega sodišča. Prijave
se hranijo eno leto po zaključenem razpisnem postopku oziroma do pravnomočne
odločitve v upravnem sporu.
2. Varovanje računalniške opreme
20. člen
(varovanje prostorov)
(1) Prostori, v katerih se nahaja
računalniška strojna, komunikacijska in programska oprema ali v katerih so shranjeni
podatki, se varujejo z organizacijskimi, fizičnimi, in tehničnimi ukrepi, ki
onemogočajo nepooblaščenim osebam dostop do opreme in podatkov.
(2) Dostop v varovane prostore je ustavnim
sodnikom, generalnemu sekretarju in sodnemu osebju dovoljen v času, v katerem
imajo dostop v zgradbo Ustavnega sodišča. Dovoljenje generalnega sekretarja
oziroma direktorja za bivanje v zgradbi Ustavnega sodišča v času, ko zgradba ni
fizično varovana, zajema tudi dovoljenje za uporabo osebnih podatkov, ki so
potrebni za opravljanje dela.
(3) V varovanih prostorih, v katerih se
hranijo tajni podatki, morajo varnostni ukrepi omogočiti poln nadzor nad delom
in gibanjem v teh prostorih. Ob odsotnosti ustavnih sodnikov ali sodnega osebja
se morajo ti prostori zaklepati. Ključi se uporabljajo in hranijo v skladu z
odredbo direktorja.
21. člen
(varovanje podatkov in opreme)
(1) Izven delovnega časa oziroma v času, ko
ustavni sodniki, generalni sekretar in sodno osebje niso prisotni, morajo biti
omare in pisalne mize, v katerih se nahajajo sredstva, na katerih so zapisani
ali posneti zaupni ali osebni podatki, strojna in programska oprema,
zaklenjene, računalniki in druga strojna oprema izklopljeni in fizično ali
programsko zaklenjeni.
(2) Ustavni sodniki, generalni sekretar in
sodno osebje ne smejo puščati sredstev, ki vsebujejo osebne podatke, na mizah v
prisotnosti oseb, ki nimajo pravice vpogleda vanje.
(3) V prostorih, ki so namenjeni poslovanju
z udeleženci v postopku, morajo biti sredstva, ki vsebujejo zaupne ali osebne podatke,
in računalniški zasloni nameščeni tako, da stranke nimajo vpogleda v podatke.
22. člen
(popravila in spreminjanje informacijske
opreme)
(1) Vzdrževanje računalniške in druge
informacijske strojne opreme je dovoljeno samo z vednostjo pooblaščene osebe,
izvaja pa ga lahko samo pooblaščeno sodno osebje ali osebe, ki imajo z Ustavnim
sodiščem v ta namen sklenjeno pogodbo.
(2) Vzdrževalci prostorov, strojne in
programske opreme in obiskovalci se smejo v varovanih prostorih gibati samo z
vednostjo pooblaščene osebe, v prostorih, v katerih so nameščeni strežniki in
vozlišča računalniškega omrežja, pa samo ob prisotnosti pooblaščene sodne
osebe.
3. Varovanje sistemske in aplikativne
programske računalniške opreme
23. člen
(varovanje programske opreme)
Dostop do podatkov in programske opreme se
varuje tako, da se dovoli dostop samo za to vnaprej določenemu osebju oziroma
osebam, ki v skladu s pogodbo opravljajo dogovorjene storitve.
24. člen
(spreminjanje programske opreme)
(1) Spreminjanje in dopolnjevanje sistemske
in aplikativne programske opreme je dovoljeno samo na podlagi dovoljenja
generalnega sekretarja, izvajajo pa jih lahko samo pooblaščeno sodno osebje ter
fizične ali pravne osebe, ki imajo z Ustavnim sodiščem v ta namen sklenjeno
pogodbo.
(2) Aplikativna programska oprema se
shranjuje in varuje na enak način kot osebni podatki.
25. člen
(nadzor)
(1) Vsebina strežnikov in delovnih postaj,
kjer se nahajajo pomembni podatki, se vsakodnevno preveri glede na prisotnost
računalniških virusov. V ta namen se na delovnih postajah in strežnikih namesti
ustrezen protivirusni program, ki se redno posodablja.
(2) Vsi podatki in programska oprema, ki so
namenjeni uporabi v računalniškem informacijskem sistemu Ustavnega sodišča in
prispejo na Ustavno sodišče v elektronski obliki, morajo biti pred uporabo
preverjeni glede na prisotnost računalniških virusov.
26. člen
(vnos ali iznos programske opreme)
(1) Programsko opremo lahko na delovnih
postajah in strežnikih namesti samo pooblaščeno sodno osebje ali ob njihovi prisotnosti
zunanji izvajalci na podlagi sklenjene pogodbe z Ustavnim sodiščem.
(2) Ustavni sodniki, generalni sekretar in
sodno osebje ne smejo nameščati programske opreme brez vednosti pooblaščene
sodne osebe. Prav tako ne smejo odnašati programske opreme iz Ustavnega sodišča
brez dovoljenja generalnega sekretarja in vednosti pooblaščene sodne osebe,
zadolžene za delovanje računalniškega sistema. Generalnemu sekretarju izda
dovoljenje za iznos opreme predsednik.
27. člen
(varovanje dostopa do podatkov)
(1) Dostop do delovne postaje, strežnikov,
elektronske pošte in drugih virov se varuje s sistemom gesel in s pravili
dostopa, ki opredeljujejo pravice dostopa posameznega uporabnika ali skupine
uporabnikov.
(2) Dostop do podatkov prek aplikativne
programske opreme se varuje s sistemom gesel za avtorizacijo in identifikacijo
uporabnikov programov in podatkov. Način dodeljevanja gesel, njihovega
hranjenja in spreminjanja ter pravice dostopa določi generalni sekretar.
(3) Kadar je ogrožena varnost podatkov ali
kadar se ugotovi zloraba podatkov, informacij ali varnostnih pravil, generalni
sekretar uporabniku odvzame pravice dostopa do posameznih informacijskih virov.
28. člen
(varovanje gesel)
(1) Sodno osebje mora varovati sredstva za
dostop do podatkov (gesla, kartice, spletna potrdila), tako da ta niso dostopna
drugim.
(2) Kadar sodno osebje ni prisotno na
delovnem mestu, mora biti delovna postaja zaklenjena, tako da nepooblaščenim
osebam ni mogoč vpogled podatkov.
29. člen
(varovanje sistemskih gesel)
(1) Vsa gesla in postopki, ki se
uporabljajo za sistemski dostop do notranjih ali zunanjih računalniških virov,
se hranijo v zapečatenih ovojnicah v ognjevarni omari in se jih varuje kot
tajnost.
(2) Uporabi se jih samo v izrednih
okoliščinah. Vsaka uporaba vsebine zapečatenih ovojnic se dokumentira. Po vsaki
takšni uporabi se gesla spremenijo.
30. člen
(varnostne kopije)
(1) Za potrebe restavriranja računalniškega
sistema ob okvarah in ob drugih izjemnih primerih se zagotavlja redna izdelava
kopij vsebine strežnikov.
(2) Te kopije se hranijo na za to določenih
mestih, ki morajo biti ognjevarna, zavarovana proti poplavam in
elektromagnetnim motnjam, v okviru predpisanih klimatskih pogojev ter
zaklenjena.
(3) Pravila izdelave varnostnih kopij
določi generalni sekretar.
31. člen
(uporaba interneta)
(1) Pooblaščeno sodno osebje skrbi za
ustrezno varovanje lokalnega omrežja pred zlonamernimi posegi z interneta.
(2) Pravila dostopa do interneta določi
generalni sekretar.
(3) Pravila uporabe elektronske pošte
določi generalni sekretar.
32. člen
(delo na domu)
(1) Uporaba računalniške opreme na domu ali
drugih lokacijah izven poslovnih prostorov mora biti vnaprej odobrena,
uporabniki morajo upoštevati enaka varnostna pravila, kot veljajo na delovnem
mestu. Oprema mora biti ves čas varovana in zaščitena.
(2) V primerih iz prejšnjega odstavka je
dostop do storitev in podatkov na Ustavnem sodišču mogoč le prek varovanega
omrežja državnih organov (v nadaljevanju: HKOM) in s pomočjo ustreznih
varnostnih tehnik.
(3) Opremo in gesla za dostop do HKOM in do
storitev znotraj njega morajo uporabniki varovati na način, določen v prvem
odstavku 28. člena tega pravilnika.
4. Varovanje drugih podatkov
33. člen
(varovanje pečatov)
S pečati Ustavnega sodišča in drugimi
pripomočki, s katerimi bi bilo mogoče ponarediti dokumente, se ravna kot s
tajnimi podatki. Pečati Ustavnega sodišča so oštevilčeni z zaporednimi
številkami od 1 naprej. V sefu, v katerem se hranijo listine z oznako tajnosti,
se hrani kopija odredbe generalnega sekretarja o tem, katerim sodnim osebam je
poverjeno hranjenje pečata z ustrezno številko.
34. člen
(iznos sredstev in listin)
(1) Listine oziroma sredstva, ki vsebujejo
podatke z oznako tajnosti oziroma podatke iz prvega odstavka 19. člena tega
pravilnika, ustavni sodniki, generalni sekretar in sodno osebje ne smejo
odnašati iz zgradbe Ustavnega sodišča.
(2) Iznos drugih sredstev, ki vsebujejo
osebne podatke, je dovoljen na podlagi dovoljenja generalnega sekretarja
oziroma direktorja.
(3) Ne glede na določbo prvega odstavka tega
člena lahko ustavni sodniki, generalni sekretar in svetovalci zaradi dela na
domu iz zgradbe Ustavnega sodišča odnesejo kopije izvirnih spisov v zadevah iz
pristojnosti Ustavnega sodišča, ki jih rešujejo. V tem primeru ne smejo
nepooblaščenim osebam dovoliti vpogleda v spise, poskrbeti pa morajo, da vse
listine iz kopije spisa po končanem delu vrnejo v zgradbo Ustavnega sodišča.
35. člen
(hramba kopij spisov)
Kopije izvirnikov spisov hranijo ustavni
sodniki, generalni sekretar in sodno osebje v zaprtih omarah.
36. člen
(varovanje podatkov, ki niso javni)
Prek računalnikov, ki so v knjižnici
Ustavnega sodišča ali so drugače namenjeni zagotavljanju javnosti dela
Ustavnega sodišča, ne sme biti mogoč dostop do katerekoli baze podatkov, ki ni
javna.
37. člen
(prenos tajnih in osebnih podatkov)
Tajne in osebne podatke je dovoljeno
prenašati z informacijskimi, telekomunikacijskimi in drugimi sredstvi le po
postopkih, ki nepooblaščenim osebam preprečujejo prilaščanje, uničenje ali
spreminjanje podatkov ter neopravičeno seznanjanje z njihovo vsebino.
38. člen
(zbirke osebnih podatkov)
(1) Opis zbirk osebnih podatkov, katerih
upravljalec je Ustavno sodišče, se vodi v katalogu podatkov v skladu z zakonom,
ki ureja varstvo osebnih podatkov.
(2) Pisarniško poslovanje Ustavnega sodišča
mora v vsakem primeru posredovanja osebnih podatkov zagotoviti naknadno
ugotavljanje:
1.    
kateri osebni podatki, kdaj in na kakšen način
so bili posredovani,
2.    
kdo je sodeloval pri posredovanju in
3.    
kdo je odredil, da se osebni podatki
posredujejo.
39. člen
(izbris podatkov)
(1) Po poteku roka arhiviranja se podatki
uničijo ali zbrišejo.
(2) Za brisanje podatkov z računalniških
medijev se uporabi takšna metoda brisanja, ki onemogoča restavracijo vseh ali
dela zbrisanih podatkov. Podatki na listinah ali drugih oblikah evidence
klasičnih medijev se uničijo na način, ki onemogoča razpoznavanje njihove
vsebine.
(3) Na način iz prejšnjega odstavka je
treba uničiti tudi vse pomožno gradivo.
5. Odgovornost za varovanje tajnosti in
varstvo osebnih podatkov
40. člen
(varovanje tajnosti)
Vsak, ki se v okviru opravljanja dela na
Ustavnem sodišču seznani z zaupnimi ali osebnimi podatki, mora izvajati
predpisane postopke in ukrepe za varstvo in zavarovanje podatkov. Obveznost
varovanja tajnih in osebnih podatkov ne preneha s prenehanjem službenega
oziroma delovnega razmerja v Ustavnem sodišču.
41. člen
(odgovornost za kršitve)
Kršitev varovanja tajnosti in kršitev
varovanja osebnih podatkov sta težji disciplinski kršitvi obveznosti iz
delovnega razmerja, za kateri je sodno osebje sekretariata Ustavnega sodišča
disciplinsko odgovorno v skladu z zakonom, ki ureja odgovornost javnih
uslužbencev.
42. člen
(odgovornost predstojnikov)
Za izvajanje postopkov in ukrepov za
varovanje tajnih in osebnih podatkov sta v okviru svojih pristojnosti odgovorna
generalni sekretar in direktor.
43. člen
(odgovornost pogodbenih strank)
Zunanji sodelavci Ustavnega sodišča smejo
na podlagi pogodbe opravljati samo storitve obdelave tajnih in osebnih podatkov
v okviru pogodbenih pooblastil in jih ne smejo obdelovati ali kako drugače
uporabljati za noben drug namen. Pogodba, ki se sklene za opravljanje teh
storitev, mora vsebovati tudi pogoje in ukrepe za zagotovitev varstva in
zavarovanja zaupnih ali osebnih podatkov.
V. POSLOVANJE USTAVNEGA SODIŠČA
1. Poslovanje z udeleženci v postopku
44. člen
(evidenca vpogleda v spis)
O vpogledu v spis se vodi posebna pomožna
knjiga, v katero se vpišejo naslednji podatki: opravilna številka vpogledanega
spisa, ime in priimek osebe, ki je dala dovoljenje za vpogled, če je to
potrebno, in datum, ko je bilo dovoljenje dano, ime, priimek in podpis osebe,
ki je spis vpogledala, ter njeno stalno prebivališče oziroma sedež, njen
položaj v postopku (npr. pooblaščenec, pobudnik), datum in uro vpogleda ter
podpis pooblaščene sodne osebe, ki je nadzirala vpogled v spis, ter listovne
številke izdanih kopij listin iz spisa.
45. člen
(uradni zaznamek)
(1) Kadar sodno osebje Ustavnega sodišča
pri poslovanju uporablja telefon, se o vsebini telefonskega pogovora v
ustreznem spisu napravi uradni zaznamek z bistvenimi podatki pogovora ter
datumom in podpisom osebe, ki je zaznamek sestavila.
(2) Kadar je treba udeležence v postopku
obvestiti o preložitvi ali preklicu javne obravnave ali v drugih primerih, ko
ni dovolj časa za obveščanje s pisemsko pošiljko, lahko Ustavno sodišče uporabi
tudi brzojav, pošlje telefaks ali elektronsko sporočilo. V odredbi o uporabi
brzojava, telefaksa ali elektronske pošte mora biti v spisu navedeno celotno
besedilo brzojava, fotokopija oddanega telefaksa oziroma elektronskega
sporočila.
(3) Kadar se pri poslovanju uporablja
elektronska pošta, se vsebina sporočila natisne in hrani v spisu.
2. Uradne ure za udeležence v postopku
46. člen
(uradne ure)
(1) Pri vhodu v zgradbo Ustavnega sodišča
mora biti na vidnem mestu označen čas poslovanja Ustavnega sodišča in čas
uradnih ur za udeležence v postopku. Uradne ure za udeležence v postopku morajo
biti objavljene tudi na spletni strani Ustavnega sodišča.
(2) Uradne ure za udeležence v postopku
določi Ustavno sodišče z letnim razporedom dela.
47. člen
(oglasna deska)
Oglasna deska Ustavnega sodišča, na kateri
se objavljajo akti ali druga pisanja v skladu s procesnimi pravili, se namesti
na vidnem mestu.
3. Sodna pisanja
48. člen
(oznake in podpis)
(1) Na vseh odločbah, sklepih in drugih
pisanjih Ustavnega sodišča mora biti v levem zgornjem kotu napis “Republika
Slovenija, Ustavno sodišče”, grb Republike Slovenije, opravilna številka zadeve
in datum pisanja.
(2) Vsa pisanja Ustavnega sodišča morajo
biti podpisana. Sklepe Ustavnega sodišča, izdane po tretjem odstavku 55. člena
ZUstS, podpiše predsednik senata, v njegovi odsotnosti namestnik predsednika
senata, ki je določen z letnim razporedom dela. Druga pisanja v zadevi, ki jo
po veljavnih predpisih rešuje Ustavno sodišče, podpisuje ustavni sodnik, ki mu
je zadeva dodeljena v delo (v nadaljevanju: sodnik poročevalec), kolikor
Poslovnik ne določa drugače.
(3) Predsedniku senata se sklep o zavrženju
ali nesprejemu ustavne pritožbe oziroma sklep o ustavitvi postopka za preizkus
ustavne pritožbe predloži v podpis po poteku roka iz četrtega odstavka 55.
člena ZUstS oziroma po preteku roka iz drugega odstavka 75. člena Poslovnika.
(4) Če je ustavna pritožba sprejeta v
obravnavo po določbi četrtega odstavka 55. člena ZUstS, podpiše sklep o
sprejemu predsednik.
(5) V odsotnosti sodnika poročevalca
podpiše pisanja, katerih odpreme ni mogoče odlagati, predsednik. V odsotnosti
predsednika in vseh ustavnih sodnikov lahko podpiše pisanje, ki ga je treba
nujno odpremiti, generalni sekretar.
(6) Pisanja v zadevah sodne uprave
podpisuje predsednik oziroma v skladu s svojimi pristojnostmi ali na podlagi
sklepa Ustavnega sodišča ali odredbe predsednika generalni sekretar oziroma
direktor.
49. člen
(redakcijska pravila)
Način navajanja zakonskih predpisov,
udeležencev v postopku in druga redakcijska pravila o obliki odločb ali sklepov
Ustavnega sodišča določi Komisija za redakcijo Ustavnega sodišča.
50. člen
(izvirnik in kopije pisanj)
(1) Podpisan izvirnik pisanja Ustavnega
sodišča se hrani v spisu.
(2) Če je bilo pisanje odpravljeno po
elektronski poti in podpisano z elektronskim podpisom, se izvirnik hrani v
elektronski obliki, kopija pa kot natisnjeno poslano elektronsko sporočilo.
(3) Izvirniki in kopije pisanj, ki obsegajo
več listov, morajo biti speti.
(4) Udeležencem v postopku se vročajo
kopije odločb in sklepov, dopisi in druga pisanja pa se vročajo praviloma v
izvirniku.
51. člen
(potrdilo o dejstvih iz vpisnika)
(1) Udeležencu v postopku ali upravičeni
osebi se z dovoljenjem predsednika lahko izda potrdilo o dejstvih, ki so
razvidna iz vpisnika.
(2) Potrdilo iz prejšnjega odstavka se izda
na podlagi pisne zahteve, ki se vloži v obstoječi spis skupaj s kopijo izdanega
potrdila.
VI. PISARNIŠKO POSLOVANJE
1. Sprejemanje vlog in drugih pisanj
52. člen
(1) Vsa pisanja, ki prihajajo na Ustavno
sodišče po pošti, prevzema na pošti sodna oseba, ki ima posebno pooblastilo
generalnega sekretarja.
(2) Preden prevzame pooblaščena sodna oseba
na pošti pošiljko, se mora v navzočnosti poštnega delavca prepričati, ali sta
ovoj in pečat nepoškodovana. Če ugotovi na pošti pomanjkljivosti, mora vložiti
na pošti reklamacijo takoj ob vročitvi pošiljke, da se ta komisijsko pregleda
in sestavi zapisnik. O tem mora obvestiti generalnega sekretarja.
(3) Sodna oseba prevzame na pošti tudi
pošiljke, ki niso pravilno frankirane.
53. člen
(prevzem pisanja)
(1) Pošto iz prvega odstavka prejšnjega
člena, kakor tudi vsa druga pisanja, ki se pošiljajo na Ustavno sodišče od
organov ali organizacij z dostavno knjigo ali jih udeleženci v postopku
prinesejo neposredno, prevzema na Ustavnem sodišču sodno osebje glavne pisarne,
ki potrdi prevzem v dostavni knjigi, na drugopisu pisanja ali o prevzemu pa
izda posebno potrdilo.
(2) Sodno osebje glavne pisarne odtisne na prvo
stran izvirnika pisanja oziroma na kopijo elektronskega sporočila prejemno
štampiljko, v kateri označi datum prejema vloge, število prilog in se podpiše.
Če je pisanje prejeto po pošti, se izvirniku pisanja priloži ovojnica.
(3) Pisanja, poslana po elektronski poti,
ki so podpisana z varnim elektronskim podpisom, sodno osebje glavne pisarne
natisne, opremi z oznakami iz prejšnjega odstavka, in predloži generalnemu
sekretarju.
(4) Sodno osebje glavne pisarne ne odpre
pošiljk, naslovljenih na predsednika, ustavne sodnike, generalnega sekretarja
ali drugo sodno osebje, ter pošiljk, ki so označene kot tajne. Na te pošiljke
odtisne prejemno štampiljko na ovojnico in jo izroči naslovniku, tajno pošto pa
generalnemu sekretarju.
(5) Če pošiljka, naslovljena na predsednika,
ustavne sodnike, generalnega sekretarja ali drugo sodno osebje, zadeva uradno
poslovanje Ustavnega sodišča, naslovnik nemudoma vrne pisanje glavni pisarni,
ki z njim ravna kot z drugimi pisanji, naslovljenimi na Ustavno sodišče. Če je
takšna pošiljka prispela po elektronski poti in je podpisana z varnim
elektronskim podpisom, jo posreduje sodnemu osebju glavne pisarne, ki z njo
ravna na način, določen v tretjem odstavku tega člena.
(6) Pisanja, ki jih prejme Ustavno sodišče
in so označena kot tajna (prvi odstavek 18. člena), se hranijo v sefu
generalnega sekretarja in se ne razmnožijo. V popisu spisa se označi, da je
pisanje pod določeno redno in listovno številko tajno in kje se hrani. Če je
tajno pisanje priloženo kot priloga dopisu, ki nima te oznake, se na izvirniku
dopisa označi, da obstaja tajna priloga in kje se nahaja, drugače se ustavne
sodnike in svetovalca, ki mu je zadeva dodeljena v delo, o tem posebej obvesti.
54. člen
(pomote)
(1) Pisanja, ki so naslovljena na druge
organe in so napačno prispela k Ustavnemu sodišču, opremi sodno osebje glavne
pisarne s prejemno štampiljko zaradi varovanja roka in jih nato vodja glavne
pisarne odpremi pravemu naslovniku.
(2) Pisanja, ki so očitno pomotoma izročena
ali poslana Ustavnemu sodišču, opremi sodno osebje glavne pisarne z dohodnim
zaznamkom in jih po odredbi generalnega sekretarja odpravi pristojnemu organu
ter o tem obvesti vložnika pisanja. Ustavno sodišče hrani kopijo pisanja ter
obvestilo vložniku pisanja. Pisanje se vpiše v vpisnik iz 104. člena tega
pravilnika.
55. člen
(določitev vpisnika in druge odredbe)
(1) Pošto predloži vodja glavne pisarne
generalnemu sekretarju, ki pisanje parafira, v novih zadevah odredi vrsto
vpisnika, kamor naj se zadeva vpiše, v zadevah ustavnih pritožb določi senat v
skladu z razporedom dela, dodeli zadevo svetovalcu, odredi, za koga se pisanje
razmnoži, oziroma odredi drug način postopanja z vlogo.
(2) V zadevah, v katerih je že odprt spis,
sodno osebje glavne pisarne označi pisanje v skladu z določbami tega
pravilnika, generalni sekretar pa ga ob odtisu prejemne štampiljke parafira.
(3) Ob odsotnosti generalnega sekretarja in
njegovega namestnika se pošta predloži osebi, ki jo pooblasti generalni
sekretar.
56. člen
(dnevna pošta)
(1) Vodja glavne pisarne obvesti dnevno
predsednika, ustavne sodnike, generalnega sekretarja in svetovalce ter
predstojnika službe za analize in mednarodno sodelovanje o prispeli pošti v
zadevah, ki jih po veljavnih predpisih rešuje Ustavno sodišče, vlogah, ki jih
rešuje generalni sekretar, ter o odpremljeni pošti v teh zadevah.
(2) Pri prejeti pošti vsebuje obvestilo pri
novo prejetih zadevah podatke o vlagatelju, opredelitev zadeve in njeno
opravilno številko, oznako sodnika poročevalca in svetovalca, ki mu je zadeva
dodeljena v delo, pri že odprtih zadevah pa kratko oznako vsebine vloge in
podatek o opravilni številki spisa, v katerega je vložena, ter oznako sodnika
poročevalca in svetovalca. Pri poslani pošti vsebuje obvestilo podatek o
opravilni številki zadeve in vlagatelju ter opredelitev zadeve in navedbo, za
kakšno pisanje Ustavnega sodišče gre in komu je bilo poslano.
2. Odprtje in ureditev spisa
57. člen
(nov spis)
(1) Če se pisanje nanaša na novo zadevo, se
ta vpiše v ustrezen vpisnik in odpre spis. Spis se odpre tako, da se v desnem
zgornjem kotu novega pisanja vpiše označba vpisnika, zaporedna številka vpisa
in zadnji dve številki letnice (označba spisa – npr. U-I-22/99), temu pa se
dodata redna številka in listovna številka spisa, označi in uredi se morebitne
priloge, naloži popis spisa in vse skupaj vloži v ovitek spisa.
(2) Listovne številke od 1 dalje se
vpisujejo v zgornji desni kot pisanja nad opravilno številko spisa.
(3) Pisanja, ki se nanašajo na že obstoječo
zadevo, se vpišejo v popis spisa, opremijo z opravilno in listovno številko, z
označbo sodnika poročevalca, ki mu je zadeva dodeljena, ter vložijo v ustrezni
spis. Na izvod pisanja, ki se razmnoži za kopije spisov, se dopiše tudi označba
svetovalca, ki mu je zadeva dodeljena.
(4) Spis se uredi tako, da se pisanja
vložijo kronološko, kot so vpisana v popis spisa.
(5) Vročilnice in povratnice se sproti
pripnejo k pisanju, na katero se nanašajo.
(6) Pisanja, ki so prispela po elektronski
poti in so podpisana z varnim elektronskim podpisom, kakor tudi pisanja, ki se odpravijo
po elektronski poti, se natisnejo in vložijo v spis v skladu s pravili iz tega
člena.
58. člen
(ovitek spisa)
(1) Vsak nov spis se opremi z ovitkom, na
katerem je na naslovni strani označba vpisnika, zadeve, udeležencev v postopku,
predmeta zadeve ter sodnika poročevalca. Na ovitek se odtisnejo tudi zaznamki,
predpisani s tem pravilnikom.
(2) Če bi bil spis zaradi velikega števila
pisanj preobsežen, se ga lahko razdeli v posamezne ovitke, ki se označijo z
zaporednimi rimskimi številkami, medtem ko se redne in listovne številke
nadaljujejo.
(3) Pri računalniško podprtem načinu
vodenja vpisnika lahko predstavlja ovitek spisa računalniški izpis, ki se vloži
v poseben plastičen ovitek ali nalepi na ovitek spisa.
(4) Če je treba ovitek spisa obnoviti, se
nanj prepišejo vsi podatki s prejšnjega ovitka.
(5) Če se v postopku spremeni katera od
označb, ki so vpisane na ovitku spisa, se prejšnja označba spisa prečrta in
vpiše nova označba.
(6) Na način iz prejšnjega odstavka se
ravna tudi v primeru, če se v postopku zadeva prenese iz enega v drug vpisnik,
razen če se zadeve iz drugega vpisnika hranijo v drugačnih ovitkih. V tem
primeru se osnuje nov ovitek spisa in se vanj vloži tudi prejšnji ovitek.
(7) Spisi so lahko speti preko ovitka z
elastiko ali drugače varovani, listine v spisu pa morajo biti spete z vrvico.
3. Popis spisa
59. člen
(popis spisa)
(1) V vsakem spisu se vodi popis spisa na
obrazcu (obr. št. 2). Popis spisa vsebuje kratko vsebino posameznega pisanja,
njegovo redno in listovno številko, označbo prilog ter datum prejema pisanja in
prostor za vpis morebitnih opomb.
(2) Pisanja se vpisujejo v popis spisa
sproti.
(3) Popis spisa je enoten za ves spis ne
glede na to, ali je spis sestavljen iz enega ali več delov, redne številke
tečejo dalje ne glede na število delov.
(4) Popis spisa vodi vpisničar v glavni
pisarni.
60. člen
(prenos v drug vpisnik)
(1) Če se prenese obstoječi spis iz enega v
drug vpisnik, se v popisu spisa redne in listovne številke nadaljujejo, vendar
se pri prvi redni številki, ki se nanaša na nov vpisnik, vpiše označba novega
vpisnika.
(2) Prenos iz enega v drug vpisnik odredi
generalni sekretar skladno s Poslovnikom.
(3) Odredbe, zaznamki in odločbe Ustavnega
sodišča, ki so napisane na samem pisanju, na katero se nanašajo, v popisu spisa
ne dobijo samostojne redne številke in se označijo z redno številko pisanja, na
katerem so napisane.
(4) Priloge pisanj se v popisu spisa
označijo pri redni številki pisanja, na katero se nanašajo, z navedbo števila
prilog. Če se priloge ne hranijo v spisu, se označi tudi, kje se hranijo.
(5) V popis spisa se vpisujejo tudi vrnjene
pošiljke, ki niso bile vročene.
61. člen
(priloge)
(1) Vsaka priloga dobi opravilno številko
pisanja, na katero se nanaša.
(2) Priloge se hranijo v spisu ob pisanju,
na katero se nanašajo. Če je število prilog tolikšno ali so tako obsežne, da
jih ni mogoče hraniti v ovitkih v spisu samem, se hranijo v posebnem ovitku
izven spisa.
(3) Priloge pisanj, ki imajo oznako
zaupnosti, se hranijo v sefu generalnega sekretarja.
62. člen
(evidenca poteka postopka)
(1) Iz spisa mora biti razviden ves potek
postopka, vsa pripravljalna dejanja, seje in javne obravnave, vse odločitve,
odprava pisanja in objave.
(2) Izvlečki iz sklicev in zapisnikov sej
Ustavnega sodišča in sej senatov, na katerih je bila zadeva obravnavana, se
vložijo v spis in popišejo v popisu spisa. Sklici in zapisniki sej v polnem
besedilu se vložijo v poseben spis sodne uprave.
63. člen
(javni in interni del spisa)
(1) Spisi v zadevah, o katerih je pristojno
odločiti Ustavno sodišče, so razdeljeni v javni in interni del spisa.
(2) V interni del spisa se vlagajo poročila
Ustavnemu sodišču ali senatu Ustavnega sodišča, osnutki odločb in sklepov,
poročila za javno obravnavo ter vse interno gradivo, ki se zbere ali nastane v
času postopka pred Ustavnim sodiščem in se predloži ustavnim sodnikom. Popis
internega dela spisa se ne vodi.
(3) Vloge udeležencev, pisanja, naslovljena
na udeležence oziroma druge naslovnike, ter vsa druga uradna pisanja v postopku
in končne odločbe oziroma sklepi se vlagajo v javni del spisa.
(4) Če se da spis udeležencem v postopku
ali drugim upravičenim osebam na vpogled, vpisničar poprej iz njega izloči
interni del spisa.
4. Opravila po prejemu pisanj
64. člen
(opredelitev zadeve)
(1) Če se pisanje nanaša na zadevo, ki se
pri Ustavnem sodišču še ne vodi, se potem, ko generalni sekretar dodeli zadevo
svetovalcu, temu predloži izvirnik pisanja. Svetovalec odredi na posebnem
obrazcu, ki je priložen pisanju, opredelitev predmeta zadeve, označi, ali je
zadeva glede na določbo drugega odstavka 46. člena Poslovnika prednostna
oziroma ali vlagatelj predlaga prednostno obravnavo, in pisanje vrne glavni
pisarni, da izvrši odredbe generalnega sekretarja. Kot prednostna se že pri
opredelitvi zadeve označi tudi zadeva, ki sodi v vrsto zadev, za katere je
Ustavno sodišče na podlagi tretje alineje tretjega odstavka 46. člena
Poslovnika sklenilo, da se obravnavajo prednostno.
(2) Če vlagatelj zahteve, pobude, ustavne
pritožbe ali drugega pravnega sredstva, s katerim se sproži postopek pred
Ustavnim sodiščem, predlaga, naj Ustavno sodišče do končne odločitve zadrži
izvršitev izpodbijanega akta, vsebuje opredelitev predmeta zadeve tudi dostavek
“s predlogom za začasno zadržanje”.
(3) Opredelitev vsebine predmeta v zadevah
ustavnih pritožb vsebuje interni dodatek, s katerim se v skladu z izdelanim
geslovnikom opredeli zadeva, v kateri je vložena ustavna pritožba (npr.
denacionalizacija).
(4) Če Ustavno sodišče na podlagi tretjega
odstavka 46. člena Poslovnika sklene, da se zadeva obravnava prednostno, se
uradni zaznamek o sklepu vloži v spis, na ovitek spisa pa se odtisne zaznamek
“prednostno po sklepu”.
65. člen
(kopija spisa)
(1) Za ustavne sodnike, generalnega
sekretarja, svetovalca, ki mu je zadeva dodeljena v delo, in Službo za analize
in mednarodno sodelovanje se izdelajo kopije izvirnega spisa, ki se hranijo v
ovitkih z označenimi podatki ovitka izvirnega spisa in dostavkom o tem,
kateremu svetovalcu je zadeva dodeljena (kopija spisa). Za drugo sodno osebje
se pisanja razmnožijo na podlagi odredbe generalnega sekretarja.
(2) Če so vlogam priložene obsežne priloge,
svetovalec v dogovoru s sodnikom poročevalcem odredi, v kakšnem obsegu se te
razmnožijo za vse ustavne sodnike.
(3) Vloge, odgovori na vloge, poročila
Ustavnemu sodišču in vsa druga pisanja v zvezi z zadevo se razmnožijo in
predložijo osebam iz prvega odstavka tega člena.
(4) Ko je zadeva rešena, se kopije spisov
arhivirajo na način, kot velja za interni del spisa, ali se po odredbi oseb iz
prvega odstavka tega člena uničijo tako, da ni mogoče razpoznati njihove
vsebine.
66. člen
(odgovori generalnega sekretarja)
Spisi z vlogami, na katere po Poslovniku
ali na podlagi sklepa Ustavnega sodišča ali po odredbi predsednika ali
ustavnega sodnika odgovarja generalni sekretar, se predložijo sodni osebi, ki
je pooblaščena za pripravo odgovora.
67. člen
(odredbe glavni pisarni)
(1) Na dvojniku vsakega pisanja, ki ga
prejme glavna pisarna zaradi nadaljnjega poslovanja, mora biti napisana
odredba, katera dejanja je treba opraviti. Če je odredba vpisana na poseben
list, mora biti ta pripet dvojniku pisanja.
(2) Vodja pisarne odtisne na dvojnik
listine odpravno štampiljko ter vpiše datum prejema; po izvršeni odredbi pa
vpiše opravljeno dejanje in datum odpravka.
68. člen
(odredba glede vročanja pisanj)
(1) Na dvojniku pisanj, katerih izvirnik
ali kopija se pošlje udeležencem v postopku ali drugim osebam, mora biti
odredba, iz katere je razvidno, komu se pisanje dostavi, v koliko izvodih in s
katerimi prilogami.
(2) Odredbo iz prejšnjega odstavka določi v
zadevah iz pristojnosti Ustavnega sodišča svetovalec, v zadevah sodne uprave pa
sodna oseba, ki je pisanje pripravila. Če pisanje izdela z uporabo obrazca
vodja pisarne ustavnega sodnika ali generalnega sekretarja, se odredba pripne
dvojniku pisanja.
(3) Po izvršeni odredbi se na dvojniku
pisanja vpiše opravljeno dejanje in datum odpravka.
69. člen
(določitev roka)
Na pisanjih, v katerih je določen rok za
neko opravilo ali na katera se pričakuje odgovor oziroma je treba iz drugih
razlogov zabeležiti potek določenega časa, se v odredbi zabeleži datum, ko je
treba svetovalca oziroma drugo sodno osebo opozoriti na potek roka oziroma
časa.
70. člen
(koledar)
(1) Spisi, ki so v delu in za katere se
odredi, da se vložijo v rokovnik, se hranijo v glavni pisarni v mapah z
določenim datumom (koledar).
(2) Vpisničar predloži glede na odredbo
spis svetovalcu ali drugi sodni osebi v dnevih, ki so označeni v spisu. Namesto
predložitve spisa lahko vpisničar predloži obvestilo o poteku roka.
(3) V vpisniku se v rubriki “opomba” vpiše
s svinčnikom, kje se spis nahaja.
5. Kroženje, redigiranje odločbe ali sklepa
in objava popravkov
71. člen
(predložitev spisa)
(1) Vpisničar predloži svetovalcu oziroma
na njegovo zahtevo sodniku poročevalcu pred sejo Ustavnega sodišča oziroma
senata Ustavnega sodišča spis v zadevi, ki je uvrščena na predlog dnevnega reda
seje.
(2) Ko je seja Ustavnega sodišča oziroma
senata Ustavnega sodišča končana, se spis vrne glavni pisarni.
72. člen
(predložitev v kroženje)
(1) Sklep, ki ga sprejme senat Ustavnega
sodišča na podlagi tretjega odstavka 55. člena ZUstS, se predloži sodnikom v
kroženje po četrtem odstavku 55. člena ZUstS s posebnim obrazcem (obr. št. 3),
v katerega se vpišejo podatki o opravilni številki sklepa, o tem, kateri senat
in kdaj je sklep sprejel, datum, od katerega teče rok, v katerem se sodniki
lahko izrečejo za sprejem ustavne pritožbe, ter označi, ali je kateri izmed
članov senata napovedal ločeno mnenje.
73. člen
(kroženje pred redakcijo)
(1) V primeru kroženja iz drugega odstavka
61. člena Poslovnika se dopolnjena oziroma spremenjena obrazložitev predloži
ustavnim sodnikom s posebnim obrazcem (obr. št. 4). Rok treh dni, v katerih se
ustavni sodniki lahko izjavijo, prične teči naslednji dan po datumu izdaje
obrazca.
(2) V primeru kroženja iz tretjega odstavka
75. člena Poslovnika se dopolnjena oziroma spremenjena obrazložitev predloži
članom senata s posebnim obrazcem (obr. št. 5). Rok treh dni, v katerih se
ustavni sodniki lahko izjavijo, prične teči naslednji dan po datumu izdaje
sklepa.
74. člen
(redakcijski list)
(1) Ko Komisija za redakcijo določi končno
besedilo odločbe ali sklepa, sprejetega na plenarni seji, izpolni generalni
sekretar redakcijski list (obr. št. 6), ki vsebuje podatke o opravilni številki
zadeve, o datumu seje Komisije za redakcijo ter podatke o tem, kateri od
sodnikov so na seji napovedali ločena mnenja.
(2) Končno besedilo odločbe ali sklepa
parafira predsednik Komisije za redakcijo.
75. člen
(predložitev odločbe ali sklepa v podpis)
(1) Če niso napovedana ločena mnenja,
predloži vodja glavne pisarne odločbo ali sklep skupaj z redakcijskim listom
predsedniku v podpis.
(2) Če so napovedana ločena mnenja, vodja
glavne pisarne po prejemu redakcijskega lista in končnega besedila odločbe ali
sklepa predloži ustavnim sodnikom, ki so napovedali ločena mnenja, besedilo
odločbe ali sklepa, ki ga je določila Komisija za redakcijo in parafiral
predsednik Komisije, skupaj z obrazcem (obr. št. 7), iz katerega je razvidno,
kdaj je bilo besedilo redigirano in kateri od ustavnih sodnikov so napovedali
ločeno mnenje. Rok za izdelavo ločenega mnenja prične teči naslednji dan po
datumu izdaje obrazca.
(3) Ko se iztečejo roki za izdelavo ločenih
mnenj, predloži vodja glavne pisarne odločbo ali sklep skupaj z redakcijskim
listom in ločenimi mnenji predsedniku v podpis.
76. člen
(odredba svetovalca in ustavnosodna
evidenca)
(1) Svetovalec po redakciji odločbe ali
sklepa izdela odredbo o tem, komu je treba odločbo ali sklep vročiti. Za
odločbe ali sklepe, ki se objavijo v uradnih glasilih, določi v odredbi tudi
vsebino kazala, ki naj se objavi, obsegati pa mora: vrsto akta Ustavnega
sodišča, način odločitve in napadeni akt.
(2) Komisija za redakcijo določi obrazec
vsebine ustavnosodne evidence, ki ga po seji Komisije za redakcijo izpolni
Služba za analize in mednarodno sodelovanje.
77. člen
(odprava odločbe ali sklepa)
Ko predsednik podpiše odločbo ali sklep
oziroma ko predsednik senata podpiše sklep, vpiše vodja glavne pisarne
odločitev v vpisnik ter odpošlje določeno število izvodov po vpisani odredbi.
78. člen
(objava odločb in sklepov)
(1) Generalni sekretar pošlje odločitve
Ustavnega sodišča v objavo uradnemu glasilu v primerih, ko tako določata ZUstS
in Poslovnik, ter v primeru, ko tako sklene Ustavno sodišče. Te odločitve se
objavijo na spletni strani Ustavnega sodišča.
(2) Ko je odločba oziroma sklep objavljen v
uradnem glasilu, pooblaščena sodna oseba v Službi za dokumentacijo in
informatiko preveri istovetnost objavljenega besedila odločitve z originalom in
uradni zaznamek o istovetnosti predloži vodji glavne pisarne.
(3) Če so v besedilu, objavljenem v uradnem
glasilu, napake, vodja glavne pisarne obvesti generalnega sekretarja, ki
odredi, ali naj se popravek objavi.
6. Odprava pisanj
79. člen
(odpravljanje pisanj)
(1) Vsa pisanja, razen pisanj v zadevah
sodne uprave, za katera tako odredi generalni sekretar, odpravlja glavna
pisarna Ustavnega sodišča.
(2) O pisanjih in pošiljkah, ki jih vroča
Ustavno sodišče samo, se vodi posebna evidenca v prejemni knjigi neposrednega
vročanja. Vročitev se opravi tako, da prejemnik s podpisom potrdi v spisu ali v
prejemni knjigi neposrednih vročitev (11. točka 105. člena) prejem s podpisom.
(3) Če se pisanje odpravi po elektronski
poti, se kopija elektronskega sporočila vloži v spis.
80. člen
(priporočene pošiljke)
(1) Priporočene pošiljke sodna oseba
pravilno frankira in vpiše v odpravno knjigo.
(2) Navadne pošiljke, ki jih je treba
odpraviti po pošti, se samo frankirajo.
7. Evidenca o spisih
81. člen
(evidenca predložitve spisa)
(1) Če se spis predloži ustavnemu sodniku
ali svetovalcu, se to s svinčnikom zaznamuje v ustreznem stolpcu vpisnika.
(2) Če se pošlje spis začasno drugemu
sodišču ali drugemu organu, se to s svinčnikom zaznamuje v opombah vpisnika.
(3) Če je Ustavnemu sodišču poslan spis
drugega sodišča ali drugega organa, se to zaznamuje v seznamu prejetih spisov
(5. točka 105. člena). Vodja glavne pisarne spis po odredbi svetovalca vrne
najkasneje tedaj, ko je postopek pred Ustavnim sodiščem končan.
8. Združitev oziroma izločitev spisov
82. člen
(evidenca združitev in izločitev)
(1) Če se več zadev združi zaradi skupnega
obravnavanja v isti postopek, se združijo tudi spisi, tako da se kasnejša
zadeva vloži v spis, ki je bil prvi odprt, če Ustavno sodišče ne odloči
drugače. Pridružen spis se v popisu skupnega spisa označi kot posebna redna
številka. Združitev je treba označiti tudi v vpisniku, kar opravi sodna oseba v
glavni pisarni po odredbi generalnega sekretarja.
(2) V primeru izločitve vloge iz spisa,
kakor tudi v primeru, ko se iz ustavne pritožbe po odločitvi senata Ustavnega
sodišča izloči del vloge kot samostojna pobuda za oceno ustavnosti oziroma
zakonitosti predpisa ali splošnega akta za izvrševanje javnih pooblastil, se za
izločeno vlogo odpre nov spis, v popisu spisa, iz katerega je bila vloga
izločena, pa se posebej označi izločitev vloge. Izločitev vloge se označi tudi
v vpisniku.
VII. VPISNIKI IN POMOŽNE KNJIGE
1. Splošne določbe
83. člen
(vpisniki in pomožne knjige)
(1) Ustavno sodišče zaradi evidence zadev,
ki jih obravnava, vodi vpisnike in pomožne knjige, določene s tem pravilnikom.
(2) Če so vpisniki in pomožne knjige
računalniško podprti, jih ni treba voditi na predpisanih obrazcih, vendar
morajo računalniško podprti vpisniki in pomožne knjige vsebovati vse predpisane
podatke ter biti urejeni po določbah tega pravilnika.
(3) Podatki iz vpisnikov so tudi podlaga za
statistična in druga poročila.
(4) Vpisniki in pomožne knjige morajo biti
pred začetkom vpisovanja vezani. Vpisnik oziroma pomožna knjiga se lahko naloži
tudi za več let skupaj, vendar mora biti na desnem robu vidno označeno
posamezno leto.
(5) Na ovitku vpisnika in pomožne knjige
mora biti označba vpisnika oziroma poln naslov pomožne knjige, leto, za katero
se vpisnik oziroma pomožna knjiga vodi, in označba Ustavnega sodišča.
84. člen
(vodenje vpisnikov in pomožnih knjig)
(1) Vpisnike in pomožne knjige vodi sodno
osebje glavne pisarne, v primeru nejasnosti po navodilu vodje glavne pisarne.
Pomožne knjige lahko vodi druga sodna oseba, če tako odredi generalni sekretar.
(2) Vpisniki in pomožne knjige se vodijo
kronološko.
(3) Vsako pisanje, ki se nanaša na novo
zadevo, se mora takoj po prejemu vpisati s črnilom v vpisnike in pomožne knjige
oziroma v računalnik.
85. člen
(evidenca v vpisniku)
(1) Vsaka zadeva mora biti vpisana samo v
enega od predpisanih vpisnikov. Vpisniki se vodijo ločeno za posamezne vrste
postopkov ali zadev v okviru istovrstne pristojnosti Ustavnega sodišča.
(2) Vsaka zadeva se vodi praviloma v
vpisniku pod isto zaporedno številko, dokler ni odčrtana. Če računalniško
podprto vodenje vpisnika omogoča tudi vpogled v odčrtane zadeve, mora biti
pregledno označeno, katere zadeve so nerešene, katere pa odčrtane.
(3) Če je postopek začet na podlagi vloge
več oseb, se zadeva vpiše v vpisnik pod eno zaporedno številko, v vpisniku pa
se navedejo imena udeležencev. Na ovitku spisa in ob vseh kasnejših označbah se
navede le prvo osebo, za njo pa doda dostavek “in drugi”.
86. člen
(način vodenja vpisnika)
(1) Pri vpisu prvega pisanja v vpisnik se
izpolnijo ustrezni stolpci v vpisniku.
(2) Pri vpisu prednostne zadeve ali
kasnejši določitvi prednostne obravnave zadeve (drugi in tretji odstavek
46. člena Poslovnika) se to z ustrezno kratico oziroma štampiljko označi
pred zaporedno številko vpisa in označi na ovitku spisa.
(3) Pisanja, ki se nanašajo na zadevo, ki
je v delu, se vpišejo v vpisnik samo, če ustrezen stolpec vpisnika to
predvideva.
(4) Če v vpisniku pri kakšni zadevi ni
prostora za nadaljnje vpise, se vpisovanje nadaljuje v prvi prosti vrsti za
zadnjo zaporedno številko, tako da se številka prvotnega vpisa vpiše z rdečilom
(npr. za zaporedno številko 50 se vpiše rdeča 10, kar pomeni nadaljevanje
vpisov zadeve pod številko 10). Pri prvotnem vpisu označimo zvezo tako, da
zaporedno številko prvotnega vpisa lomimo z zaporedno številko zadeve, zapisano
z rdečilom, za katero se vpisi nadaljujejo (npr. 10/rdeče50).
(5) Če je vpisnik za tekoče leto že
zaključen, se v primeru iz prejšnjega odstavka vpisovanje primerov nadaljuje v
prvi prosti vrsti za sklepnim besedilom.
(6) Če je treba uporabiti določbo četrtega
odstavka tega člena pri preneseni zadevi, se pri zaporedni številki navede tudi
letnica.
(7) Pri vpisu datuma iz tekočega leta v
ustrezne stolpce vpisnikov iz prejšnjih let je treba poleg dneva in meseca
vpisati tudi zadnji dve številki leta.
87. člen
(opombe)
(1) V stolpcu za opombe vpisnikov se poleg
zaznamkov, ki so predpisani pri posameznih vpisnikih, s črnilom vpisujejo tudi
zaznamki o združitvi, izločitvi vlog oziroma priložitvi spisov, označba spisa,
če je zadeva prenesena iz drugega vpisnika, dovolitev vrnitve v prejšnje stanje
ipd.
(2) V stolpec za opombe se lahko vpisuje
tudi druge zaznamke, za katere niso predvideni vpisi v posameznih stolpcih, če
se izkaže, da je to potrebno.
(3) V stolpec za opombe se vpišejo tudi
razni začasni zaznamki, kot so npr. roki, evidenca o kroženju spisa, začasna
priložitev spisa itd. Začasni zaznamki se vpišejo s svinčnikom in se zradirajo,
ko postanejo brezpredmetni.
88. člen
(pomotni vpis)
(1) Pri pomotno vpisani zadevi se zaporedna
številka z rdečilom poševno prečrta, v stolpcu za opombe pa vpiše “pomotni
vpis”.
(2) Nova zadeva, ki se vpiše za pomotnim
vpisom, dobi naslednjo zaporedno številko za pomotno vpisano zadevo.
(3) Pomotno vpisane zadeve se pri sklepanju
vpisnika konec leta odštejejo od števila na novo prejetih zadev.
(4) Pomotni vpisi v posameznih stolpcih se
s črnilom vodoravno prečrtajo tako, da ostanejo čitljivi, in se vpišejo
pravilni podatki.
89. člen
(odčrtanje zadeve)
(1) Ko je postopek v določeni zadevi
končan, se zaporedna številka vpisa odčrta. Pri ročno vodenih vpisnikih je
znamenje odčrtanja “” pri računalniško vodenih vpisnikih pa vpis “rešena
zadeva”.
(2) Zadeva se odčrta kot končana, ko je
odpravljena končna odločba ali sklep.
(3) Če je bila zadeva pomotoma odčrtana ali
je treba znak odčrtanja razveljaviti, se s črnilom prečrtata oba kraka označbe
odčrtanja. Če se taka zadeva nato kot končana odčrta, se napravi nov znak
odčrtanja. Pri računalniško podprtem vpisniku se vpis “rešena zadeva” nadomesti
z vpisom “nerešena zadeva”.
(4) Ko so odčrtane vse zadeve na posamezni
strani vpisnika, ki se vodi ročno, se v levem spodnjem kotu odtisne znak
pravokotnika “  “.
90. člen
(evidenca združenih zadev)
(1) Če se zaradi enotnega odločanja združi
več zadev, se pridružena zadeva odčrta kot rešena, v stolpcu za opombe pa se
navede, s katero zadevo je bila združena in datum sklepa o združitvi, izpolni
se tudi stolpec glede trajanja postopka, če ga vpisnik vsebuje. Pri zadevi, s
katero je bila zadeva združena, se v stolpcu za opombe navede pridružitev
zadeve.
(2) Vpisi pridružene zadeve se ne
prenesejo. Vsi vpisi se nadaljujejo pri zadevi, s katero je zadeva združena.
(3) Če se združene zadeve kasneje
razdružijo, se pri zadevah, ki so bile odčrtane, znak odčrtanja razveljavi in
nadaljujejo vpisi. Razveljavi se tudi vpis glede trajanja postopka, če vpisnik
tak vpis vsebuje. V stolpcu za opombe se pri obeh zadevah vpiše razdružitev
zadeve.
(4) Če se spis začasno priloži drugemu
spisu, se to pri obeh zadevah zaznamuje z navadnim svinčnikom v stolpcu za
opombe.
91. člen
(vpis izločenih vlog)
(1) Če se vloga izloči iz zadeve, se
izločeni del zadeve vpiše v vpisnik kot nova zadeva. Izločitev se označi v stolpcu
za opombe pri obeh zadevah na način, ki je opisan v prejšnjem členu.
(2) Iz prvotno vpisane skupne zadeve se
prenesejo k novo vpisani zadevi vsi vpisi, ki se nanašajo na izločeno zadevo,
pri prvotni zadevi pa se po potrebi odčrta ime posameznega udeleženca, napadeni
akt ipd.
92. člen
(sklenitev vpisnikov)
(1) Vpisniki se sklenejo konec leta tako,
da se za zadnjo zaporedno številko napiše besedilo z naslednjimi podatki: datum
sklenitve, zaporedna številka zadnjega vpisa, število v začetku leta nerešenih
zadev po posameznih letih, število na novo sprejetih zadev, od tega število
ponovno vpisanih zadev, ki so že bile izkazane kot rešene, število pomotoma
vpisanih zadev, število rešenih zadev in število na koncu leta nerešenih zadev
po posameznih letih. To besedilo podpišeta vodja glavne pisarne in generalni
sekretar.
(2) Zadeve, ki v letu, v katerem so bile
vpisane, niso bile rešene, se štejejo za prenesene zadeve. Prenos se označi le
z navedbo skupnega števila zadev po letih, posameznih zadev pa se ne vpisuje
ponovno.
93. člen
(nadzor vodenja vpisnikov in pomožnih
knjig)
Generalni sekretar nadzoruje vodenje
vpisnikov in pomožnih knjig, pri čemer zlasti ugotavlja pravilnost in
pravočasnost vodenja in odreja odpravo napak ter pomanjkljivosti. Datum
pregleda potrdi s podpisom.
2. Vpisniki
94. člen
(vrste vpisnikov)
Ustavno sodišče vodi naslednje vpisnike:
1.    
za zadeve ocene ustavnosti oziroma zakonitosti
predpisov in splošnih aktov za izvrševanje javnih pooblastil ter ocene
ustavnosti referendumskih vprašanj U vpisnik (obr. št. 8),
2.    
za zadeve sporov glede pristojnosti P vpisnik
(obr. št. 9),
3.    
za zadeve ustavnih pritožb Up vpisnik (obr. št.
10),
4.    
za zadeve odgovornosti nosilcev javnih funkcij
Op vpisnik (obr. št. 11),
5.    
za zadeve protiustavnosti aktov in delovanja
političnih strank Ps vpisnik (obr. št. 12),
6.    
za zadeve pritožb v postopku potrditve
poslanskih mandatov Mp vpisnik (obr. št. 13),
7.    
za zadeve mnenja o ustavnosti mednarodne
pogodbe Rm vpisnik (obr. št. 14),
8.    
za zadeve sodne uprave Su vpisnik (obr. št.
15),
9.    
za razne zadeve R vpisnik (obr. št. 16).
95. člen
(U vpisnik)
U vpisnik se vodi ločeno za vloge glede
ocene ustavnosti oziroma zakonitosti predpisov in splošnih aktov za izvrševanje
javnih pooblastil (U-I vpisnik) in za vloge za oceno ustavnosti referendumskih
vprašanj (U-II vpisnik).
96. člen
(U-I in U-II vpisnik)
(1) V U-I vpisnik se pod zaporednimi
številkami vpisujejo:
1.    
vloge za oceno skladnosti zakonov z Ustavo,
2.    
vloge za oceno skladnosti zakonov z
ratificiranimi mednarodnimi pogodbami in s splošnimi načeli mednarodnega prava,
3.    
vloge za oceno skladnosti podzakonskih
predpisov z Ustavo in z zakoni,
4.    
vloge za oceno skladnosti predpisov lokalnih
skupnosti z Ustavo in z zakoni,
5.    
vloge za oceno skladnosti splošnih aktov,
izdanih za izvrševanje javnih pooblastil, z Ustavo, zakoni in podzakonskimi
predpisi.
(2) V U-II vpisnik se pod zaporednimi
številkami vpisujejo:
1.    
vloge za oceno ustavnosti referendumskega
vprašanja,
2.    
vloge za preizkus odločitve Državnega zbora, da
ne razpiše referenduma.
97. člen
(P vpisnik)
V P vpisnik se pod zaporednimi številkami
vpisujejo:
1.    
vloge o sporih glede pristojnosti med državo in
lokalnimi skupnostmi in med samimi lokalnimi skupnostmi,
2.    
vloge o sporih glede pristojnosti med sodišči
in drugimi državnimi organi in
3.    
vloge o sporih glede pristojnosti med Državnim
zborom, Predsednikom republike in Vlado.
98. člen
(Up vpisnik)
(1) V Up vpisnik se pod zaporednimi
številkami vpisujejo vloge o ustavnih pritožbah zaradi kršitev človekovih
pravic in temeljnih svoboščin s posamičnimi akti.
(2) Če se v okviru postopka z ustavno
pritožbo izvede tudi postopek za oceno ustavnosti predpisa, dobi odločitev
Ustavnega sodišča hkrati opravilno številko U-I vpisnika, v katerem se izvedejo
vsi potrebni vpisi.
99. člen
(Op vpisnik)
V Op vpisnik se pod zaporednimi številkami
vpisujejo vloge o obtožbi zoper Predsednika republike in vloge o obtožbi zoper
predsednika Vlade ali ministre.
100. člen
(Ps vpisnik)
V Ps vpisnik se pod zaporednimi številkami
vpisujejo vloge za oceno protiustavnosti aktov in delovanja političnih strank.
101. člen
(Mp vpisnik)
V Mp vpisnik se pod zaporednimi številkami
vpisujejo pritožbe proti odločitvi Državnega zbora o potrditvi poslanskih
mandatov in pritožbe proti odločitvi Državnega sveta o potrditvi mandatov
članom Državnega sveta.
102. člen
(Rm vpisnik)
V Rm vpisnik se pod zaporednimi številkami
vpisujejo predlogi za mnenje o skladnosti mednarodne pogodbe z Ustavo v
postopku ratifikacije mednarodne pogodbe.
103. člen
(Su vpisnik)
(1) V Su vpisnik se vpisujejo zadeve sodne
uprave kronološko ne glede na vrsto zadeve.
(2) Za zadeve, ki se vsako leto ponavljajo,
se lahko odpre skupinski spis.
(3) Osebni spisi ustavnih sodnikov,
generalnega sekretarja in drugega sodnega osebja se odprejo ob nastopu funkcije
oziroma dela na Ustavnem sodišču in se vodijo pod isto označbo spisa do
prenehanja funkcije oziroma izteka rokov iz prvega in drugega odstavka 78.
člena ZUstS oziroma do prenehanja dela sodne osebe.
104. člen
(R vpisnik)
V splošni vpisnik (R vpisnik) se vpisujejo
vloge, ki jih skladno z ZUstS in s Poslovnikom rešuje generalni sekretar.
3. Pomožne knjige
105. člen
(vrste pomožnih knjig)
Pomožne knjige, ki jih vodi Ustavno
sodišče, so:
1.    
imenik k vpisnikom (obr. št. 17),
2.    
osebni imenik k Su vpisniku (obr. št. 18),
3.    
stvarni imenik k Su vpisniku (obr. št. 19)
4.    
obvestila javnim glasilom (obr. št. 20),
5.    
seznam prejetih spisov (obr. št. 21),
6.    
seznam odposlanih spisov (obr. št. 22),
7.    
evidenca uradnih potovanj (obr. št. 23),
8.    
seznam vpogledov v spis (obr. št. 24),
9.    
seznam vpogledov v zaupne listine (obr. št.
25),
10. 
seznam iz arhiva izdanih spisov (obr. št. 26),
11. 
dostavna knjiga za neposredno vročanje (obr.
št. 27),
12. 
interna knjiga prispelih faktur (obr. št. 28),
13. 
knjiga pečatov in štampiljk (obr. št. 29).
106. člen
(sklenitev pomožnih knjig)
(1) Ob koncu leta se sklenejo pomožne
knjige iz 4., 5., 6., 10. in 12. točke prejšnjega člena. Te pomožne knjige
sklene vodja glavne pisarne s svojim podpisom in datumom, razen interne knjige
prispelih faktur, ki jo sklene pomočnik direktorja za finance.
(2) Če se pomožna knjiga vodi za več let,
se pred prvim vpisom v novi letnik poudarjeno vpiše nova letnica.
107. člen
(imenik k vpisniku)
(1) Ko se vpiše zadeva v vpisnik, se vpiše
hkrati tudi v imenik. Če se vpisnik vodi z računalniško podporo, se imeniki ne
vodijo posebej, temveč mora računalniška podpora zagotavljati pregled podatkov
iz imenikov in drugih pomožnih knjig.
(2) Imeniki se vodijo v obliki knjige za
eno ali več let skupaj po abecedi in imajo za posamezne črke, ki so ob desnem
robu knjige, ustrezno število strani.
(3) Imeniki k posameznim vpisnikom se
vodijo po priimkih oziroma nazivu in sedežih pravnih oseb, ki so pobudniki,
predlagatelji ali pritožniki v postopku pred Ustavnim sodiščem. Če nastopa kot
predlagatelj državni organ, se vpiše v imenik uradno ime državnega organa.
(4) Če je v isti zadevi več pobudnikov,
predlagateljev ali pritožnikov, se vpiše v imenik vsakega od njih.
(5) K Su vpisniku se vodita osebni in
stvarni imenik, v katera se vpisujejo vse Su zadeve.
VIII. ARHIVIRANJE SPISOV
108. člen
(arhiviranje spisa)
(1) Spis se vloži v arhiv, ko je v zadevi
izdan končni sklep ali odločba in ko so izvršena vsa opravila (npr. izločeni
priloženi spisi, vročena sodna pisanja).
(2) Ko vodja glavne pisarne ugotovi, da so
izpolnjeni pogoji po prvem odstavku tega člena, odtisne na ovitku spisa
štampiljko “vložiti v arhiv in hraniti do ...”, zaznamek datira in ga podpiše.
109. člen
(arhiviranje tajnih podatkov)
(1) Če obstajajo v zvezi s spisom listine z
oznako tajnosti, se te prenesejo v sef arhiva Ustavnega sodišča. Če so bile
izdelane kopije teh listin, se te ob arhiviranju komisijsko uničijo. Ključ sefa
hrani sekretar, vpogled v listine, ki se hranijo v sefu, se zaznamuje na način,
določen v 44. členu tega pravilnika.
(2) Komisijsko uničenje po prejšnjem
odstavku odredi generalni sekretar, izvede pa se tako, da se v prisotnosti
komisije treh članov, ki jih imenuje, listine uničijo na način, ki ne omogoča
razpoznavanja njihove vsebine niti v celoti niti v posameznih delih. O uničenju
listin se sestavi poseben zapisnik, iz katerega mora biti razvidno, katere
listine so bile uničene, kdo je bil prisoten ob njihovem uničenju ter čas in
kraj uničenja listin. Zapisnik se hrani na enak način kot listine z oznako
tajnosti.
(3) Za uničenje pečatov in štampiljk se
uporablja določba prejšnjega odstavka.
110. člen
(priročni arhiv)
(1) Spisi se prenesejo v arhiv Ustavnega
sodišča v začetku vsakega leta. Med letom se hranijo v priročnem arhivu.
(2) Po potrebi se lahko hranijo spisi v
priročnem arhivu tudi dalj časa, vendar največ tri leta.
(3) Sodna oseba, ki je pooblaščena izdati
spis iz arhiva, vpiše izdani spis v seznam iz arhiva izdanih spisov. Zaporedna
številka tega seznama se napiše na ovitek izdanega spisa. Na mesto izdanega
spisa vloži pooblaščena oseba pisni zaznamek o tem, kdaj in komu je bil izdan
spis iz arhiva.
(4) Ko je spis vrnjen arhivu, se vpiše
datum vrnitve v seznam iz arhiva izdanih spisov in odčrta zaporedna številka
ter na ovitku spisa prečrta zaporedna številka seznama in spis vloži na
prejšnje mesto, pisni zaznamek pa uniči.
(5) Sodna oseba, ki vodi in odgovarja za
arhiv, mora občasno, najmanj pa vsake tri mesece pregledati seznam iz arhiva
izdanih spisov in zahtevati vrnitev tistih spisov, ki niso pravočasno vrnjeni.
(6) Če se arhiv vodi s pomočjo
mikrofilmskih ali skeniranih posnetkov spisov, se arhivirani spisi lahko
vpogledajo ob nadzoru sodne osebe, ki vodi in odgovarja za arhiv, vpogled pa se
ne evidentira v seznamu iz tretjega odstavka tega člena.
111. člen
(čas hranjenja gradiva)
(1) Ustavno sodišče hrani spise in drugo
dokumentarno gradivo najmanj toliko časa, kot je za posamezno vrsto gradiva
določeno v tem pravilniku in v drugih predpisih. Po preteku tega roka pa
dokumentarno gradivo uniči, razen če gre za dokumentarno gradivo, ki ima
lastnost arhivskega gradiva po predpisih, ki urejajo arhiviranje.
(2) Vsi sklepi in odločbe, s katerimi je
bil končan postopek, vpisniki, imeniki in pomožne knjige se hranijo trajno.
(3) Dokumenti v zvezi s
finančno-računovodskim poslovanjem se hranijo v skladu s posebnimi predpisi.
112. člen
(hranjenje posnetka tajnih listin)
Če se listine z oznako tajnosti, ki so
arhivirane, posnamejo na mikrofilm oziroma skenirajo na magnetne ali optične
nosilce, se posnetek hrani na enak način, kot je določen za hranjenje teh
listin.
113. člen
(arhivsko gradivo)
(1) Dokumentarno gradivo, ki ima lastnost
arhivskega gradiva, Ustavno sodišče izroči pristojnemu arhivu po preteku rokov
hranjenja, najkasneje pa po tridesetih letih od nastanka gradiva. Gradivo se
izroči na način in po postopku, ki ga za odbiranje in izročanje arhivskega
gradiva določajo predpisi.
(2) Katero dokumentarno gradivo ima
lastnost arhivskega gradiva, določi pristojni arhiv s pisnim navodilom o
odbiranju arhivskega gradiva.
(3) Ustavno sodišče lahko pred izročitvijo
izvirnega arhivskega gradiva napravi njegovo kopijo ali mikrofilmski ali
skeniran posnetek.
114. člen
(drugo dokumentarno gradivo)
(1) Dokumentarno gradivo, ki ni arhivsko
gradivo, se po preteku rokov hranjenja lahko uniči na način, ki ga določa ta
pravilnik za uničenje listin.
(2) Uničenje nepotrebnega dokumentarnega
gradiva in odbiranje arhivskega gradiva vodi komisija, ki jo imenuje generalni
sekretar.
(3) Komisija ugotovi, katero dokumentarno
gradivo se lahko uniči, skrbi, da se ob uničenju nepotrebnega dokumentarnega
gradiva ne uniči dokumentarno gradivo, ki ima lastnost arhivskega gradiva, in
ugotovi, ali je bilo nepotrebno dokumentarno gradivo uničeno, ter o navedenem
sestavi zapisnik.
(4) Komisija vsakoletno zapisniško ugotovi,
katero dokumentarno gradivo, ki je nastalo v preteklem koledarskem letu, ima
lastnost arhivskega gradiva, pisno obvesti pristojni arhiv o pričetku odbiranja
arhivskega gradiva, skrbi, da se arhivsko gradivo dejansko odbere v skladu z
določbami tega pravilnika in predpisov o odbiranju in izročanju arhivskega
gradiva.
(5) Po preteku dveh mesecev, ko je bila
poslana pristojnemu arhivu pisna izjava iz prejšnjega odstavka, se izločeno
dokumentarno gradivo uniči.
115. člen
(mikrofilm ali skeniranje)
Ustavno sodišče lahko dokumentarno gradivo,
ki nima lastnosti arhivskega gradiva, posname na mikrofilm ali skenira in do
izteka roka hranjenja hrani njegov mikrofilmski posnetek. V tem primeru lahko
izvirno gradivo uniči.
116. člen
(roki hranjenja)
Roki hranjenja dokumentarnega gradiva
Ustavnega sodišča so naslednji:
I. Zadeve sodne uprave


 

Vrsta dokumentarnega gradiva

Roki hranjenja


1.

Su spisi

20 let


2.

Su vpisnik z osebnim imenikom

trajno


3.

Seznam pečatov in štampiljk

trajno


4.

Poslovne knjige

10 let


5.

Knjigovodske listine

5 let


6.

Končni obračuni plač ter izplačilne liste 

za obdobja, za
  katera ni končnih 


 

obračunov plač

trajno


7.

Evidenčni kartoni o izrabi delovnega časa

5 let


8.

Letni računovodski izkazi

trajno


9.

Personalne mape

trajno


10.

Delovne knjižice

dokler traja
  službeno ali delovno razmerje


11.

Dokumentacija o uničenju nepotrebnega dokumentarnega gradiva
  ter o odbiranju arhivskega gradiva in o izročanju arhivu

trajno


II. Zadeve iz pristojnosti Ustavnega
sodišča


 

Vrsta dokumentarnega gradiva

Roki hranjenja


1.

odločbe in sklepi, s katerimi je bilo odločeno v zadevi

trajno


2.

spisi v zadevah

10 let


3.

vpisniki in imeniki

trajno


4.

druge pomožne knjige

5 let


IX. STATISTIČNE EVIDENCE
117. člen
(statistična poročila)
(1) Na podlagi podatkov iz vpisnikov
Ustavnega sodišča se izdelajo statistična poročila o reševanju zadev v
postopkih pred Ustavnim sodiščem.
(2) Statistična poročila se izdelajo za
vsako leto (letno statistično poročilo) ter za obdobje od 1. januarja do 31.
julija (delno statistično poročilo). Po odredbi generalnega sekretarja se
izdelajo statistična poročila tudi za druga obdobja.
(3) Statistična poročila so javna.
118. člen
(vsebina statističnega poročila)
(1) Statistično poročilo se izdela za vse
vpisnike in zajema podatke o številu zadev, ki jih je imelo Ustavno sodišče v
delu ob začetku statističnega obdobja, za katero se izdela poročilo, število
zadev, ki jih je imelo Ustavno sodišče v delu ob koncu statističnega obdobja,
število novoprejetih zadev in število rešenih zadev v statističnem obdobju.
(2) Poleg podatkov iz prejšnjega odstavka
zajema statistično poročilo za zadeve U vpisnika še podatke o vrsti
izpodbijanih aktov in načinu rešitve ter času trajanja postopka, statistično
poročilo za zadeve Up vpisnika pa še ločeno prikazane podatke iz prejšnjega
odstavka in čas trajanja postopka za posamezni senat Ustavnega sodišča in
skupni čas trajanja postopka ter podatke o številu zavrženih ustavnih pritožb,
številu nesprejetih ustavnih pritožb, številu sprejetih ustavnih pritožb v
obravnavo, glede sprejetih ustavnih pritožb v obravnavo pa tudi podatke o
številu ustavnih pritožb, v katerih je bilo pritožnikom ugodeno, oziroma
število ustavnih pritožb, ki so bile zavrnjene, oziroma število ustavnih
pritožb, ki so bile zavržene.
119. člen
(pregled nerešenih zadev)
Glavna pisarna izdela pred pripravo letnega
poročila o delu Ustavnega sodišča pregled nerešenih zadev po ustavnih sodnikih
in po svetovalcih, ki so jim zadeve dodeljene v delo. V drugih primerih izdela
pregled nerešenih zadev za posameznega ustavnega sodnika na njegovo zahtevo ali
na zahtevo generalnega sekretarja, pregled nerešenih zadev po svetovalcih pa na
zahtevo generalnega sekretarja.
120. člen
(odredbe generalnega sekretarja)
Za izvrševanje določb tega pravilnika, ki
urejajo ravnanje z listinami in gradivi zaupne narave, pisarniško poslovanje
ter način vodenja in izkazovanja statističnih podatkov, lahko generalni
sekretar izda odredbe in navodila.

Obrazec št. 1: Izjava o varovanju osebnih podatkov
Obrazec
št. 2: Popis spisa
Obrazec št. 3: Sklep
Obrazec št. 4: Odločba-sklep
Obrazec št. 5: Sklep
Obrazec št. 6
Obrazec št. 7
Obrazec št. 8: »U« vpisnik
Obrazec št. 9: »P« vpisnik
Obrazec št. 10: »Up« vpisnik
Obrazec št. 11: »Op« vpisnik
Obrazec št. 12: »Ps« vpisnik
Obrazec št. 13: »Mp« vpisnik
Obrazec št. 14: »Rm« vpisnik
Obrazec št. 15: »Su« vpisnik
Obrazec št. 16: »R« vpisnik
Obrazec št. 17: Imenik k vpisnikom
Obrazec št. 18: Osebni imenik k Su vpisniku
Obrazec št. 19: Stvarni imenik k Su vpisniku
Obrazec št. 20: Obvestila javnim glasilom
Obrazec št. 21: Seznam prejetih spisov
Obrazec št. 22: Seznam odposlanih spisov
Obrazec št. 23: Evidenca uradnih potovanj
Obrazec št. 24: Seznam vpogledov v spis
Obrazec št. 25: Seznam vpogledov v zaupne
listine
Obrazec št. 26: Seznam iz arhiva izdanih
spisov
Obrazec št. 27: Dostavna knjiga za neposredno
vročanje
Obrazec št. 28: Interna
knjiga prispelih faktur

Pravilnik o notranji organizaciji in
pisarniškem poslovanju Ustavnega sodišča (Uradni list RS, št. 93/03)
vsebuje naslednje prehodne in končno določbo:
»X. PREHODNE IN KONČNA DOLOČBA
121. člen
Novinarji, ki imajo ob uveljavitvi tega
pravilnika status akreditiranega novinarja pri Ustavnem sodišču, obdržijo ta
status tudi vnaprej.
122. člen
Z dnem uveljavitve tega pravilnika preneha
veljati Pravilnik o notranji organizaciji in pisarniškem poslovanju Ustavnega
sodišča Republike Slovenije (Uradni list RS, št. 80/2000, 91/01 in 30/02).
123. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o notranji organizaciji in pisarniškem poslovanju Ustavnega sodišča
(Uradni list RS, št. 56/11) vsebuje naslednjo končno določbo:
»4. člen
Ta pravilnik se objavi v Uradnem listu
Republike Slovenije, veljati pa začne 1. 9. 2011.«.