1. člen
(splošna določba)
Slovenska nacionalna komisija za UNESCO (v nadaljnjem besedilu:
komisija) je stalno posvetovalno telo Vlade Republike Slovenije.
2. člen
(vloga in naloge komisije)
(1) Komisija ima naslednjo vlogo:
1.     
svetuje Vladi Republike Slovenije in njenim organom ter delegacijam ob
generalni konferenci UNESCO in drugih medvladnih sestankih v vseh zadevah s
področja delovanja UNESCO;
2.     
povezuje in pospešuje sodelovanje vladnih in nevladnih organov in
organizacij v izvajanju programskih aktivnosti UNESCO v Sloveniji ter njihovo
sodelovanje v aktivnostih zunaj države, vključno z nudenjem strokovnih nasvetov
in pomoči UNESCO in drugim nacionalnim komisijam;
3.     
skrbi za uresničevanje ciljev UNESCO v Sloveniji in za predstavljanje
slovenskih interesov v oblikovanju in izvajanju programa in aktivnosti UNESCO;
4.     
spodbuja izmenjavo izkušenj in znanja, ki jih nudi in omogoča UNESCO
prek svojih širokih mednarodnih aktivnosti;
5.     
pospešuje sodelovanje pri izvajanju programskih aktivnosti z drugimi
nacionalnimi komisijami, sedežem UNESCO in regionalnimi uradi UNESCO;
6.     
izvaja druge aktivnosti, za katere meni, da so povezane s splošnimi
cilji UNESCO;
7.     
obravnava možnosti sodelovanja Republike Slovenije z UNESCO na področju
izobraževanja, znanosti, kulture, komunikacij in drugih programskih nalog
UNESCO ter o svojih predlogih obvešča Vlado Republike Slovenije;
8.     
obravnava programe, projekte in druge aktivnosti UNESCO ter pripravlja
predloge za njihovo izvajanje in vključevanje Republike Slovenije v te
aktivnosti oziroma s svojimi delegati sodeluje na mednarodnih seminarjih,
konferencah, simpozijih in drugih srečanjih, organiziranih v okviru programov
UNESCO doma in v tujini;
9.     
pripravlja izhodišča za nastop vladne delegacije na zasedanjih generalne
konference UNESCO ter predlaga sestavo delegacij, udeležence na drugih
sestankih UNESCO ter predstavnike Republike Slovenije v organih UNESCO;
10.  
pripravlja mnenja o sklepanju in izvajanju konvencij in priporočil ter
drugih dokumentov, sprejetih v okviru pristojnosti UNESCO, ter daje pobude za
njihovo uporabo v Republiki Sloveniji;
11.  
daje pobude in predloge za pripravo poročil in drugih informativnih
gradiv, ki seznanjajo UNESCO s stanjem na področju izobraževanja, znanosti,
kulture, komunikacij in drugih področij v pristojnosti UNESCO v Republiki
Sloveniji, ter za pripravo statističnih in drugih podatkov s teh področij;
12.  
daje pobude za vključevanje organizacij, strokovnih društev in posameznikov
s področij pristojnosti UNESCO v njegove aktivnosti;
13.  
obvešča javnost o ciljih in akcijah UNESCO, obravnava vprašanja v zvezi
s predstavljanjem najpomembnejših dokumentov, sprejetih v UNESCO, širši
javnosti ter njihovega prevajanja v slovenski jezik;
14.  
obravnava druga vprašanja s področja sodelovanja Republike Slovenije z
UNESCO.
(2) Za uspešno in učinkovito izvajanje svojih nalog
komisija:
1.     
sprejema programe dela in aktivnosti komisije, finančne načrte za
njihovo izvajanje in določa izvajalce sprejetih programov in aktivnosti;
2.     
pripravlja strateške usmeritve za svoje delovanje in jih posreduje v
potrditev Vladi Republike Slovenije;
3.     
občasno, vendar najmanj vsaki dve leti, poroča Vladi Republike Slovenije
o uresničevanju strateških usmeritev in izvajanju programov dela in aktivnosti.
(3) Komisija deluje v skladu s poslovnikom, ki ga
sprejme na svoji konstitutivni seji.
3. člen
(sestava komisije)
(1) Komisijo sestavljajo predsednik in člani, ki jih
imenujejo:
1.     
Državni zbor Republike Slovenije;
2.     
Ministrstvo za izobraževanje, znanost in šport;
3.     
Ministrstvo za kulturo;
4.     
Ministrstvo za okolje in prostor;
5.     
Ministrstvo za zunanje zadeve;
6.     
Ministrstvo za javno upravo;
7.     
Slovenska akademija znanosti in umetnosti;
8.     
Rektorska konferenca.
(2) Člani komisije po položaju so:
1.     
nekdanji predsedniki in generalni sekretarji komisije;
2.     
predstavnik nacionalnega koordinatorja za nesnovno dediščino;
3.     
nacionalni koordinator mreže pridruženih UNESCO šol (ASPNet);
4.     
koordinator mladinske platforme;
5.     
predstavniki nacionalnih odborov Mednarodnega združenja za spomenike in
spomeniška območja (International Council on Monuments and Sites – ICOMOS) in
Mednarodne zveze za varstvo narave (International Union for Conservation of
Nature (IUCN);
6.     
predsedniki nacionalnih odborov medvladnih in mednarodnih programov
UNESCO:
- 
Mednarodni program za vede o Zemlji in geoparke (International
Geoscience and Geoparks Programme – IGGP);
- 
Medvladna oceanografska komisija (Intergovernmental Oceanographic
Commission – IOC),
- 
Mednarodni hidrološki program (International Hydrological Programme-IHP);
- 
Program Človek in biosfera (Man and Biosphere- MAB);
- 
Medvladni program Spomin sveta (Memory of the World).
(3) Komisija lahko na predlog izvršilnega odbora imenuje
do pet članov iz vrst intelektualnega in kulturnega okolja, ki so s svojim
izjemnim dolgoletnim delom prispevali k izboljšanju sodelovanja z UNESCO.
(4) Organi in organizacije iz prvega odstavka tega člena
svoje predstavnike imenujejo za dobo štirih let z možnostjo ponovnega
imenovanja.
(5) Če je član komisije predčasno razrešen, mora organ
ali organizacija o tem obvestiti Urad Slovenske nacionalne komisije za UNESCO
in imenovati novega člana za dobo do izteka mandata predčasno razrešenega
člana.
4. člen
(organi in delovna telesa komisije)
(1) Organi komisije so plenarno zasedanje, predsednik,
dva podpredsednika in izvršilni odbor.
(2) Komisija ali izvršilni odbor komisije lahko za
posebne naloge ustanovi stalna ali začasna delovna telesa komisije in s sklepom
določi njihovo sestavo, mandat ter področje delovanja in pristojnosti.
(3) Koordinatorji delovnih teles so po položaju člani
komisije brez pravice glasovanja.
5. člen
(povračilo stroškov)
Člani komisije in člani delovnih teles komisije so pri svojem
delu neodvisni in svoje delo opravljajo kot častno funkcijo ter niso upravičeni
do sejnin in povračila stroškov.
6. člen
(plenarno zasedanje komisije)
(1) Plenarno zasedanje komisije sestavljajo vsi člani
komisije.
(2) Komisija se na plenarnem zasedanju sestane najmanj
enkrat na dve leti, obvezno pa v letu, ko poteka zasedanje generalne konference
UNESCO.
7. člen
(predsednik in podpredsednika komisije)
(1) Predsednika komisije imenuje Vlada Republike
Slovenije na predlog ministrstva, pristojnega za izobraževanje, znanost in
šport, v soglasju z ministrstvom, pristojnim za kulturo, ministrstvom, pristojnim
za okolje in prostor ter ministrstvom, pristojnim za zunanje zadeve.
(2) Predsednik je imenovan za dobo petih let in je po
poteku mandata lahko ponovno imenovan.
(3) Podpredsednika komisije izvolijo izmed sebe člani
komisije na plenarnem zasedanju.
(4) Podpredsednika sta izvoljena za čas trajanja mandata
komisije.
8. člen
(izvršilni odbor)
(1) Izvršilni odbor komisije sestavljajo:
1.     
predsednik, podpredsednika in generalni sekretar komisije;
2.     
člani, ki so jih v komisijo imenovala:
- 
Ministrstvo za izobraževanje, znanost in šport;
- 
Ministrstvo za kulturo;
- 
Ministrstvo za okolje in prostor;
- 
Ministrstvo za zunanje zadeve;
- 
Ministrstvo za javno upravo;
3.     
dva predstavnika, ki ju izmed sebe izvolijo člani po položaju.
(2) Izvršilni odbor pripravlja plenarna zasedanja komisije
in odloča o vseh vprašanjih iz pristojnosti komisije v času med plenarni
zasedanji komisije.
9. člen
(Urad Slovenske nacionalne komisije za UNESCO)
(1) Strokovno-administrativne naloge za komisijo
opravlja Urad Slovenske nacionalne komisije za UNESCO (v nadaljnjem besedilu:
urad), ki deluje v okviru Ministrstva za izobraževanje, znanost in šport. Urad
je pri svojem delu samostojen in neposredno izvaja sprejete sklepe in odločitve
komisije in njenih delovnih teles ter se pri svojem delu povezuje z ostalimi
vladnimi organi in službami.
(2) Urad med drugim:
1.     
usklajuje udeležbo slovenskih predstavnikov na mednarodnih sestankih v
okviru UNESCO in tujih strokovnjakov v Sloveniji;
2.     
usklajuje delo in dejavnosti z vladnimi in nevladnimi organi in
organizacijami, ki sestavljajo komisijo ter z drugimi organi in organizacijami,
ki lahko prispevajo k uresničevanju programa in dejavnosti.
3.     
sodeluje v delu nacionalnih odborov medvladnih in mednarodnih programov
ter stalnih in začasnih delovnih teles, ki sta jih komisija ali izvršilni odbor
ustanovila na podlagi 4. člena tega sklepa.
(3) Urad zagotavlja in izvaja financiranje programa dela
in aktivnosti komisije in drugih dogovorjenih obveznosti doma in na tujem iz
proračuna ministrstva, pristojnega za izobraževanje, znanost in šport.
(4) Direktor urada opravlja tudi funkcijo generalnega
sekretarja komisije, in sicer:
1.     
skrbi za izvajanje vloge in nalog komisije;
2.     
skrbi za izvajanje programa komisije in organiziranje sodelovanja
Republike Slovenije z UNESCO;
3.     
skrbi za stalno obveščanje javnosti o ciljih in aktivnostih UNESCO ter
za razširjanje dokumentov in gradiv UNESCO;
4.     
svetuje vladnim in nevladnim organom in organizacijam o zadevah s
področij delovanja UNESCO in občasno pripravlja informacije s področja
delovanja UNESCO;
5.     
sodeluje s stalno delegacijo Republike Slovenije pri UNESCO in z vsemi
organi in organizacijami, ki sestavljajo komisijo;
6.     
sodeluje s sekretariatom UNESCO in spremlja delo vodstvenih organov
UNESCO ter sodeluje z drugimi nacionalnimi komisijami;
7.     
obvešča izvršilni odbor in plenarna zasedanja komisije ter
zainteresirane vladne organe o izvajanju programa in aktivnostih;
8.     
predstavlja komisijo na sestankih nacionalnih komisij in drugih
sestankih.
10. člen
(mandat komisije)
Mandat komisije je štiri leta. Komisija se lahko konstituira,
ko je imenovanih večina članov komisije in se je iztekel mandat komisije
prejšnjega sklica. Komisiji začne teči mandat z dnem konstitutivnega plenarnega
zasedanja komisije.
PREHODNE IN KONČNE DOLOČBE
11. člen
(imenovanje članov komisije in mandat predsednika komisije)
(1) Urad v štirih mesecih od uveljavitve tega sklepa
pozove predlagatelje iz prvega odstavka 3. člena tega sklepa, da imenujejo
člane komisije. Urad skliče konstitutivno plenarno zasedanje komisije, ko je
imenovanih večina članov komisije.
(2) Mandat članov Slovenske nacionalne komisije za
UNESCO, imenovanih na podlagi Sklepa o ustanovitvi in določitvi nalog Slovenske
nacionalne komisije za UNESCO (Uradni list RS, št. 69/10 in 3/15) preneha
s sklicem konstitutivnega plenarnega zasedanja komisije, imenovane s tem
sklepom.
(3) Predsednik komisije nadaljuje delo do izteka
mandata, za katerega je bil imenovan.
12. člen
(prenehanje veljavnosti)
Z dnem uveljavitve tega sklepa preneha veljati Sklep o
ustanovitvi in določitvi nalog Slovenske nacionalne komisije za UNESCO (Uradni
list RS, št. 69/10 in 3/15).
13. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 00727-5/2019
Ljubljana, dne 18. julija 2019
EVA 2019-3330-0028
Vlada Republike Slovenije
Marjan Šarec
predsednik