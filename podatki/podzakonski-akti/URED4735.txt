I. SPLOŠNE DOLOČBE
1. člen
(vsebina)
(1) Ta uredba določa vrste sanacijskih ukrepov in način
izbire najustreznejših ukrepov za sanacijo okoljske škode, povzročene
zavarovanim vrstam, njihovim habitatom in habitatnim tipom (v nadaljnjem
besedilu: habitat), vodam ali tlom (v nadaljnjem besedilu: posebni deli okolja)
za izvajanje Priloge II Direktive Evropskega Parlamenta in Sveta 2004/35/ES z
dne 21. aprila 2004 o okoljski odgovornosti v zvezi s preprečevanjem in
sanacijo okoljske škode (UL L št. 143 z dne 30. 4. 2004, str. 56). 
(2) Namen izvajanja ukrepov za sanacijo okoljske škode je
obnoviti poškodovane posebne dele okolja oziroma njihove okrnjene funkcije v
referenčno stanje, ali se temu čim bolj približati (v nadaljnjem besedilu: obnovitev
v referenčno stanje), in nadomestiti začasne izgube posebnih delov okolja
oziroma njihovih funkcij v času do obnovitve v referenčno stanje.
2. člen
(izrazi)
Izrazi, uporabljeni v tej uredbi, imajo naslednji pomen: 
1.     
primarna sanacija je vsak sanacijski ukrep, ki obnovi poškodovane
posebne dele okolja oziroma njihove zmanjšane funkcije v referenčno stanje ali
se temu približa; 
2.     
dopolnilna sanacija je vsak sanacijski ukrep, ki se sprejme v zvezi s
posebnimi deli okolja oziroma njihovimi funkcijami, če z ukrepi primarne
sanacije ni mogoče v celoti obnovititi poškodovanih posebnih delov okolja
oziroma njihovih zmanjšanih funkcij v referenčno stanje; 
3.     
kompenzacijska sanacija je vsak ukrep za nadomestitev začasnih izgub
posebnih delov okolja oziroma njihovih funkcij, ki se izvede od dne nastanka
okoljske škode do takrat, ko primarna sanacija doseže svoj polni učinek; 
4.     
začasne izgube so izgube, ker poškodovani posebni deli okolja oziroma
njihove funkcije ne morejo opravljati svojih ekoloških vlog ali zagotavljati
delovanja drugim posebnim delom okolja ali javnosti, dokler ne začno učinkovati
primarni ali dopolnilni ukrepi; začasne izgube ne vključujejo finančnega
nadomestila javnosti; 
5.     
referenčno stanje je na podlagi najboljših razpoložljivih informacij
ugotovljeno stanje posebnih delov okolja oziroma njihovih funkcij v času
poškodovanja, ki bi obstajalo naprej, če ne bi prišlo do okoljske škode ali se
temu čim bolj približa; 
6.     
obnovitev, vključno z naravno obnovitvijo, je pri vodah, zavarovanih
vrstah in habitatih povrnitev poškodovanega posebnega dela okolja oziroma
njegovih zmanjšanih funkcij v referenčno stanje, ali se temu čim bolj
približati, pri okoljski škodi, povzročeni tlom, pa odprava utemeljene
nevarnosti pred škodljivim vplivom na zdravje ljudi; 
7.     
tveganje za zdravje ljudi je tveganje, izračunano z obsegom potencialne
nevarnosti za zdravje ljudi in verjetnostjo, da se bo to tveganje dogodilo; 
8.     
vode so vode po predpisih o vodah; v zvezi z morjem se za vode šteje
obalno morje, ki glede kemijskega stanja po predpisih o varstvu okolja
vključuje tudi teritorialno morje po prepisih o pomorstvu; obalno morje je v
skladu z Direktivo 2000/60/ES Evropskega parlamenta in Sveta z dne 23. oktobra
2000 o določitvi okvira za ukrepe Skupnosti na področju vodne politike (UL L
št. 327 z dne 22. 12. 2000, str. 1) površinska voda, na kopenski strani črte,
ki je v vsaki točki oddaljena eno navtično miljo na morsko stran od najbližje
točke temeljne črte, od katere se meri širina teritorialnega morja, in sega do
zunanje meje somornice; 
9.     
zavarovane vrste so s predpisi o ohranjanju narave določene zavarovane
prosto živeče rastlinske in živalske vrste; 
10.  
habitati so s predpisi o ohranjanju narave določeni habitati zavarovanih
vrst in habitatni tipi, ki se prednostno ohranjajo v ugodnem stanju; 
11.  
enota vrednotenja voda, zavarovanih vrst ali habitatov (v nadaljnjem
besedilu: enota vrednotenja) je enota mere (metrika) za izgubo ali korist
posebnih delov okolja oziroma njihovih funkcij in je lahko kakršnakoli enota,
ki se lahko opraviči za tako merjenje, kot so na primer: 
- 
obseg ali velikost habitata, 
- 
enota ali količina posebnega dela okolja, kot je km vodotoka, ha
habitata, enota prostornine vode v uporabi ali število osebkov, 
- 
enota gostote, pokritosti ali biomase vegetacije, 
- 
delež pokritosti zaželene, prevladujoče ali bistvene vrste vegetacije, 
- 
nadzemna biomasa prevladujoče vegetacije, 
- 
gostota semenskih rastlin, 
- 
kazalec rastlinske raznovrstnosti, 
- 
kazalec kakovosti habitata, 
- 
biološka produktivnost, 
- 
stopnja reproduktivnosti, 
- 
dnevi uporabe habitata in podobno; 
12.  
drugi izrazi imajo enak pomen kot v Zakonu o varstvu okolja (Uradni list
RS, št. 39/06 – uradno prečiščeno besedilo, 49/06 – ZMetD, 66/06 – odl. US,
33/07 – ZPNačrt, 57 – ZFO-1A in 70/08).
3. člen
(priprava predloga sanacijskih ukrepov)
(1) Povzročitelj okoljske škode pripravi predlog sanacijskih
ukrepov, ki vsebuje: 
-       
predhodno oceno možnosti in izvedljivosti sanacijskih ukrepov, 
-       
opredelitev okoljske škode, 
-       
opredelitev koristi sanacijskih ukrepov, 
-       
predlog določitve ukrepov dopolnilne in kompenzacijske sanacije, 
-       
predlog določitve monitoringa in poročanja o izvajanju sanacijskih
ukrepov. 
(2) V predlogu sanacijskih ukrepov je treba opredeliti
časovni potek obnovitve v referenčno stanje posebnega dela okolja oziroma
njegovih funkcij in časovni potek nadomestitve začasnih izgub, kot je prikazano
v prilogi 1, ki je sestavni del te uredbe. 
(3) Določbe tega člena se smiselno uporabljajo tudi v
primeru, če je ministrstvo, pristojno za varstvo okolja, obveščeno ali samo
izve za nastanek okoljske škode. 
(4) Potek priprave predloga sanacijskih ukrepov je podrobneje
opisan v prilogi 4, ki je sestavni del te uredbe.
II. SANACIJA OKOLJSKE ŠKODE NA VODAH, ZAVAROVANIH VRSTAH ALI
HABITATIH
2.1 Vrste sanacijskih ukrepov okoljske škode
4. člen
(vrste sanacijskih ukrepov)
(1) Sanacija okoljske škode na vodah, zavarovanih vrstah ali
habitatih se doseže z izvedbo odrejenih sanacijskih ukrepov, s katerimi se
poškodovani posebni deli okolja oziroma njihove zmanjšane funkcije obnovijo v
referenčno stanje, in sicer z ukrepi primarne sanacije, ki jih dopolnjujejo
ukrepi kompenzacijske oziroma dopolnilne sanacije. 
(2) Poleg obnovitve poškodovanih posebnih delov okolja
oziroma njegovih funkcij v referenčno stanje je treba z ukrepi iz prejšnjega
odstavka tudi zagotoviti, da je po njihovi izvedbi odstranjena vsaka znatna
nevarnost za prizadetost zdravja ljudi. 
(3) Ukrepi primarne sanacije se odredijo in izvajajo zaradi
obnovitve posebnega dela okolja oziroma njegovih funkcij v referenčno stanje. 
(4) Ukrepi dopolnilne sanacije se odredijo in izvajajo hkrati
z ukrepi primarne sanacije, če njihova izvedba ne omogoča obnovitve posebnih
delov okolja oziroma njihovih funkcij v referenčno stanje. 
(5) Ukrepi kompenzacijske sanacije se odredijo in izvajajo
skupaj z ukrepi primarne sanacije zaradi nadomeščanja začasnih izgub, da se z
njimi zagotovi podobno stanje posebnih delov okolja oziroma njihovih funkcij,
kot je zaradi okoljske škode izgubljeno stanje posebnih delov okolja oziroma
njihovih funkcij, dokler ne začno učinkovati ukrepi primarne oziroma dopolnilne
sanacije.
5. člen
(primarna sanacija)
(1) Primarna sanacija obsega izvedbo ukrepov, ki obnovijo
poškodovani posebni del okolja oziroma njegovo funkcijo v referenčno stanje. 
(2) Primarna sanacija obsega različne možnosti obnovitve
poškodovanega posebnega dela okolja oziroma njegove funkcije v referenčno
stanje in je glede izbora ukrepov in načina njihove izvedbe odvisna od stopnje
poškodovanosti posebnega dela okolja, njegove vrste in okoliščin nastanka okoljske
škode. 
(3) Pri načrtovanju oziroma izbiri ukrepov primarne sanacije
mora biti naravna obnovitev obravnavana kot najboljša možnost. Naravna
obnovitev lahko vsebuje tudi izvedbo določenih dejavnosti, kot je na primer
odstranitev dejavnikov, zaradi katerih je prišlo do okoljske škode posebnega
dela okolja oziroma njegove funkcije. V okviru naravne obnovitve mora biti kot
sanacijski ukrep določeno vsaj aktivno spremljanje oziroma monitoring poteka
naravne obnovitve. 
(4) Ukrepi primarne sanacije lahko obsegajo različne
dejavnosti, kot na primer: 
-       
odstranitev dejavnikov (npr. kemikalij ali fizičnih ovir), zaradi
katerih se je poslabšalo stanje posebnega dela okolja oziroma njegovih funkcij;
-       
aktivno poseganje na območju okoljske škode z namenom, da se pospeši
naravna obnovitev; 
-       
obdelava onesnaževal na območju okoljske škode, da se zmanjša njihov
vpliv na posebni del okolja; 
-       
zaščita območja okoljske škode pred drugimi dejavniki, ki škodljivo
vplivajo na posebni del okolja oziroma njegove funkcije (npr. druge ovire, tuje
vrste oziroma z razvojem povezani škodljivi dejavniki na območju okoljske
škode); 
-       
obnovitev ali ponovna naselitev poškodovanih zavarovanih vrst; 
-       
sejanje, sajenje ali ponovna posaditev vegetacije; 
-       
inženirska dela za zagotovitev novih ali obnovitve obstoječih habitatov;
-       
odstranitev ozkih grl in ovir za migracijo živalskih vrst; 
-       
zagotovitev osebja, ki upravlja in vzdržuje območje izvajanja sanacije
zaradi okoljske škode; 
-       
razvoj in izvajanje strateških upravljalskih načrtov; 
-       
uveljavitev prepovedi dostopa; 
-       
zagotavljanje izboljšanega dostopa zaradi omogočanja uporabe funkcij
posebnih delov okolja; 
-       
zagotavljanje nadzornih služb in služb za izvajanje monitoringa stanja
na območju sanacije okoljske škode; 
-       
druge dejavnosti. 
(5) Če ministrstvo, pristojno za varstvo okolja (v nadaljnjem
besedilu: ministrstvo), za posamezni primer okoljske škode ugotovi, da je
izvedba ukrepov primarne sanacije tehnično težko izvedljiva ali omejena ali
nerazumno draga, se lahko odloči za izvedbo ukrepov, ki zmanjšujejo ali
preprečujejo vplive drugih dejavnikov na posebni del okolja, kot so dejavniki
iz prejšnjega odstavka, in tako pripomorejo k obnovitvi stanja posebnega dela
okolja oziroma njegovih funkcij z naravno obnovitvijo v referenčno stanje.
6. člen
(dopolnilna sanacija)
(1) Dopolnilna sanacija obsega ukrepe, ki dopolnjujejo ukrepe
primarne sanacije, če se z ukrepi primarne sanacije ne doseže obnovitev stanja
posebnih delov okolja oziroma njihovih funkcij v referenčno stanje. Namen
dopolnilne sanacije je vzpostaviti podobno stanje posebnih delov okolja oziroma
njihovih funkcij, kakršno bi bilo na voljo, če bi se na območju okoljske škode
poškodovani posebni deli okolja oziroma njihove funkcije obnovile v referenčno
stanje. 
(2) Ukrepi dopolnilne sanacije se lahko izvajajo na območju
okoljske škode oziroma na nadomestnem območju, ki naj bi bilo, če je le mogoče,
geografsko povezano z območjem okoljske škode. Pri izbiri nadomestnega območja
je treba upoštevati predvsem prednosti za izvedbo sanacije poškodovanega
posebnega dela okolja oziroma njegovih funkcij. 
(3) Pri odločitvi za izvajanje ukrepov dopolnilne sanacije,
ki se bodo izvedli na nadomestnem območju, je treba oceniti, ali so ukrepi
enako koristni posebnemu delu okolja oziroma njegovim funkcijam kot sanacijski
ukrepi na območju okoljske škode in da so poleg tega tudi znatno cenejši. 
(4) Za posamezni primer okoljske škode se lahko odredi, da se
z izvedbo ukrepov primarne sanacije stanje posebnega dela okolja oziroma
njegove funkcije ne obnovijo v referenčno stanje ali da se obnovitev v
referenčno stanje ne izvede v opredeljenem časovnem obdobju, če se izvajanje
ukrepov primarne sanacije nadomesti z izvajanjem ukrepov dopolnilne sanacije. 
(5) Nadomestitev izvajanja ukrepov primarne sanacije z ukrepi
dopolnilne sanacije se izbere zlasti v primeru, če je posledica okoljske škode
izguba izjemno redkih posebnih delov okolja oziroma njihovih funkcij in bi bilo
bolje, da bi se s sanacijskimi ukrepi izboljšal drug posebni del okolja oziroma
druge njegove funkcije na območju okoljske škode, kot pa da bi se obnovil
poškodovani posebni del okolja oziroma njegove funkcije v nerazumno dolgem
časovnem obdobju.
7. člen
(kompenzacijska sanacija)
(1) Kompenzacijska sanacija obsega ukrepe za odpravo začasnih
izgub. 
(2) Z ukrepi kompenzacijske sanacije se lahko izvajajo tudi
ukrepi dodatne izboljšave stanja poškodovanih posebnih delov okolja oziroma
njihovih funkcij. Ukrepi kompenzacijske sanacije ne vključujejo finančnih
nadomestil javnosti. 
(3) Ukrepi kompenzacijske sanacije se lahko izvajajo na
območju okoljske škode oziroma na nadomestnem območju.
8. člen
(vrste ukrepov dopolnilne in kompenzacijske sanacije)
(1) Ukrepi dopolnilne in kompenzacijske sanacije so podobni
ukrepom primarne sanacije iz 5. člena te uredbe, razen da: 
-       
ne vključujejo naravne obnovitve, ker morajo ti ukrepi v primerjavi s
tem, kar bi se sicer zgodilo z naravno obnovitvijo, zagotoviti dodatno
izboljšavo stanja ali povečanje obsega posebnih delov okolja oziroma njihovih
funkcij; 
-       
lahko vključujejo ukrepe, ki zagotavljajo prisotnost posebnih delov
okolja oziroma njihovih funkcij, katerih pojavnost sicer pred nastankom
okoljske škode ni bila zaznavna ali ni bila pomembna na območju okoljske škode.
(2) Če je le mogoče, morajo ukrepi dopolnilne in kompenzacijske
sanacije zagotoviti na območju okoljske škode oziroma na nadomestnem območju
prisotnost posebnih delov okolja oziroma njihovih funkcij iste vrste, kakovosti
in količine kot tistih, ki so bili poškodovani zaradi okoljske škode. 
(3) Če ni mogoče z ukrepi dopolnilne in kompenzacijske
sanacije zagotoviti na območju okoljske škode oziroma na nadomestnem območju
prisotnosti posebnih delov okolja oziroma njihovih funkcij iste vrste, je treba
z izvajanjem ukrepov dopolnilne in kompenzacijske sanacije vzpostaviti druge,
vendar podobne posebne dele okolja oziroma njihove funkcije, kot je na primer
nadomestitev zmanjšanja kvalitete posebnega dela okolja oziroma njegove
funkcije s povečanjem njune količine. 
(4) Če ni mogoče zagotavljati ukrepov dopolnilne in
kompenzacijske sanacije iz drugega in tretjega odstavka tega člena, se lahko z
ukrepi dopolnilne in kompenzacijske sanacije vzpostavijo drugi posebni deli
okolja oziroma njihove funkcije, kot so poškodovani posebni deli okolja oziroma
njihove funkcije.
9. člen
(kombiniranje sanacijskih ukrepov)
(1) Sanacijski ukrepi se praviloma odredijo in izvajajo kot
kombinacija ukrepov primarne, dopolnilne in kompenzacijske sanacije. 
(2) Obseg kombiniranja ukrepov primarne, dopolnilne in
kompenzacijske sanacije se odredi za vsak primer okoljske škode posebej s tem,
da se mora izbira kombinacij najustreznejših ukrepov primarne, dopolnilne in
kompenzacijske sanacije opraviti na podlagi meril za izbiranje sanacijskih
ukrepov iz 15. člena te uredbe.
2.2 Določitev sanacijskih ukrepov in njihovo vrednotenje
2.2.1 Določitev sanacijskih ukrepov
10. člen
(določitev ukrepov primarne sanacije)
Ukrepe primarne sanacije je treba določiti glede na stanje
poškodovanih posebnih delov okolja oziroma njihovih funkcij, in sicer na podlagi
ocenjevanja izvedljivosti in učinkovitosti predlaganih ukrepov primarne
sanacije za: 
-       
pospešeno obnovitev v referenčno stanje in 
-       
naravno obnovitev poškodovanih posebnih delov okolja oziroma njihovih
funkcij.
11. člen
(določitev ukrepov dopolnilne in kompenzacijske sanacije)
(1) Ukrepi dopolnilne in kompenzacijske sanacije se določijo
na podlagi vrednotenja ukrepov, ki temelji na enakovrednosti posebnih delov
okolja oziroma njihovih funkcij. 
(2) Vrednotenje sanacijskih ukrepov, pri katerem se analizira
enakovrednost posebnih delov okolja oziroma njihovih funkcij skladno z
določbami 12. člena te uredbe, je možno uporabiti, če se ukrepi dopolnilne in
kompenzacijske sanacije nanašajo na posebne dele okolja oziroma njihove
funkcije iste ali podobne vrste, kot so zaradi okoljske škode poškodovani
posebni deli okolja oziroma njihove funkcije. 
(3) Če za vrednotenje sanacijskih ukrepov analize
enakovrednosti posebnih delov okolja oziroma funkcij ni mogoče uporabiti, ker
se z ukrepi dopolnilne in kompenzacijske sanacije zagotavljajo drugi posebni
deli okolja oziroma funkcije, kot so zaradi okoljske škode poškodovani posebni
deli okolja oziroma njihove funkcije, je treba ukrepe dopolnilne in
kompenzacijske sanacije vrednotiti z metodo denarnega vrednotenja. 
(4) Če je le možno, morajo ukrepi dopolnilne in
kompenzacijske sanacije iz prejšnjega odstavka zagotoviti enako denarno
vrednost drugih posebnih delov okolja oziroma njihovih funkcij, kot je bila
denarna vrednost poškodovanih posebnih delov okolja oziroma njihovih funkcij
pred nastankom okoljske škode. 
(5) Če ni mogoče izvesti denarnega vrednotenja s sanacijskimi
ukrepi zagotovljenih drugih posebnih delov okolja oziroma njihovih funkcij v
razumnem času ali z razumnimi stroški, potem se lahko odloči za izvedbo tistih
sanacijskih ukrepov, katerih stroški izvajanja so enaki denarni vrednosti
poškodovanih posebnih delov okolja oziroma njihovih funkcij pred nastankom
okoljske škode. 
(6) Ne glede na uporabljeno metodo vrednotenja ukrepov
dopolnilne in kompenzacijske sanacije je treba zaradi primerjave izgub
poškodovanih posebnih delov okolja oziroma njihovih funkcij s koristmi ukrepov
dopolnilne in kompenzacijske sanacije poiskati in uporabiti isto enoto
vrednotenja. Uporaba iste enote vrednotenja zagotavlja, da je izbrani obseg
potrebnih ukrepov dopolnilne in kompenzacijske sanacije enakovreden dejanskim
izgubam, ki jih je povzročila okoljska škoda. 
(7) Ne glede na uporabljeno metodo vrednotenja ukrepov je
treba ovrednoteno stanje poškodovanega habitata, vode ali zavarovane vrste
diskontirati, ker sta izguba in korist zaradi izvajanja sanacijskih ukrepov
časovno odvisni in se pojavljata v različnih časih neodvisno druga od druge.
2.2.2 Analiza enakovrednosti posebnih delov okolja oziroma
njihovih funkcij
12. člen
(analiza enakovrednosti)
(1) Z analizo enakovrednosti habitatov se vrednotijo izgube
habitatov zaradi okoljske škode ter koristi habitatom zaradi sanacijskih
ukrepov z uporabo enot vrednotenja, značilnih za habitate. Z enotami
vrednotenja se izraža časovna odvisnost stanja funkcij poškodovanega habitata. 
(2) Z analizo enakovrednosti voda ali zavarovanih vrst se
vrednotijo izgube na vodah ali zavarovanih vrstah zaradi okoljske škode in
koristi vodam ali zavarovanim vrstam zaradi izvedbe sanacijskih ukrepov z uporabo
enot vrednotenja, značilnih za vode in zavarovane vrste. Z enotami vrednotenja
se izraža časovna odvisnost stanja vode ali zavarovane vrste, poškodovane
zaradi okoljske škode. 
(3) Primer enote diskontiranega vrednotenja, ki se uporablja
v analizi enakovrednosti, je naveden v prilogi 2, ki je sestavni del te uredbe.
13. člen
(vrednotenje voda, zavarovanih vrst ali habitatov)
(1) Pri pripravi predloga sanacijskih ukrepov je treba
izbrati sanacijske ukrepe na podlagi izračuna pričakovanih koristi vodam, zavarovanim
vrstam ali habitatom zaradi izvajanja posameznega sanacijskega ukrepa,
izraženih na enoto obsega sanacijskih ukrepov ali na celotno sanacijo, kar je
bolj primerno. Za izračun pričakovanih koristi vodam, zavarovanim vrstam ali
habitatom zaradi izvajanja posameznega sanacijskega ukrepa je treba: 
-       
določiti primerno enoto vrednotenja zaradi primerjave med izgubami
zaradi okoljske škode in koristmi zaradi izvajanja sanacijskih ukrepov in 
-       
oceniti količino izgube voda, zavarovanih vrst ali habitatov zaradi
okoljske škode in za vsak predlagani sanacijski ukrep količino koristi vodam,
zavarovanim vrstam ali habitatom. 
(2) Analiza enakovrednosti voda, zavarovanih vrst ali
habitatov se izvede na način, kot je obrazložen v prilogi 2 te uredbe.
2.2.3 Denarno vrednotenje posebnih delov okolja oziroma
njihovih funkcij
14. člen
(metoda denarnega vrednotenja)
(1) Metoda denarnega vrednotenja se uporablja za ocenjevanje
posebnih delov okolja oziroma njihovih funkcij, ki jih zagotavljajo ukrepi
dopolnilne in kompenzacijske sanacije, če se s temi sanacijskimi ukrepi
zagotavljajo drugi posebni deli okolja oziroma njihove funkcije, kot so zaradi
okoljske škode poškodovani posebni deli okolja oziroma njihove funkcije. 
(2) Pri ocenjevanju vrednosti posebnih delov okolja oziroma
njihovih funkcij z metodo denarnega vrednotenja je treba: 
-       
oceniti denarno vrednost izgub zaradi okoljske škode poškodovanih
posebnih delov okolja oziroma njihovih funkcij, 
-       
opredeliti sanacijske ukrepe in oceniti denarno vrednost zagotovljenih
posebnih delov okolja oziroma njihovih funkcij ali strošek izvedbe ukrepa, če
ocenjevanje denarne vrednosti zagotovljenih posebnih delov okolja oziroma
njihovih funkcij ni možno, ki jo je treba izraziti kot ocenjeno denarno
vrednost za enoto vrednotenja voda, zavarovanih vrst ali habitatov, 
-       
izračunati količino zagotovljenih posebnih delov okolja oziroma njihovih
funkcij, ki je potrebna za izvedbo ukrepov dopolnilne ali kompenzacijske
sanacije, kot količnik med ocenjeno denarno vrednostjo izgub iz prve alinee
tega odstavka in ocenjeno denarno vrednostjo na enoto vrednotenja voda,
zavarovanih vrst ali habitatov iz prejšnje alinee. 
(3) Metode, uporabljene pri denarnem vrednotenju posebnih
delov okolja oziroma njihovih funkcij, so podrobneje opisane v prilogi 3, ki je
sestavni del te uredbe.
2.3 Izbira najustreznejših sanacijskih ukrepov
15. člen
(ocenjevanje in izbira sanacijskih ukrepov)
(1) Pri izbiri najustreznejših sanacijskih ukrepov je treba
ocenjevati le razumne predloge izvedb sanacijskih ukrepov s tem, da mora
izvedba vsakega sanacijskega ukrepa temeljiti na uporabi najboljših
razpoložljivih postopkov in delovnih sredstev. Merila, ki jih je treba pri
izbiri najustreznejših sanacijskih ukrepov upoštevati, so: 
-       
vpliv na zdravje in varstvo ljudi, 
-       
stroški izvedbe, 
-       
verjetnost uspeha sanacije okoljske škode, 
-       
stopnja preprečevanja okoljske škode v prihodnje in stopnja možnega
izogibanja nenamerni spremljevalni škodi pri izvedbi sanacijskega ukrepa, 
-       
koristi posebnemu delu okolja oziroma njegovim funkcijam, 
-       
vključevanje socialnih, gospodarskih in kulturnih ter drugih pomembnih
dejavnikov, ki so značilni za območje okoljske škode, 
-       
čas, ki bo potreben za učinkovito sanacijo okoljske škode, 
-       
verjetnost, da se območje okoljske škode obnovi v referenčno stanje, 
-       
geografska povezava z območjem, ki je utrpelo okoljsko škodo. 
(2) Izbiranje najustreznejših sanacijskih ukrepov lahko
vključuje primerjavo: 
-       
med izboljševanjem različnih posebnih delov okolja oziroma njihovih
funkcij, 
-       
med podobnimi posebnimi deli okolja oziroma njihovimi funkcijami ampak
na drugih območjih, kot je območje okoljske škode, ali 
-       
med vzpostavitvijo poškodovanih posebnih delov okolja oziroma njihovih
funkcij na različna stanja ali z različnimi hitrostmi. 
(3) Če se zaradi nižjih stroškov oziroma drugih razlogov
izberejo ukrepi primarne sanacije, ki ne obnovijo poškodovanih posebnih delov
okolja oziroma njihovih funkcij v referenčno stanje ali obnovitev v referenčno
stanje vzpostavljajo bolj počasi, je treba te izgube posebnih delov okolja oziroma
njihovih funkcij nadomestiti z ukrepi dopolnilne in kompenzacijske sanacije, ki
vzpostavijo podobno stanje posebnih delov okolja oziroma njihovih funkcij,
kakršno so imeli posebni deli okolja oziroma njihove funkcije pred nastankom
okoljske škode. 
(4) Izbrani sanacijski ukrepi morajo biti zadostni, da se s
kombinacijo primarne, dopolnilne in kompenzacijske sanacije obnovijo posebni
deli okolja in njihove funkcije v referenčno stanje. 
(5) Za vsak primer okoljske škode posebej je treba presoditi,
kako medsebojno primerjati v prvem odstavku tega člena navedena merila, in
navesti razloge, na podlagi katerih je bila sprejeta odločitev o izbrani metodi
primerjave teh meril. 
(6) V primeru nastanka več okoljskih škod, za katere
sanacijskih ukrepov ni mogoče sprejeti hkrati, se pri izbiri najustreznejših
sanacijskih ukrepov lahko odloči, da se ne sprejmejo nadaljnji sanacijski
ukrepi, če: 
a)    
že sprejeti sanacijski ukrepi zagotavljajo, da ni več pomembnejšega
tveganja škodljivih vplivov na zdravje ljudi in na posebne dele okolja oziroma
njihove funkcije, in 
b)    
če bi bili stroški sanacijskih ukrepov, ki naj bi jih sprejeli za
vzpostavitev referenčnega stanja, nesorazmerno veliki glede na pridobljene
koristi posebnim delom okolja oziroma njihovim funkcijam.
III. SANACIJA OKOLJSKE ŠKODE, POVZROČENE TLOM
16. člen
(sanacija okoljske škode, povzročene tlom)
(1) V primeru okoljske škode, povzročene tlom, je treba
odrediti sanacijske ukrepe, ki zagotovijo vsaj to, da se onesnaževala
odstranijo, nadzirajo ali da se zmanjša njihova količina, tako da onesnažena
tla, ob upoštevanju dejanske rabe tal ali v času okoljske škode s prostorskimi
načrti države ali občine predvidene rabe tal, ne predstavljajo večjega tveganja
zaradi škodljivih vplivov na zdravje ljudi. 
(2) Obstoj tveganja za zdravje ljudi iz prejšnjega odstavka
se oceni z ocenjevanjem tveganja ob upoštevanju značilnosti in funkcije prsti,
vrste in koncentracije škodljivih snovi, pripravkov, organizmov ali
mikroorganizmov, njihove tveganosti in možnosti razširjanja. 
(3) Če se raba zemljišč na območju okoljske škode spremeni na
podlagi prostorskega načrta države ali občine po predpisih o prostorskem
načrtovanju, mora njegov pripravljavec v prostorski načrt vključiti vse
potrebne ukrepe za preprečitev škodljivih vplivov na zdravje ljudi. 
(4) Če okoljska škoda, ki je povzročena tlom, neposredno
povzroči okoljsko škodo tudi drugim posebnim delom okolja oziroma njihovim
funkcijam ali če nastane okoljska škoda drugim posebnim delom okolja oziroma
njihovim funkcijam posredno zaradi okoljske škode, ki je povzročena tlom, je
treba pri pripravi in izbiranju najustreznejših sanacijskih ukrepov zagotoviti
izvedbo sanacijskih ukrepov za odpravo posledic okoljske škode tlom in okoljske
škode drugim posebnim delom okolja oziroma njihovim funkcijam ne glede na to,
ali so prisotni vplivi na zdravje ljudi. 
(5) Pri izbiri najustreznejših ukrepov sanacije okoljske
škode, povzročene tlom, je treba preučiti tudi možnost naravne obnovitve tal.
17. člen
(dodatne zahteve za sanacijo okoljske škode, povzročene
tlom)
Pri pripravi predloga ukrepov in pri izbiri najustreznejših
ukrepov za sanacijo okoljske škode, povzročene tlom, je treba ovrednotiti tudi
tveganje za zdravje ljudi po izvedenih sanacijskih ukrepih, pri čemer pa se
mora upoštevati dejanska raba zemljišč na območju sanacije okoljske škode,
povzročene tlom, ali pa raba zemljišč, ki je v času nastanka okoljske škode
določena s prostorskimi načrti države ali občine na tem območju.
18. člen
(omejitve na območju sanacije okoljske škode, povzročene
tlom)
(1) Pri izbiri najustreznejših ukrepov za sanacijo okoljske
škode, povzročene tlom, je treba preučiti predpisane zahteve, ki se nanašajo na
tla ali dejavnost na območju okoljske škode, z namenom, da se zagotovi skladen
pristop k sanaciji okoljske škode. Pri tem je treba preučiti tudi verjetnost
obstoja predhodnega onesnaženja na območju okoljske škode, ki predstavlja
tveganje za zdravje ljudi ali ki lahko vpliva na druge vidike varstva okolja, z
namenom, da se sanacija območja zaradi tega predhodnega onesnaženja izvaja
sočasno z ukrepi za sanacijo okoljske škode, povzročene tlom. 
(2) Kjer se po sanaciji okoljske škode spremeni raba zemljišč
in s tem uporaba tal, je treba pri pripravi prostorskega načrta države ali
občine upoštevati vsako tveganje za zdravje ljudi, ki se lahko pojavi v
povezavi s predlagano novo rabo zemljišč na območju okoljske škode, in
zagotoviti, da se izvedejo primerna dejanja pri prostorskem načrtovanju ali
izdaji gradbenih dovoljenj po predpisih o graditvi objektov. 
(3) Pri pripravi predloga sanacijskih ukrepov in pri
izvajanju sanacijskih ukrepov je treba storiti vse, da sanacijski ukrepi niso
pod škodljivim vplivom drugih posegov ali dejanj na območju okoljske škode.
IV. KONČNA DOLOČBA
19. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-29/2009/6
Ljubljana, dne 9. julija 2009
EVA 2008-2511-0042
Vlada Republike Slovenije
mag. Mitja Gaspari l.r. 
Minister

Priloga
1: Grafični prikaz primarne in kompenzacijske sanacije
Priloga
2: Poenostavljeni teoretični primeri analize enakovrednosti posebnih delov
okolja oziroma njihovih funkcij
Priloga
3: Metode denarnega vrednotenja
Priloga
4: Potek priprave predloga sanacijskih ukrepov