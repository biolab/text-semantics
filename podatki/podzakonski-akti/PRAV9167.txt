I. SPLOŠNI DOLOČBI
1. člen
(vsebina pravilnika)
Ta pravilnik določa vsebino prijave za vpis
sorte v sortno listo ter dokazila, ki morajo biti priložena tej prijavi;
pravila preverjanja izpolnjevanja pogojev za vpis sorte v sortno listo; roke za
dostavo vzorcev semenskega materiala za preizkušanje sorte; zahteve glede
ustreznosti poimenovanja sorte; postopke in metode za preizkušanje
razločljivosti, izenačenosti in nespremenljivost sorte ter vrednosti sorte za
pridelavo in uporabo; posebne pogoje in postopek za vpis ohranjevalne sorte v
sortno listo in sort zelenjadnic, razvitih za pridelavo v posebnih pogojih, ter
pogoje, ki jih morajo izpolnjevati laboratoriji, izvajalci preizkušanja sort in
izvajalci hrambe standardnih vzorcev semenskega materiala sort kmetijskih
rastlin, v skladu z:
-      
Direktivo Sveta 68/193/EGS z dne 9. aprila 1968 o
trženju materiala za vegetativno razmnoževanje trte (UL L št. 93 z dne 17. 4.
1968, str. 15), zadnjič spremenjeno z Direktivo Komisije 2005/43/ES z dne 23.
junija 2005 o spremembi Prilog k Direktivi Sveta 68/193/EGS o trženju materiala
za vegetativno razmnoževanje trte (UL L št. 164 z dne 24. 6. 2005, str. 37), (v
nadaljnjem besedilu: Direktiva 68/193/EGS); 
-      
Direktivo Sveta 2002/53/ES z dne 13. junija 2002 o
skupnem katalogu sort poljščin (UL L št. 193 z dne 20. 7. 2002, str. 1),
zadnjič spremenjeno z Uredbo (ES) št. 1829/2003 Evropskega Parlamenta in Sveta
z dne 22. septembra 2003 o gensko spremenjenih živilih in krmi (UL L št. 268 z
dne 18. 10. 2003, str. 1), (v nadaljnjem besedilu: Direktiva 2002/53/ES);
-      
Direktivo Sveta 2002/55/ES z dne 13. junija 2002 o
trženju semena zelenjadnic (UL L št. 193 z dne 20. 7. 2002, str. 33), zadnjič
spremenjeno z Izvedbeno direktivo Komisije (EU) 2016/317 z dne 3. marca 2016 o
spremembi direktiv Sveta 66/401/EGS, 66/402/EGS, 2002/54/ES, 2002/55/ES, 2002/56/ES in 2002/57/ES v zvezi z uradno
etiketo pakiranj semena (UL L št. 60 z dne 5. 3. 2016, str. 72); 
-      
Direktivo Komisije 2003/90/ES z dne 6. oktobra 2003 o
določitvi podrobnih pravil za člen 7 Direktive Sveta 2002/53/ES glede
lastnosti, ki morajo biti zajete kot minimum pri preskušanju, in minimalnih
pogojev za preskušanje nekaterih sort kmetijskih rastlin (UL L št. 254 z dne 8.
10. 2003, str. 7), zadnjič spremenjeno z Izvedbeno direktivo Komisije 2015/1168
z dne 15. julija 2015 o spremembi direktiv 2003/90/ES in 2003/91/ES o določitvi
izvedbenih ukrepov za člen 7 Direktive Sveta 2002/53/ES oziroma člen 7
Direktive Sveta 2002/55/ES glede lastnosti, ki morajo biti zajete kot minimum
pri preskušanju, in minimalnih pogojev za preskušanje nekaterih sort kmetijskih
rastlin in zelenjadnic (UL L št. 188 z dne 16. 7. 2015, str. 39), (v nadaljnjem
besedilu: Direktiva 2003/90/ES);
-      
Direktivo Komisije 2003/91/ES z dne 6. oktobra 2003 o
določitvi izvedbenih ukrepov za člen 7 Direktive Sveta 2002/55/ES glede
lastnosti, ki morajo biti zajete kot minimum pri preizkušanju, in minimalnih
pogojev za preizkušanje določenih sort zelenjadnic (UL L št. 254 z dne 8. 10.
2003, str. 11), zadnjič spremenjeno z Izvedbeno direktivo Komisije 2015/1168 z
dne 15. julija 2015 o spremembi direktiv 2003/90/ES in 2003/91/ES o določitvi
izvedbenih ukrepov za člen 7 Direktive Sveta 2002/53/ES oziroma člen 7
Direktive Sveta 2002/55/ES glede lastnosti, ki morajo biti zajete kot minimum
pri preskušanju, in minimalnih pogojev za preskušanje nekaterih sort kmetijskih
rastlin in zelenjadnic (UL L št. 188 z dne 16. 7. 2015, str. 39), (v nadaljnjem
besedilu: Direktiva 2003/90/ES);
-      
Direktivo Komisije 2004/29/ES z dne 4. marca 2004 o
določanju lastnosti in minimalnih pogojev za pregled sort vinske trte (UL L št.
71 z dne 10. 3. 2004, str. 22; v nadaljnjem besedilu: Direktiva 2004/29/ES);
-      
Direktivo Komisije 2008/62/ES z dne 20. junija 2008 o
določitvi nekaterih odstopanj za sprejetje kmetijskih domačih sort in sort
poljščin, ki so naravno prilagojene na lokalne in regionalne pogoje in so
ogrožene zaradi genske erozije, ter za trženje semena in semenskega krompirja
navedenih domačih sort in sort poljščin (UL L št. 162 z dne 21. 6. 2008, str.
13);
-      
Direktivo Sveta 2008/90/ES z dne 29. septembra 2008 o
trženju razmnoževalnega materiala sadnih rastlin in sadnih rastlin, namenjenih
za pridelavo sadja, (UL L št. 267 z dne 8. 10. 2008, str. 8), zadnjič
spremenjeno z Uredbo (EU) št. 652/2014 Evropskega parlamenta in Sveta z dne 15.
maja 2014 o določbah za upravljanje odhodkov v zvezi s prehransko verigo,
zdravjem in dobrobitjo živali ter v zvezi z zdravjem rastlin in rastlinskim
razmnoževalnim materialom, spremembi direktiv Sveta 98/56/ES, 2000/29/ES in
2008/90/ES, Uredb (ES) št. 178/2002, (ES) št. 882/2004 in (ES) št. 396/2005
Evropskega parlamenta in Sveta, Direktive 2009/128/ES Evropskega parlamenta in
Sveta in Uredbe (ES) št. 1107/2009 Evropskega parlamenta in Sveta ter
razveljavitvi sklepov Sveta 66/399/EGS in 76/894/EGS ter Odločbe Sveta
2009/470/ES (UL L št. 189 z dne 27. 6. 2014, str. 1);
-      
Direktivo Komisije 2009/145/ES z dne 26. novembra 2009
o določitvi nekaterih odstopanj za sprejetje domačih sort in sort zelenjadnic,
ki se tradicionalno gojijo v posebnih krajih in regijah in so ogrožene zaradi
genske erozije in sort zelenjadnic, ki nimajo resnične vrednosti za komercialno
pridelavo, ampak so se razvile za pridelavo v posebnih pogojih ter za trženje
semena navedenih domačih sort in sort zelenjadnic (UL L št. 312 z dne 27. 11.
2009, str. 44), zadnjič spremenjeno z Izvedbeno direktivo Komisije 2013/45/EU z
dne 7. avgusta 2013 o spremembi direktiv Sveta 2002/55/ES in 2008/72/ES ter
Direktive Komisije 2009/145/ES glede botaničnega imena paradižnika (UL L št.
213 z dne 8. 8. 2013, str. 20);
-      
Izvedbeno direktivo Komisije 2014/97/EU z dne 15.
oktobra 2014 o izvajanju Direktive Sveta 2008/90/ES v zvezi z registracijo
dobaviteljev in sort ter skupnim seznamom sort (UL L št. 298 z dne 16. 10.
2014, str.16; v nadaljnjem besedilu: Direktiva 2014/97/EU).
2. člen
(pomen izrazov)
(1) Izrazi, uporabljeni v tem
pravilniku, imajo naslednji pomen:
1.    
»ohranjevalna sorta« je domača sorta ali sorta, ki je naravno
prilagojena na lokalne in regionalne pogoje, in je ogrožena zaradi genske
erozije;
2.    
sorta, razvita za pridelavo v posebnih pogojih« je sorta zelenjadnic, ki
nima nobene pomembne vrednosti za tržno pridelavo zelenjave, ampak se je
razvila za pridelavo v posebnih klimatskih, talnih (pedoloških) ali
agrotehničnih pogojih (v nadaljnjem besedilu: vrtičkarska sorta);
3.    
»domača sorta« je niz populacij ali klonov določene rastlinske vrste, ki
so naravno prilagojeni na okoljske razmere določenega območja;
4.    
»genska erozija« je izguba genske raznovrstnosti znotraj sort ali
populacij iste vrste in skozi čas ali zmanjšanje genetske baze vrste zaradi
človekovega posega ali sprememb okolja;
5.    
»ohranjanje in situ« pomeni ohranjanje genskega materiala v
njegovem naravnem okolju in, v primeru gojenih vrst rastlin, v pridelovalnem
okolju, v katerem so razvile svoje razločevalne značilnosti.
(2) Ostali
izrazi, uporabljeni v tem pravilniku, imajo enak pomen kot v zakonu, ki ureja
semenski material kmetijskih rastlin.
II. PRIJAVA ZA VPIS SORTE V SORTNO LISTO
3. člen
(prijava sorte)
(1) Prijavitelj vloži prijavo za vpis
sorte v sortno listo (v nadaljnjem besedilu: prijava) pri Upravi Republike
Slovenije za varno hrano, veterinarstvo in varstvo rastlin (v nadaljnjem
besedilu: Uprava).
(2) Prijava se vloži za vsako sorto
posebej in vsebuje najmanj podatke o:
1.    
prijavitelju in morebitnem pooblaščencu (osebno ime in naslov ali firmo
in sedež),
2.    
telefonski številki ali naslovu e-pošte, na katerem je prijavitelj ali
pooblaščenec dosegljiv za posredovanje morebitnih pojasnil v zvezi s prijavo,
3.    
vrsti rastline,
4.    
poimenovanju sorte (žlahtniteljeva oznaka ali predlog imena sorte in
morebitni sinonimi),
5.    
izvoru sorte,
6.    
prijavi za vpis v sortno listo v drugih državah in o vpisu v sortno
listo v drugih državah,
7.    
namenu uporabe sorte,
8.    
kodi za identificiranje posameznega gensko spremenjenega organizma (v
nadaljevanju besedila: GSO), dodeljeni v skladu z Uredbo Komisije (ES)
št. 65/2004 z dne 14. januarja 2004 o vzpostavitvi sistema za
razvijanje in dodeljevanje posebnih identifikatorjev za gensko spremenjene
organizme (UL L št. 10 z dne 16. 1. 2004, str. 5), če je sorta GSO ali če
vsebuje GSO.
(3) Če prijavitelj vloži prijave za
več sort hkrati, lahko podatke iz druge alineje prejšnjega odstavka navede samo
v prvi prijavi. Podatkov iz druge alineje prejšnjega odstavka ni treba navesti
v prijavi, če je v preteklosti prijavitelj že vložil prijavo, v kateri je te
podatke navedel, in se ti podatki niso spremenili.
(4) Obrazec prijave za vpis sorte v
sortno listo je dostopen na Upravi in na spletni strani Uprave.
(5) Vsaki
prijavi mora biti priložen izpolnjen tehnični vprašalnik za posamezno vrsto
kmetijske rastline, ki ga prijavitelj pridobi na Upravi ali na spletni strani
Uprave.
(6) Z osebnimi podatki se ravna v
skladu s predpisi o varstvu osebnih podatkov.
4. člen
(prijava po pooblaščencu)
(1) Če ima prijavitelj stalno
prebivališče ali sedež v tretji državi, se prijava vloži po pooblaščencu, ki je
fizična ali pravna oseba s stalnim prebivališčem ali sedežem v Republiki
Sloveniji ali v drugi državi članici Evropske unije (v nadaljnjem besedilu:
pooblaščenec).
(2) Pooblastilo za zastopanje v
postopku vpisa sorte v sortno listo se lahko nanaša na eno sorto, na sorte
določenih vrst ali skupin rastlin ali na vse sorte istega prijavitelja. Podatke
o pooblaščencu, ki je pooblaščen za sorte določenih vrst ali skupin rastlin ali
za vse sorte istega prijavitelja, se izpolni v prvi prijavi in jih v nadaljnjih
prijavah ni treba ponovno izpolnjevati.
5. člen
(roki za vlaganje prijave)
(1) Roke
za vlaganje prijave za posamezno vrsto ali skupino kmetijskih rastlin določi
predstojnik Uprave in jih objavi v uradnem glasilu Uprave in na spletni strani
Uprave.
(2) Če prijavitelj zahteva umik
prijave do roka iz prejšnjega odstavka, Uprava izključi sorto iz nadaljnjega
postopka preizkušanja sorte po tem pravilniku še v tekočem letu, sicer pa se
sorta izključi iz nadaljnjega postopka preizkušanja v naslednjem letu,
prijavitelj pa je dolžan plačati stroške preizkušanja za tekoče leto.
6. člen
(preizkus prijave)
(1) Po prejemu prijave Uprava preveri,
ali so v prijavi navedeni podatki iz drugega odstavka 3. člena tega pravilnika,
in ali je pravilno izpolnjen priložen tehnični vprašalnik iz petega odstavka 3.
člena tega pravilnika.
(2) Če prijava ne vsebuje vseh
podatkov, zahtevanih v prejšnjem odstavku, Uprava obvesti prijavitelja oziroma
pooblaščenca o ugotovljenih pomanjkljivostih in ga pozove, da v roku, ki ga
določi Uprava, dopolni prijavo.
(3) Če prijavitelj oziroma
pooblaščenec v roku iz prejšnjega odstavka ne odpravi ugotovljenih
pomanjkljivosti, Uprava s sklepom zavrže prijavo.
(4) Na utemeljeno zahtevo prijavitelja
oziroma pooblaščenca sme Uprava podaljšati rok iz drugega odstavka tega člena.
(5) Prijava je popolna, če vsebuje vse
podatke iz prvega odstavka tega člena.
(6) Uprava obravnava vse prijave
enakovredno, ne glede na prebivališče ali sedež prijavitelja sorte.
(7) Uprava
potrdi prijavitelju oziroma pooblaščencu prejem popolne prijave tako, da mu
pošlje kopijo prijave, na katero vpiše datum vložitve popolne prijave ter
registrsko številko sorte.
(8) Povzetek popolne prijave s podatki
o prijavitelju ter morebitnem pooblaščencu in s podatki o sorti (botanično in
slovensko ime rastlinske vrste, predlog imena sorte ali začasna oznaka sorte)
Uprava objavi v uradnem glasilu Uprave in na spletni strani Uprave.
III. PREVERJANJE IZPOLNJEVANJA POGOJEV ZA
VPIS SORTE V SORTNO LISTO
1. Metode in postopek
preizkušanja razločljivosti, izenačenosti in nespremenljivosti sorte ter
vrednosti za pridelavo in uporabo sorte
7. člen
(metode preizkušanja)
(1) Pri
vrstah poljščin in zelenjadnic, navedenih v Prilogi I k Direktivi 2003/90/ES in
v Prilogi I k Direktivi 2003/91/ES, se za preizkušanje razločljivosti,
izenačenosti in nespremenljivosti (v nadaljnjem besedilu: RIN) sorte uporablja
metoda, ki je za posamezno vrsto določena v protokolih Urada Skupnosti za
rastlinske sorte (v nadaljnjem besedilu: protokoli CPVO) in so objavljeni na
spletni strani Urada skupnosti za rastlinske sorte (www.cpvo.europa.eu). Pri
vrstah poljščin in zelenjadnic, navedenih v Prilogi II k Direktivi 2003/90/ES
in v Prilogi II k Direktivi 2003/91/ES, se za preizkušanje RIN sorte uporablja
metoda preizkušanja, ki je za posamezno vrsto določena v smernicah Mednarodne
zveze za varstvo novih sort rastlin (v nadaljnjem besedilu: smernice UPOV) in
so objavljene na spletni strani Mednarodne zveze za varstvo novih sort rastlin
(www.upov.int).
(2) Pri vrstah poljščin in zelenjadnic,
ki niso navedene v prilogah I in II k Direktivi 2003/90/ES ali v prilogah I in
II k Direktivi 2003/91/ES, ter pri sortah drugih vrst kmetijskih rastlin, razen
trte, se za preizkušanje RIN sorte uporablja metoda, ki jo sprejme organ
države, kjer se opravlja preizkušanje. Za preizkušanje RIN sorte v Republiki
Sloveniji sprejme metodo preizkušanja RIN sorte Uprava, kjer je metoda tudi
dosegljiva na spletni strani Uprave.
(3) Pri preizkušanju RIN sorte iz
prvega odstavka tega člena se preverijo vse lastnosti, ki so navedene v
protokolih CPVO oziroma najmanj tiste lastnosti, ki so v smernicah UPOV
označene z »*«, razen če opazovanja določene lastnosti sorte ne ovira izražanje
kake druge lastnosti ali če izražanja določene lastnosti sorte ne
preprečujejo okoljske razmere, v katerih se izvaja preizkušanje. Pri
preizkušanju RIN sorte je treba upoštevati minimalne zahteve glede zasnove
poskusa in rastnih razmer, ki so navedene v istih metodah preizkušanja kot so
uporabljene za preizkus lastnosti sorte.
(4) Za preizkušanje vrednosti sorte za
pridelavo in uporabo (v nadaljnjem besedilu: VPU) sorte poljščin, industrijske
cikorije in oljnih buč se uporabljajo metode, ki jih sprejme Uprava, kjer so
tudi dosegljive na spletni strani Uprave. Te metode zajemajo najmanj naslednje
dejavnike:
-      
pridelek,
-      
odpornost proti
škodljivim organizmom,
-      
odzivanje na
dejavnike okolja,
-      
kakovostne
lastnosti pridelka.
(5) Za
preizkušanje RIN in VPU sorte trte se uporablja metoda, ki jo sprejme Uprava,
kjer je tudi dosegljiva na spletni strani Uprave. V metodi morajo biti zajete
najmanj lastnosti, navedene v Prilogi 1 k Direktivi 2004/29/ES. Z metodo se
predpišejo najmanj minimalne zahteve za izvedbo preizkušanja, določene v
Prilogi 2 k Direktivi 2004/29/ES.
(6) Pri sadnih rastlinah se za preizkušanje
RIN sort uporabljajo metode, ki so za posamezno vrsto določene v protokolih
CPVO. Če za določeno vrsto v protokolih CPVO metode niso določene, se uporabijo
metode, določene v smernicah UPOV, v odsotnosti protokolov CPVO in smernic UPOV
pa metode, ki jih sprejme Uprava.
8. člen
(dostava semenskega materiala za
preizkušanje)
(1) Za
preizkušanje VPU sorte poljščin, industrijske cikorije in oljnih buč mora
prijavitelj oziroma pooblaščenec vsako leto do roka, ki ga določi predstojnik
Uprave, dostaviti semenski material prijavljene sorte imenovanemu izvajalcu
preizkušanja VPU sort.
(2) Če prijavitelj oziroma
pooblaščenec v predpisanem roku ne dostavi semenskega materiala, ga Uprava
pozove, da dostavi semenski material oziroma da pojasni razloge, zakaj tega ni
storil. Če prijavitelj v roku 30 dni od prejema poziva ne pošlje semenskega
materiala oziroma v pojasnilu ne navede utemeljenih razlogov, Uprava z odločbo
prijavo zavrže zaradi nezmožnosti presoje izpolnjevanja pogojev za vpis v
sortno listo.
(3) Semenski material za preizkušanje
VPU sorte mora glede kakovosti ustrezati zahtevam za trženje v Republiki
Sloveniji v skladu s predpisi, ki urejajo semenski material kmetijskih rastlin,
ter fitosanitarnim zahtevam v skladu s predpisi, ki urejajo zdravstveno varstvo
rastlin.
(4) Imenovani izvajalec preizkušanja
RIN oziroma VPU sort po setvi oziroma saditvi opravi poskuse na poskusnem polju
in o tem obvesti Upravo.
(5) Predstojnik Uprave določi roke za
dostavo semenskega materiala in količine semenskega materiala za preizkušanje
iz prvega odstavka tega člena ter jih objavi v uradnem glasilu Uprave in na
spletni strani Uprave.
(6) Za preizkušanje RIN sort kmetijskih
rastlin mora prijavitelj oziroma pooblaščenec dostaviti semenski material
organu države, kjer se opravlja preizkušanje. Količine semenskega materiala,
potrebnega za preizkušanje, roke za dostavo in druge zahteve, ki jih mora
izpolnjevati semenski material za preizkušanje, določi v svoji metodi organ
države, ki bo opravil preizkušanje. Uprava obvesti prijavitelja oziroma
pooblaščenca o organu, ki bo izvedel preizkušanje RIN sorte, o roku za dostavo
in o količini potrebnega semenskega materiala za preizkušanje RIN. Uprava roke
za dostavo ter količino semenskega materiala objavi v uradnem glasilu Uprave in
na spletni strani Uprave.
9. člen
(izvedba preizkušanja RIN in VPU sorte)
(1) Preizkušanje
RIN in VPU sorte se izvede v skladu z metodami iz 7. člena tega pravilnika.
(2) Trajanje preizkušanja RIN in VPU
sorte je določeno v metodah preizkušanja iz 7. člena tega pravilnika.
(3) Izvajalec preizkušanja RIN oziroma
VPU sorte pripravi vmesna poročila in po končanem preizkušanju končno poročilo
o preizkušanju sorte. Vmesna poročila in končno poročilo o preizkušanju RIN
sorte in o preizkušanju VPU sorte se pošlje Upravi.
(4) Vmesna in končna poročila o
preizkušanju RIN sorte in o preizkušanju VPU sorte Uprava posreduje
prijavitelju ali pooblaščencu, ki lahko v roku 15 dni od prejema pošlje na
Upravo pisne pripombe na poročila. Na podlagi rezultatov preizkušanja iz
vmesnih poročil lahko prijavitelj ali pooblaščenec zahteva umik že vložene
prijave.
(5) Če je prijavitelj v prijavi
navedel, da je sorta že vpisana v sortno listo oziroma zavarovana in je bilo
preizkušanje RIN za to sorto že opravljeno ali da je sorta v postopku vpisa v
sortno listo oziroma varstva sorte v drugi državi in preizkušanje RIN te sorte
že poteka, preizkušanja RIN ni potrebno ponovno izvesti. Uprava pridobi za tako
sorto končno poročilo preizkušanja RIN sorte od pristojnega organa države, kjer
je bila sorta vpisana v sortno listo oziroma zavarovana.
(6) Končna poročila o preizkušanju VPU
sort pošlje Uprava v obravnavo sortni komisiji, ki poda strokovno mnenje glede
primernosti VPU sorte.
(7) Ne glede na peti odstavek tega člena
lahko v primeru sort sadnih rastlin prijavitelj sam predloži Upravi končno
poro- čilo o preizkušanju RIN, ki je bilo opravljeno v drugi državi.
10. člen
(stroški preizkušanja RIN in VPU sorte)
(1) Prijavitelj
je dolžan plačati dejanske stroške preizkušanja RIN sorte neposredno izvajalcu
preizkušanja sorte, na podlagi računa izvajalca preizkušanja. Če je bilo
preizkušanje RIN sorte že opravljeno, je prijavitelj dolžan na podlagi računa
pristojnega organa plačati stroške pridobitve končnega poročila RIN sorte.
(2) Prijavitelj je dolžan plačati
stroške preizkušanja VPU sorte neposredno izvajalcu preizkušanja sorte, na
podlagi računa izvajalca preizkušanja. Višina stroškov preizkušanja VPU sorte
je določena v Prilogi 1, ki je sestavni del tega pravilnika.
(3) Prijavitelj
mora predložiti Upravi dokazilo o plačilu stroškov preizkušanja RIN sorte ali
pridobitve končnega poročila RIN sorte iz prvega odstavka tega člena samo, če Uprava
nima sklenjenega posebnega sporazuma o sodelovanju z izvajalcem preizkušanja
sort. Vse potrebne informacije o sklenjenih posebnih sporazumih Uprave se
objavi v uradnem glasilu Uprave in na spletni strani Uprave.
2. Preverjanje ustreznosti poimenovanja
sorte
11. člen
(posredovanje imena sorte)
(1) Prijavitelj, ki je v prijavi
navedel le žlahtniteljevo oznako sorte, lahko predlog imena sorte posreduje
Upravi kadarkoli do pridobitve končnega poročila o preizkušanju RIN oziroma VPU
sorte v skladu s tretjim odstavkom 9. člena tega pravilnika. Obrazec za
sporočanje predloga imena sorte je dostopen na Upravi in na spletni strani
Uprave.
(2) Prijavitelju,
ki do pridobitve končnega poročila RIN in/ali VPU Upravi še ni posredoval
predloga imena sorte, Uprava pošlje poziv za posredovanje imena sorte skupaj s
končnim poročilom o preizkušanju RIN ali VPU sorte. Rok za posredovanje
predloga imena sorte je 15 dni od prejema poziva.
(3) Če prijavitelj kljub pozivu Uprave
v določenem roku ni posredoval predloga imena sorte, izda Uprava odločbo o
zavrnitvi vpisa sorte v sortno listo.
12. člen
(zahteve glede imena sorte)
(1) Ime sorte je njena razpoznavna
oznaka in je lahko v obliki domišljijskega imena ali kot kombinacija črk in/ali
številk (v nadaljnjem besedilu: v obliki kode). Če prijavitelj pri posredovanju
predloga imena ne označi oblike imena sorte, se predlagano ime sorte šteje za
domišljijsko ime.
(2) Pri poljščinah in zelenjadnicah
mora biti ime sorte v skladu z zahtevami, določenimi v Uredbi Komisije (ES) št.
637/2009 z dne 22. julija 2009 o oblikovanju pravil za izvajanje glede
primernosti poimenovanja sort poljščin in zelenjadnic (UL L št. 191 z dne 23.
7. 2009, str. 10).
(3) Pri drugih vrstah kmetijskih
rastlin mora biti ime sorte v skladu s smernicami CPVO o določitvi enotnih in
stalnih meril za preverjanje ustreznosti imena sorte ali s pravili za
poimenovanje sort, ki jih sprejme UPOV.
13. člen
(preverjanje ustreznosti predlaganega
imena sorte in ponovno posredovanje imena sorte)
(1) Kadar Uprava ugotovi, da predlagano
ime sorte ne ustreza predpisanim zahtevam iz prejšnjega člena, pozove
prijavitelja, da posreduje nov predlog imena sorte v roku 30 dni od prejema
poziva.
(2) Če prijavitelj v roku iz
prejšnjega odstavka ne posreduje novega predloga imena sorte, Uprava ravna v
skladu s tretjim odstavkom 11. člena tega pravilnika.
(3) Sorta,
ki ni jasno razločljiva od sorte, vpisane v sortno listo druge države, mora
biti vpisana v sortno listo Republike Slovenije z enakim imenom kot v drugi
državi, razen če to ime ne ustreza zahtevam za ime sorte iz 12. člena tega
pravilnika.
3. Vzdrževalec sorte
14. člen
(vzdrževalec sorte)
(1) Če prijavitelj Upravi med
postopkom vpisa sorte v sortno listo ne sporoči, kdo je vzdrževalec sorte,
izpolnjeni pa so vsi drugi pogoji za vpis sorte v sortno listo, ga Uprava v
dopisu pozove, da ji v roku, ki ni daljši kot 15 dni, sporoči podatke o
vzdrževalcu sorte.
(2) Če prijavitelj v roku iz
prejšnjega odstavka ne sporoči Upravi vzdrževalca sorte, se šteje, da je
prijavitelj vzdrževalec sorte.
(3) Vzdrževalec sorte mora voditi
zapise o vzdrževanju sorte, zlasti podatke o:
-      
poreklu izhodiščnega materiala v postopku
vzdrževanja sorte,
-      
količini pridelanega semenskega materiala v
postopku vzdrževanja sorte,
-      
poreklu izhodiščnega materiala in pridelku
predosnovnega in osnovnega semenskega materiala.
(4) Vzdrževalec
sorte je dolžan organu za potrjevanje ali pristojnemu inšpektorju omogočiti
nadzor z dovolitvijo ogleda:
-      
površin in objektov, kjer opravlja vzdrževanje
sorte,
-      
rastlin in semenskega materiala sort, ki jih
vzdržuje, in
-      
zapisov o vzdrževanju sorte in ustreznih
dokazil.
(5) Če je vzdrževalec sorte fizična
ali pravna oseba iz tretje države, ki skladno z Odločbo Sveta 2005/834/ES z dne
8. novembra 2005 o enakovrednosti nadzora nad postopki vzdrževanja sort,
ki se izvajajo v nekaterih tretjih državah, in o spremembah Odločbe 2003/17/ES
(UL L 312 z dne 29. 11. 2005, str. 51), nazadnje spremenjeno z Uredbo
Sveta (ES) št. 1791/2006 z dne 20. novembra 2006 o prilagoditvi nekaterih
uredb ter odločb in sklepov na področjih prostega pretoka blaga, prostega
gibanja oseb, prava družb, politike konkurence, kmetijstva (vključno z
veterinarsko in fitosanitarno zakonodajo), prometne politike, obdavčitve,
statistike, energetike, okolja, sodelovanja na področjih pravosodja in
notranjih zadev, carinske unije, zunanjih odnosov, skupne zunanje in varnostne
politike ter institucij zaradi pristopa Bolgarije in Romunije (UL L št. 363, z
dne 20. 12. 2006, str. 1) zagotavlja enakovrednost pridelanega semenskega
materiala, mora prijavitelj imenovati pooblaščenca vzdrževalca sorte, ki je
fizična ali pravna oseba s stalnim prebivališčem oziroma sedežem v Republiki
Sloveniji ali v drugi državi članici Evropske unije. Pri nadzoru vzdrževanja
take sorte Uprava sodeluje s pristojnim organom za nadzor vzdrževanja sort
države, v kateri se sorta vzdržuje.
(6) Če prijavitelj, ki je fizična ali
pravna oseba iz tretje države, ne imenuje pooblaščenca vzdrževalca sorte, se
šteje, da je pooblaščenec prijavitelja tudi pooblaščenec vzdrževalca sorte.
IV. VPIS SORTE V SORTNO LISTO IN VODENJE
SORTNE LISTE
15. člen
(izdaja odločbe)
(1) Uprava izda odločbo o vpisu sorte
v sortno listo, če sorta izpolnjuje naslednje pogoje za vpis sorte v sortno
listo:
-      
je razločljiva, izenačena in nespremenljiva,
-      
ima pri poljščinah, industrijski cikoriji in
oljnih bučah primerno VPU in
-      
je ime sorte v skladu z zahtevami iz 12. člena
tega pravilnika.
(2) Uprava pri odločanju o vpisu sorte
v sortno listo upošteva strokovno mnenje sortne komisije iz šestega odstavka 9.
člena tega pravilnika za VPU sorte in podatke o sorti, ki jih skupaj s prijavo
ali med postopkom predloži Upravi prijavitelj, oziroma druge verodostojne
dosegljive podatke o sorti, ki jih pridobi Uprava.
(3) Če
pogoji za vpis sorte v sortno listo niso izpolnjeni ali če prijavitelj kljub
pozivu Uprave ni plačal stroškov preizkušanja, Uprava izda odločbo o zavrnitvi
vpisa sorte v sortno listo.
(4) Povzetek odločbe o vpisu ali
zavrnitvi vpisa sorte v sortno listo in kratek opis najpomembnejših lastnosti
sorte za uporabo, objavi Uprava v svojem uradnem glasilu.
(5) Za sorte, za katere je bila izdana
odločba o vpisu v sortno listo, Uprava predlaga vpis v skupni katalog sort
poljščin v skladu z Direktivo 2002/53/ES ali skupni katalog sort zelenjadnic v
skladu z Direktivo 2002/55/ES ali skupni katalog sort trte v skladu z Direktivo
68/193/EGS.
15.a člen
(obdobje vpisa sorte sadnih rastlin)
Sorta sadnih rastlin se v skladu s 7.
členom Direktive 2014/97/EU vpiše v sortno listo za obdobje tridesetih let.
16. člen
(vodenje sortne liste)
(1) Sortna lista je uradni seznam sort
kmetijskih rastlin, za katere je med postopkom v Republiki Sloveniji
ugotovljeno, da izpolnjujejo pogoje za trženje semenskega materiala na območju
Evropske unije. Sortno listo vodi Uprava.
(2) V sortni listi se vodijo zlasti
naslednji podatki:
-      
vrsta kmetijske rastline,
-      
ime sorte, z navedbo posebne oznake, kadar gre
za ime v obliki kode,
-      
sinonimi za sorto,
-      
registrska številka sorte,
-      
vzdrževalec sorte in njegov pooblaščenec,
-      
dobavitelj, ki ima dovoljenje za vzdrževanje
sorte,
-      
datum vpisa sorte v sortno listo in datum
morebitne obnove vpisa,
-      
datum, do katerega se lahko trži semenski
material sorte,
-      
ali je sorta GSO,
-      
ali gre za ohranjevalno sorto,
-      
ali gre za vrtičkarsko sorto.
(3) Pri ohranjevalni sorti iz prejšnjega
odstavka se v sortni listi vodijo še naslednji podatki:
-      
o regiji porekla,
-      
o morebitnih dodatnih območjih za pridelavo
semenskega materiala ohranjevalne sorte.
(4) Pri sorti trte se poleg podatkov
iz drugega odstavka tega člena v sortni listi vodijo še podatki o bistvenih
morfoloških in fizioloških lastnostih, po katerih se sorta razlikuje od ostalih
sort trte. Na predlog dobavitelja, ki vzdržuje izvorni material klona trte v
skladu s predpisom, ki ureja trženje materiala za vegetativno razmnoževanje
trte, se lahko pri določeni sorti trte v sortni listi vodijo tudi podatki o
oznaki klona ter o vzdrževalcu klona.
(5) Pri sortah sadnih rastlin se poleg
podatkov iz drugega odstavka tega člena v sortni listi vodijo tudi podatki o
poteku obdobja vpisa sorte sadnih rastlin v sortno listo in o tem, ali ima
sorta uradni opis, ki je sestavni del končnega poročila o preizkušanju RIN,
pridobljenega v skladu s tretjim, petim ali sedmim odstavkom 9. člena tega
pravilnika, ali uradno priznani opis iz šestega odstavka 26. člena tega
pravilnika.
17. člen
(prijava za obnovo vpisa sorte v sortno
listo, dostava semenskega materiala sorte)
(1) Prijavo za obnovo vpisa sorte poljščin,
zelenjadnic in sadnih rastlin (v nadaljnjem besedilu: obnova vpisa) v sortno
listo vloži vzdrževalec sorte ali dobavitelj, ki ima dovoljenje Uprave za
vzdrževanje sorte (v nadaljnjem besedilu: vzdrževalec). Prijava se vloži pri
Upravi najpozneje dve leti pred pretekom obdobja, do katerega je sorta vpisana
v sortno listo.
(2) Za vložitev prijave za obnovo vpisa
sorte v sortno listo se smiselno uporabljajo določbe 3., 4. oziroma 6. člena
tega pravilnika.
(3) Vzdrževalec mora do roka, ki ga določi
predstojnik Uprave, dostaviti imenovanemu izvajalcu preizkušanja sort vzorec semenskega
materiala sorte, za katero je vložil prijavo za obnovo vpisa v sortno listo v
skladu s prvim odstavkom tega člena, z namenom, da se preveri, ali se sorta
poljščin in zelenjadnic vzdržuje tako, da se ohranjata izenačenost in
nespremenljivost sorte.
(4) Predstojnik Uprave določi roke za
dostavo semenskega materiala in količine semenskega materiala za preveritev
vzdrževanja sorte ter jih objavi v uradnem glasilu Uprave in na spletni strani
Uprave.
(5) Ne glede na določbe tretjega in
četrtega odstavka tega člena mora vzdrževalec prijavi za obnovo vpisa sorte
sadnih rastlin priložiti dokazila, iz katerih je razvidno, da ima na razpolago
semenski material sorte, ki ga vzdržuje tako, da se ohranjata izenačenost in
nespremenljivost sorte.
17.a člen
(preverjanje vzdrževanja sorte in stroški
preverjanja)
(1) Izvajalec preizkušanja sort preveri
vzdrževanje sorte v skladu z metodo preverjanja vzdrževanja sorte, ki jo
sprejme Uprava in je dosegljiva na Upravi ter na njeni spletni strani. Ta
metoda vključuje sortni poskus, v katerem se preveri ohranjanje izenačenosti in
nespremenljivosti s primerjavo vzorca semenskega materiala sorte, ki ga je
dostavil vzdrževalec sorte, s standardnim vzorcem oziroma uradnim opisom sorte.
(2) O opravljenem preverjanju vzdrževanja sorte
iz prejšnjega odstavka pripravi izvajalec preizkušanja sort poročilo, ki ga
pošlje Upravi.
(3) Stroške preverjanja vzdrževanja sorte
mora plačati vzdrževalec neposredno izvajalcu preizkušanja sort, na podlagi
njegovega računa. Višina stroškov preverjanja vzdrževanja sorte je določena v
Prilogi 1, ki je sestavni del tega pravilnika.
(4) Ne glede na določbe prvega in drugega
odstavka tega člena preveri vzdrževanje sorte sadnih rastlin Uprava na podlagi
dokazil o vzdrževanju sorte in o razpoložljivosti semenskega materiala sorte iz
petega odstavka prejšnjega člena. V primeru dvoma preveri Uprava vzdrževanje
sorte na mestu samem, skupaj z izvajalcem preizkušanja sort. Stroške, ki pri
tem nastanejo, mora plačati vzdrževalec neposredno izvajalcu preizkušanja sort
na podlagi njegovega računa. Višina stroškov preverjanja vzdrževanja sorte
sadnih rastlin je določena v Prilogi 1, ki je sestavni del tega pravilnika.
17.b člen
(izdaja odločbe o obnovi vpisa sorte v
sortno listo)
(1) Uprava izda odločbo o obnovi vpisa
sorte v sortno listo, če ugotovi, da se sorta vzdržuje tako, da glede
izenačenosti in nespremenljivosti še izpolnjuje pogoje za vpis v sortno listo.
Pogoji za vpis so izpolnjeni, če je iz poročila o opravljenem preverjanju
vzdrževanja sorte iz drugega odstavka prejšnjega člena razvidno, da sorta
ohranja tako izenačenost in nespremenljivost sorte, kot sta bili ugotovljeni
pred vpisom sorte v sortno listo na podlagi uradnega preizkušanja RIN sorte v
skladu s 7. in 9. členom tega pravilnika oziroma na podlagi preverjanja
razločljivosti, izenačenosti in nespremenljivosti ohranjevalne ali vrtičkarske
sorte v skladu z drugim odstavkom 21. člena ali tretjim odstavkom 26.a člena
tega pravilnika.
(2) Z odločbo iz prejšnjega odstavka se
sorta poljščin in zelenjadnic vpiše v sortno listo za nadaljnjih 10 let oziroma
v primeru sorte sadnih rastlin za nadaljnjih 30 let od dne, do katerega je bila
vpisana v sortno listo.
18. člen
(spremembe po vpisu v sortno listo)
(1) Spremembo vzdrževalca sorte je
treba sporočiti Upravi v roku 60 dni od nastanka spremembe.
(2) Če
Uprava po izdaji odločbe o vpisu v sortno listo naknadno ugotovi, da sorta ob
izdaji odločbe ni bila razločljiva, izreče odločbo o vpisu sorte v sortno listo
za nično v skladu z zakonom, ki ureja semenski material kmetijskih rastlin.
(3) Če Uprava po izdaji odločbe o
vpisu v sortno listo naknadno ugotovi, da ime sorte ne ustreza zahtevam iz 12.
člena tega pravilnika, pozove vzdrževalca oziroma prijavitelja sorte, da
posreduje nov predlog imena sorte v skladu z 11. členom tega pravilnika.
19. člen
(izbris sorte iz sortne liste)
Uprava z odločbo izbriše sorto iz sortne
liste v skladu z določbami zakona, ki ureja semenski material kmetijskih
rastlin.
V. DODATNE ZAHTEVE, POSEBNI POGOJI IN IZJEME
ZA VPIS SORTE V SORTNO LISTO
1. Dodatne zahteve za gensko spremenjene
sorte
20. člen
(predhodna odobritev gensko spremenjenih
sort)
(1) Sorta, ki je GSO v skladu z
zakonom, ki ureja ravnanje z gensko spremenjenimi organizmi, se lahko vpiše v
sortno listo le, če so bili upoštevani vsi ukrepi, da se prepreči škodljive
vplive na zdravje ljudi in okolje.
(2) Če je pridelek določene sorte
poljščin ali zelenjadnic, ki je gensko spremenjena, ali material, pridobljen od
take sorte, namenjen za uporabo v živilih, kot jih opredeljuje 3. člen Uredbe
(ES) št. 1829/2003 Evropskega parlamenta in Sveta z dne 22. septembra 2003
o gensko spremenjenih živilih in krmi (UL L št. 268 z dne 18. 10. 2003,
str. 1; v nadaljnjem besedilu Uredba 1829/2003/ES) ali v krmi, kot jo
opredeljuje 15. člen Uredbe 1829/2003/ES, se lahko taka sorta vpiše v sortno
listo le, če je bila pred tem odobrena pri Evropski agenciji za varnost hrane v
skladu s predpisi, ki urejajo zdravstveno ustreznost živil.
(3) Gensko spremenjena sorta poljščin
ali zelenjadnic, ki je namenjena za uporabo kot živilo oziroma krma v skladu 2.
ali 3. členom Uredbe (ES) št. 178/2002 Evropskega parlamenta in Sveta z dne
28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane (UL L št. 31 z dne 1. 2. 2002, str. 1; v nadaljnjem
besedilu: Uredba 178/2002/ES), se lahko vpiše v sortno listo le, če je bila
pred tem odobrena pri Evropski agenciji za varnost hrane v skladu s predpisi,
ki urejajo zdravstveno ustreznost živil.
(4) Če so
proizvodi, pridobljeni od razmnoževalnega materiala gensko spremenjene sorte
trte, namenjeni za uporabo kot živilo ali v živilih, kot jih opredeljuje 3.
člen Uredbe 1829/2003/ES, se lahko taka sorta trte vpiše v sortno listo le, če
je bila pred tem odobrena pri Evropski agenciji za varnost hrane v skladu s
predpisi, ki urejajo zdravstveno ustreznost živil.
(5) Če so proizvodi, ki so pridobljeni
od razmnoževalnega materiala gensko spremenjene sorte trte, namenjeni za uporabo
v živilih ali krmi v skladu z 2 ali 3. členom Uredbe 178/2002/ES, se lahko taka
sorta vpiše v sortno listo le, če je bila pred tem odobrena pri Evropski
agenciji za varnost hrane v skladu s predpisi, ki urejajo zdravstveno
ustreznost živil.
(6) Gensko spremenjena sorta sadnih
rastlin se lahko vpiše v sortno listo le, če je bil gensko spremenjeni
organizem, ki ga vsebuje, odobren v skladu z Direktivo 2001/18/ES ali Uredbo
1829/2003/ES. Če so proizvodi, pridobljeni od rastlin ali razmnoževalnega
materiala take sorte, namenjeni za uporabo kot živila ali v živilih v skladu s
3. členom Uredbe 1829/2003/ES ali kot krma ali v krmi v skladu s 15. členom
Uredbe 1829/2003/ES, se lahko taka sorta vpiše v sortno listo le, če so bila
živila ali krma iz tega materiala odobreni v skladu z navedeno uredbo.
(7) Ne glede na določbe 15.a člena in
drugega odstavka 17.b člena tega pravilnika se vpis ali obnova vpisa gensko
spremenjene sorte omeji na obdobje, za katero je bil v skladu z Direktivo
2001/18/ES ali Uredbo 1829/2003/ES odobren gensko spremenjeni organizem, ki ga
sorta vsebuje.
2. Posebni pogoji in postopek vpisa
ohranjevalne sorte v sortno
21. člen
(pogoji za vpis ohranjevalne sorte)
(1) Domača sorta in sorta, ki je
naravno prilagojena na okoljske razmere določenega območja, se v sortno listo
vpiše kot ohranjevalna sorta, če:
-      
je iz podatkov o ohranjevalni sorti,
pridobljenih pri zbiranju, karakterizaciji in ohranjanju rastlinskih genskih
virov razvidno, da je zanimiva z vidika ohranjanja rastlinskih genskih virov, in
-      
je dovolj razločljiva, izenačena in
nespremenljiva.
(2) Izpolnjevanje pogojev glede
razločljivosti in nespremenljivosti ohranjevalne sorte se ugotovi na podlagi
preverjanja najmanj tistih lastnosti sorte, ki so navedene v tehničnih
vprašalnikih:
-      
v primeru vrst poljščin iz Priloge I k
Direktivi 2003/90/ES in zelenjadnic iz Priloge I k Direktivi 2003/91/ES
tehnični vprašalniki, ki so priloga protokolov CPVO,
-      
v primeru vrst poljščin iz Priloge II k
Direktivi 2003/90/ES in zelenjadnic iz Priloge II k Direktivi 2003/91/ES
tehnični vprašalniki, ki so priloga k smernicam UPOV,
-      
v primeru drugih vrst kmetijskih rastlin pa
tehnični vprašalniki, ki so priloga k protokolom CPVO, smernicam UPOV ali
metodam, ki jih sprejme organ države, kjer se opravlja preizkušanje.
(3) Za oceno izenačenosti se uporabi
Direktiva 2003/90/ES ali Direktiva 2003/91/ES. Če pa se izenačenost
ohranjevalne sorte ugotovi na podlagi netipičnih rastlin, se uporabi
populacijski standard 10% in verjetnost sprejemljivosti najmanj 90%.
22. člen
(prijava)
(1) Prijavo za vpis ohranjevalne sorte
v sortno listo vloži pri Upravi vzdrževalec sorte ali druga oseba, ki razpolaga
s semenskim materialom ohranjevalne sorte. V prijavi se navedejo zlasti podatki
o:
-      
prijavitelju,
-      
vrsti rastline,
-      
imenu ohranjevalne sorte in znanih sinonimih,
-      
izvoru ohranjevalne sorte in o tipu
ohranjevalne sorte (ali gre za domačo sorto ali za sorto, ki je naravno
prilagojena na okoljske razmere določenega območja),
-      
o območju ali območjih, kjer se je ohranjevalna
sorta v preteklosti pridelovala oziroma na katera je sorta naravno prilagojena
(regija porekla),
-      
o vzdrževalcu ter o mestu in načinu vzdrževanja
ohranjevalne sorte,
-      
o lastnostih ohranjevalne sorte, ki so bile
pridobljene pri pridelavi, razmnoževanju in uporabi te sorte.
(2) Če namerava prijavitelj
pridelovati seme ohranjevalnih sort poljščin in zelenjadnic v drugem območju
ali območjih, kot v regiji porekla, mora to v prijavi posebej zahtevati in
zahtevo utemeljiti.
(3) Prijavi iz prvega odstavka tega
člena je treba priložiti opis ohranjevalne sorte. Opis ohranjevalne sorte mora
vsebovati najmanj lastnosti, navedene v tehničnih vprašalnikih iz drugega
odstavka prejšnjega člena.
(4) Ne glede na določbe prejšnjega
odstavka se v primeru vrst poljščin iz Priloge I k Direktivi 2003/90/ES in
zelenjadnic iz Priloge I k Direktivi 2003/91/ES uporabijo tehnični vprašalniki,
ki so priloga protokolov CPVO, v primeru vrst poljščin iz Priloge II k
Direktivi 2003/90/ES in zelenjadnic iz Priloge II k Direktivi 2003/91/ES pa
tehnični vprašalniki, ki so priloga k smernicam UPOV.
(5) Obrazec prijave za vpis
ohranjevalne sorte v sortno listo je dostopen na Upravi in na spletni strani
Uprave.
23. člen
(ime ohranjevalne sorte)
(1) Pri
ohranjevalnih sortah, ki so se v Republiki Sloveniji pridelovale pred
25. majem 2000, se dovoli odstopanje od zahtev za ime sorte iz drugega
odstavka 12. člena tega pravilnika, razen če bi tako odstopanje kršilo
prednostne pravice tretje strani.
(2) V sortno listo se sme poleg imena
ohranjevalne sorte vpisati tudi znane sinonime, če ti sinonimi izhajajo iz
uradnih evidenc, zbirk podatkov izvajalcev hrambe rastlinskih genskih virov ali
strokovne literature.
24. člen
(dodatno območje pridelave)
(1) Uprava pred odobritvijo dodatnega
območja za pridelavo semena ohranjevalne sorte preveri tudi upravičenost
zahteve iz drugega odstavka 22. člena tega pravilnika. Pri preveritvi Uprava
zaprosi za podatke o okoljskih problemih v regiji porekla ohranjevalne sorte
institucije, pristojne za rastlinske genske vire v Republiki Sloveniji.
(2) Uprava odobri dodatno območje za
pridelavo, če zaradi posebnega okoljskega problema v regiji porekla ni mogoče
pridelati semena ohranjevalne sorte, ki bi izpolnjevalo predpisane zahteve.
(3) Uprava
mora pred odobritvijo iz prejšnjega odstavka obvestiti Komisijo in pristojne
organe drugih držav članic o dodatnih območjih, ki jih namerava odobriti za
pridelovanje semena.
(4) Uprava odobri dodatno območje
pridelave, če niti Komisija niti katera druga država članica v 20 dneh od
prejema uradnega obvestila ne vloži zahtevka, da se zahteva za odobritev
dodatnega območja pridelave predloži v obravnavo Stalnemu odboru za seme in
razmnoževalni material za poljedelstvo, vrtnarstvo in gozdarstvo pri Evropski
komisiji (v nadaljnjem besedilu: Stalni odbor).
(5) Če Komisija ali katera druga
država članica v 20 dneh od prejema uradnega obvestila zahteva, da se zadeva
predloži Stalnemu odboru, Uprava odloči o odobritvi dodatnega območja pridelave
v skladu z odločitvijo Stalnega odbora.
(6) Seme, pridelano v dodatnem območju,
se sme tržiti izključno v regiji porekla.
25. člen
(preverjanje pogojev in vpis v sortno
listo)
(1) Uprava preveri izpolnjevanje
pogojev za vpis ohranjevalne sorte v sortno listo na podlagi podatkov iz
prijave ter drugih dokazil o izpolnjevanju pogojev, zlasti:
-      
opisa ohranjevalne sorte, pripravljenega na
podlagi uradnega ali neuradnega preizkušanja razločljivosti, izenačenosti in
nespremenljivosti sorte,
-      
podatkov o lastnostih ohranjevalne sorte, ki so
bili pridobljeni pri pridelovanju, razmnoževanju in uporabi te sorte,
-      
podatkov o ogroženosti ohranjevalne sorte
zaradi genske erozije,
-      
drugih podatkov o sorti, pridobljenih pri
zbiranju, karakterizaciji in ohranjanju rastlinskih genskih virov v okviru
izvajanja javne službe genske banke rastlin, ki se izvaja v skladu z zakonom,
ki ureja kmetijstvo.
(2) Ohranjevalna sorta se ne vpiše v
sortno listo, če je:
-      
že vpisana v skupni katalog sort poljščin ali
zelenjadnic kot sorta, ki ni ohranjevalna sorta, ali je bila črtana iz skupnega
kataloga sort poljščin oziroma zelenjadnic v zadnjih dveh letih ali v zadnjih
dveh letih po preteku obdobja, v katerem se dovoli trženje semena sort, ki so
črtane s skupnega kataloga sort poljščin oziroma zelenjadnic, ali
-      
zavarovana z žlahtniteljskimi pravicami
Skupnosti ali zavarovana v Republiki Sloveniji, ali je vložena prijava za
varstvo sorte.
(3) Če Uprava ugotovi, da so pogoji za
vpis ohranjevalne sorte izpolnjeni, izda odločbo, s katero se sorta vpiše v
sortno listo. V odločbi določi regijo pridelave in morebitna dodatna območja za
pridelavo te sorte.
(4) Ohranjevalna sorta zelenjadnic, pri
kateri se izpolnjevanje pogojev za vpis ugotovi z uradnim preizkušanjem, se v
sortno listo vpiše kot sorta, pri kateri se sme semenski material pridelovati
kot certificirano seme ali kot standardno seme. Ohranjevalna sorta zelenjadnic,
pri kateri se izpolnjevanje pogojev za vpis ugotovi na podlagi podatkov iz
prijave, se v sortno listo vpiše kot sorta, pri kateri se sme semenski material
pridelovati kot standardno seme.
(5) Podatki iz odločbe o vpisu
ohranjevalne sorte v sortno listo se vodijo v sortni listi v skladu z drugim in
tretjim odstavkom 16. člena tega pravilnika.
(6) Predstojnik Uprave določi količino
semena ohranjevalne sorte, ki se ob vpisu v sortno listo shrani v genski banki.
(7) Prijavitelj dostavi imenovanemu
izvajalcu hrambe rastlinskih genskih virov določeno količino semenskega
materiala iz prejšnjega odstavka.
(8) Ohranjevalna sorta se sme
vzdrževati samo v njeni regiji porekla.
3. Izjema glede vpisa sorte sadnih
rastlin na podlagi uradno priznanega opisa sorte
26. člen
(vpis starih sort sadnih rastlin)
(1) Ne glede na določbe tega
pravilnika se sorta sadnih rastlin, katerih semenski material se trži na
območju Republike Slovenije že pred 30. septembrom 2012, vpiše v sortno
listo, če ima taka sorta uradno priznani opis.
(2) Prijavo za vpis sorte sadnih
rastlin iz prejšnjega odstavka pri Upravi vloži vzdrževalec sorte ali
dobavitelj, ki na območju Republike Slovenije prideluje oziroma trži semenski
material te sorte. V prijavi navede zlasti podatke o:
-      
prijavitelju,
-      
vrsti rastline,
-      
poimenovanju sorte (ime sorte in morebitni
sinonimi),
-      
izvoru sorte,
-      
namenu uporabe sorte.
(3) Prijavi mora biti priložen opis
sorte sadnih rastlin, ki mora vsebovati bistvene lastnosti sorte in se pripravi
na podlagi podatkov o sorti, objavljenih v uradnih, strokovnih ali pomoloških
publikacijah oziroma na podlagi podatkov, pridobljenih:
-      
z neuradnim preizkušanjem RIN oziroma VPU
sorte,
-      
pri zbiranju, pri karakterizaciji in ohranjanju
rastlinskih genskih virov,
-      
pri pridelavi, razmnoževanju in uporabi te
sorte.
(4) Obrazec prijave za vpis sorte
sadnih rastlin v sortno listo in obrazec z navedbo lastnosti sorte, ki se
upoštevajo pri pripravi opisa sorte za posamezno vrsto sadnih rastlin, sta
dostopna na Upravi in na spletni strani Uprave.
(5) Če za posamezno vrsto sadnih
rastlin obrazec z navedbo lastnosti sorte ni določen, se v opisu sorte navedejo
bistvene lastnosti, na podlagi katerih je mogoče prijavljeno sorto razločevati
od druge splošno znane sorte iste vrste.
(6) Uprava potrdi opis sorte iz prvega
odstavka tega člena kot uradno priznani opis sorte, če opis vsebuje bistvene
lastnosti sorte, na podlagi katerih je mogoče prijavljeno sorto razločevati od
druge splošno znane sorte iste vrste in sorto vpiše v sortno listo. V sortno
listo vpiše tudi znane sinonime sorte.
4. Posebni pogoji in postopek vpisa
vrtičkarske sorte v sortno listo
26.a člen
(pogoji za vpis vrtičkarske sorte)
(1) Vrtičkarska sorta se v sortno listo
vpiše, če: 
-      
nima pomembne vrednosti za tržno pridelovanje
zelenjave, ampak je razvita za pridelavo v posebnih agrotehničnih, klimatskih
ali talnih (pedoloških) pogojih, in
-      
je dovolj razločljiva, izenačena in
nespremenljiva.
(2) Vrtičkarska sorta nima pomembne
vrednosti za tržno pridelavo, če je namenjena pridelovalcem, ki sami uporabijo
pridelek in ga ne tržijo. 
(3) Izpolnjevanje pogojev glede
razločljivosti in nespremenljivosti vrtičkarske sorte se ugotovi v skladu z
drugim in tretjim odstavkom 21. člena tega pravilnika. 
(4) Za oceno izenačenosti se uporabijo
določbe 7. člena tega pravilnika. Kadar se izenačenost vrtičkarske sorte
ugotovi na podlagi netipičnih rastlin, se uporabita populacijski standard 10%
in verjetnost sprejemljivosti najmanj 90%.
26.b člen
(prijava)
(1) Prijavo za vpis vrtičkarske sorte v
sortno listo vloži pri Upravi vzdrževalec sorte ali druga oseba, ki razpolaga s
semenskim materialom vrtičkarske sorte. V prijavi se navedejo zlasti podatki o:
-      
prijavitelju,
-      
vrsti rastline,
-      
imenu vrtičkarske sorte in znanih sinonimih,
-      
vzdrževalcu vrtičkarske sorte,
-      
lastnostih vrtičkarske sorte, ki so bile
pridobljene pri pridelavi, razmnoževanju in uporabi te sorte,
-      
namenu uporabe in pomenu (vrednosti)
vrtičkarske sorte za tržno pridelovanje zelenjave,
-      
primernosti za pridelovanje v posebnih agrotehničnih,
klimatskih ali talnih (pedoloških) pogojih.
(2) Prijavi iz prejšnjega odstavka je treba
priložiti opis vrtičkarske sorte. Opis vrtičkarske sorte mora vsebovati najmanj
lastnosti, navedene v tehničnih vprašalnikih iz drugega odstavka 21. člena tega
pravilnika.
26.c člen
(ime vrtičkarske sorte)
(1) Za vrtičkarske sorte, ki so se v
Republiki Sloveniji pridelovale pred 25. majem 2000, se smiselno uporabljajo
določbe prvega odstavka 23. člena tega pravilnika. 
(2) V sortno listo se lahko poleg imena
vrtičkarske sorte vpišejo tudi znani sinonimi, če ti sinonimi izhajajo iz
uradnih evidenc, zbirk podatkov izvajalcev hrambe rastlinskih genskih virov ali
strokovne literature.
26.d člen
(preverjanje pogojev in vpis v sortno
listo)
(1) Uprava preveri izpolnjevanje pogojev za
vpis vrtičkarske sorte v sortno listo na podlagi podatkov iz prijave iz 26.b
člena tega pravilnika ter drugih dokazil o izpolnjevanju pogojev, zlasti: 
-      
opisa vrtičkarske sorte, pripravljenega na
podlagi uradnega ali neuradnega preizkušanja razločljivosti, izenačenosti in
nespremenljivosti sorte,
-      
podatkov o lastnostih vrtičkarske sorte, ki so
bili pridobljeni pri pridelovanju, razmnoževanju in uporabi te sorte,
-      
namenu uporabe in vrednosti vrtičkarske sorte
za tržno pridelovanje zelenjave, 
-      
primernosti za pridelovanje v posebnih
agrotehničnih, klimatskih ali talnih (pedoloških) pogojih. 
(2) Vrtičkarska sorta se ne vpiše v sortno
listo, če je: 
-      
že vpisana v skupni katalog sort poljščin ali
zelenjadnic kot sorta, ki ni vrtičkarska sorta, ali je bila črtana iz skupnega
kataloga sort zelenjadnic v zadnjih dveh letih ali v zadnjih dveh letih po
preteku obdobja, v katerem se dovoli trženje semena sort, ki so črtane s
skupnega kataloga sort zelenjadnic, ali
-      
zavarovana z žlahtniteljskimi pravicami
Skupnosti ali zavarovana v Republiki Sloveniji, ali je vložena prijava za
varstvo sorte.
(3) Če Uprava ugotovi, da so pogoji za vpis
vrtičkarske sorte izpolnjeni, se sorta vpiše v sortno listo kot sorta, pri
kateri se sme semenski material pridelovati kot standardno seme.
(4) Podatki iz odločbe o vpisu vrtičkarske
sorte v sortno listo se vodijo v sortni listi v skladu z drugim in tretjim
odstavkom 16. člena tega pravilnika.
VI. POSEBNO PREIZKUŠANJE SORT
27. člen
(posebno preizkušanje sort)
(1) Za posebno preizkušanje sort
poljščin, industrijske cikorije in oljnih buč se uporabljajo metode za
preizkušanje VPU iz petega odstavka 7. člena tega pravilnika.
(2) Pri tistih vrstah kmetijskih
rastlin, za katere metode VPU niso sprejete, se za posebno preizkušanje uporabljajo
metode, ki jih sprejme predstojnik Uprave. Dostopne so na Upravi in na spletni
strani Uprave.
(3) Prijavitelj je dolžan plačati
stroške posebnega preizkušanja sorte neposredno izvajalcu preizkušanja sorte,
na podlagi računa izvajalca preizkušanja. Višina stroškov posebnega
preizkušanja sort je določena v Prilogi 1.
VII. POGOJI ZA IMENOVANJE IZVAJALCEV
PREIZKUŠANJA SORT IN IZVAJALCEV HRAMBE STANDARDNIH VZORCEV SEMENSKEGA MATERIALA
SORTE
28. člen
(pogoji za imenovanje izvajalcev
preizkušanja sort)
Izvajalec preizkušanja sort mora
izpolnjevati naslednje pogoje:
1.    
biti mora organiziran za naloge preizkušanja sort in imeti mora interni
akt, ki mora prikazovati dejansko stanje organiziranosti in odgovornosti ter
ureja:
-  
organiziranost izvajalca preizkušanja sort in
razporeditev odgovornosti; Za izvajanje posameznih delovnih nalog ima lahko
vključene podizvajalce, ki morajo biti določeni v tem internem aktu,
-  
poimensko določenega vodjo za preizkušanje sort
posameznih vrst ali skupin kmetijskih rastlin;
2.    
strokovno usposobljen za preizkušanje sort:
-  
imeti mora zadostno število osebja z vsaj
srednjo strokovno izobrazbo kmetijske smeri oziroma tehničnim znanjem in
izkušnjami, ki so potrebne za posamezne dodeljene delovne naloge,
-  
ne sme opravljati dejavnosti, ki bi lahko
vplivale na preizkušanje sort in bi lahko ogrozile zaupanje v neodvisnost
delovanja,
-  
skrbeti mora za nenehno izpopolnjevanje znanja
svojega osebja z udeležbo na delavnicah in strokovnih srečanjih v Republiki
Sloveniji in v drugih državah;
3.    
prostorsko in tehnično opremljen za preizkušanje sort:
-  
imeti mora dovolj površin na polju oziroma v
pokritem prostoru, ki so njegova last ali last podizvajalca, oziroma jih ima v
najemu. Površine morajo omogočiti nemoteno izvajanje poljskih poskusov, z
upoštevanjem kolobarja in drugih agrotehničnih ukrepov,
-  
imeti mora opremo, ki omogoča pravilno
izvajanje preizkušanja sort. Upošteva se tudi oprema morebitnih podizvajalcev.
Vsa oprema mora biti pravilno vzdrževana. Osebju morajo biti na voljo primerna,
sproti dopolnjena pisna navodila za uporabo opreme.
29. člen
(pogoji za imenovanje izvajalcev hrambe
standardnih vzorcev semena)
Izvajalec hrambe standardnih vzorcev semena
mora izpolnjevati naslednje pogoje:
1.    
biti mora biti organiziran za hranjenje vzorcev in mora imeti interni
akt, ki mora prikazovati dejansko stanje organiziranosti in odgovornosti ter
ureja:
-  
organiziranost izvajalca hrambe standardnih
vzorcev semena in razporeditev odgovornosti,
-  
poimensko določenega vodjo za hrambo
standardnih vzorcev semena;
2.    
strokovno usposobljen:
-  
imeti mora zadostno število osebja z vsaj
srednjo strokovno izobrazbo kmetijske smeri oziroma ustrezno izobrazbo ter
tehničnim znanjem in izkušnjami, ki je potrebno za posamezne dodeljene delovne
naloge,
-  
skrbi za nenehno izpopolnjevanje znanja svojega
osebja z udeležbo na delavnicah in strokovnih srečanjih v Republiki Sloveniji
in v drugih državah;
3.    
prostorsko in tehnično opremljen za hranjenje standardnih vzorcev
semena:
-  
za sprejem in pripravo standardnih vzorcev
semena za hranjenje mora imeti manipulativni prostor,
-  
za hranjenje standardnih vzorcev semena mora
imeti prostor z nadzorovano temperaturo, primeren za srednje in dolgoročno
hranjenje semena,
-  
prostori morajo biti redno vzdrževani,
-  
dostop in uporaba prostorov za pripravo in
hranjenje standardnih vzorcev semena mora biti dovoljena samo zaposlenemu
osebju,
-  
imeti mora opremo, ki omogoča pravilno pripravo
standardnih vzorcev semena in njihovo hranjenje. Vsa oprema mora biti
vzdrževana. Osebju morajo biti na voljo primerna, sproti dopolnjena pisna
navodila za uporabo opreme.

Priloga
1: Stroški preizkušanja vrednosti VPU, stroški posebnega preizkušanja sort in
stroški preverjanja vzdrževanja sort

Pravilnik o postopku vpisa sorte v sortno
listo in o vodenju sortne liste (Uradni list RS, št. 49/09) vsebuje naslednjo prehodno in
končni določbi:
»VIII. PREHODNA IN KONČNI DOLOČBI
30. člen
(prehodna
določba)
(1) Postopki, začeti pred
uveljavitvijo tega pravilnika, se dokončajo v skladu s tem pravilnikom.
(2) Uradni
poskusi preizkušanja RIN in VPU sorte, začeti pred uveljavitvijo tega
pravilnika, se dokončajo v skladu z metodami preizkušanja, ki so veljale do
uveljavitve tega pravilnika.
31. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o postopku vpisa sorte v sortno listo in o vodenju sortne
liste (Uradni list RS, št. 102/05, 64/06, 66/07, 90/07 in 103/08).
32. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije, razen določbe tretjega odstavka 27.
člena, ki se začne uporabljati 1. septembra 2009 in določbe 26. člena, ki se začne uporabljati 30. septembra 2012.«.

Pravilnik o spremembi Pravilnika o postopku
vpisa sorte v sortno listo in o vodenju sortne liste (Uradni list RS, št. 96/09) vsebuje naslednjo končno določbo:
»5. člen
Ta pravilnik začne veljati 1. januarja
2010.«.

Pravilnik o spremembah in dopolnitvah
Pravilnika o postopku vpisa sorte v sortno listo in o vodenju sortne liste
(Uradni list RS, št. 105/10) vsebuje naslednjo končno določbo:
»6. člen
(končna
določba)
Ta pravilnik začne veljati 1. januarja
2011.«.

Pravilnik o spremembah Pravilnika o postopku
vpisa sorte v sortno listo in o vodenju sortne liste (Uradni list RS, št. 88/11) vsebuje naslednjo končno določbo:
»2. člen
Ta pravilnik začne veljati 1. januarja
2012.«.

Pravilnik o spremembi Pravilnika o postopku
vpisa sorte v sortno listo in o vodenju sortne liste (Uradni list RS, št. 59/12) vsebuje naslednjo končno določbo:
»2. člen
Ta pravilnik začne veljati 1. oktobra
2012.«.

Pravilnik o spremembah in dopolnitvah
Pravilnika o postopku vpisa sorte v sortno listo in o vodenju sortne liste
(Uradni list RS, št. 16/13) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopku vpisa sorte v sortno listo in o vodenju sortne liste
(Uradni list RS, št. 63/16)
vsebuje naslednjo prehodno in končno določbo:
»11. člen
(prehodna
določba)
Sortam sadnih rastlin, ki so bile do
uveljavitve tega pravilnika vpisane v sortno listo v skladu s Pravilnikom o
postopku vpisa sorte v sortno listo in o vodenju sortne liste (Uradni list RS,
št. 49/09, 96/09, 105/10, 88/11, 59/12 in 16/13), Uprava podaljša vpis v sortno
listo do 31. decembra 2046.
12. člen
(končna
določba)
Ta pravilnik začne veljati 1. januarja
2017.«.