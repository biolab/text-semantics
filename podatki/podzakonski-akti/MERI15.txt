1. SPLOŠNA DOLOČBA
Ta merila Svet za visoko šolstvo Republike Slovenije poleg
meril za ocenjevanje študijskih programov (Uradni list RS, št. 29/94) uporablja
pri ocenjevanju pedagoških študijskih programov. Za njimi sta določena tudi
struktura in obseg pedagoškega usposabljanja.
2. PEDAGOŠKI ŠTUDIJSKI PROGRAMI
Študijski programi za pridobitev univerzitetne izobrazbe na
kateremkoli študijskem, znanstvenem oziroma umetniškem področju ali disciplini,
ki dajejo tudi pedagoško usposobljenost in po katerih se pridobi strokovni
naslov profesor... oziroma profesorica... (v nadaljnjem besedilu: pedagoški
študijski programi), vsebujejo študij matične discipline in pedagoško
usposabljanje.
3. STRUKTURA PEDAGOŠKEGA USPOSABLJANJA
3.1 Pedagoško usposabljanje obvezno vsebuje:
-       
pedagoško-psihološko znanje z elementi razvojne in pedagoške
psihologije, pedagogike, andragogike in obče didaktike;
-       
specialno didaktiko v povezavi s študijem matične discipline;
-       
pedagoško prakso.
3.2 Priporočljivi element pedagoškega usposabljanja je znanje
o socialnih in kulturoloških razsežnostih vzgoje in izobraževanja (filozofija
in sociologija vzgoje, etika, izobraževalni sistemi, organizacija in
upravljanje v vzgoji in izobraževanju ipd.). Ta del študija je lahko integriran
v študij matične discipline.
3.3 Študijski programi za razredni pouk morajo imeti elemente
iz točke 3.1 in 3.2 v večjem obsegu in integrirano.
3.4 V pedagoških študijskih programih so obvezne hospitacije
in nastopi študentov, v 3. in 4. letniku pa tudi strnjena praksa v šolah.
4. OBSEG PEDAGOŠKEGA USPOSABLJANJA
4.1 V štiriletnih pedagoških študijskih programih traja
pedagoško usposabljanje najmanj en semester (375 do 450 ur).
4.2 Praksa v šolah pri enopredmetnih pedagoških študijskih
programih traja najmanj 2 tedna, pri dvopredmetnih pa najmanj 4 tedne.
4.3 Študentom s pedagoškimi izkušnjami se lahko pedagoška
praksa po vsebini in obsegu prilagodi.
4.a. PODIPLOMSKI PEDAGOŠKI ŠTUDIJSKI PROGRAMI
V podiplomskih študijskih programih na študijskem področju
(14) izobraževanje učiteljev in pedagoške vede se integralno povezujejo:
-       
vede o vzgoji in izobraževanju,
-       
discipline, na katerih temeljijo specifična predmetna področja, ki se
poučujejo v šolah, ter
-       
predmetne oziroma specialne didaktike.
Podiplomski študijski programi na tem področju so oblikovani
tako, da vključujejo individualno raziskovalno delo podiplomskih študentov,
usmerjeno v teoretična in praktična vprašanja s področja vzgoje, izobraževanja
oziroma poučevanja.
Pri ocenjevanju podiplomskih pedagoških študijskih programov
se smiselno upoštevajo druga določila teh meril.

Merila za ocenjevanje pedagoških študijskih programov,
njihovem obsegu in strukturi (Uradni list RS, št. 56/98) vsebuje naslednjo končno določbo:
»5. UVELJAVITEV MERIL
Ta merila začnejo veljati z dnem, ko so sprejeta. Objavijo se
v Uradnem listu RS. Z dnem njihove uveljavitve prenehajo veljati merila za
ocenjevanje pedagoških študijskih programov, sprejeta 9. 6. 1995 (Uradni list
RS, št. 34/95).«.

Dopolnitev
meril za ocenjevanje pedagoških študijskih programov, njihovem obsegu in
strukturi (Uradni list RS, št. 101/04) vsebuje naslednjo končno določbo:
»6. UVELJAVITEV DOPOLNITVE MERIL
3. člen
Ta dopolnitev meril začne veljati naslednji dan po objavi v
Uradnem listu Republike Slovenije.«.