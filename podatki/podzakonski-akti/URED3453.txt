I. SPLOŠNE DOLOČBE
1. člen
(namen uredbe)
Ta uredba določa načine in oblike
označevanja tajnih podatkov, fizične, organizacijske in tehnične ukrepe ter
obvezne sestavine postopkov za varovanje tajnih podatkov, ki jih morajo pri
vzpostavitvi sistema ukrepov in postopkov varovanja tajnih podatkov upoštevati
in zagotoviti vsi organi in organizacije iz drugega in tretjega odstavka 1.
člena Zakona o tajnih podatkih (Uradni list RS, št. 135/03 – prečiščeno
besedilo; v nadaljnjem besedilu: zakon).
2. člen
(namen ukrepov varovanja)
(1) Namen ukrepov varovanja je, da se
z vzpostavitvijo ukrepov neposrednega fizičnega varovanja tajnih podatkov,
varovanih prostorov ali objektov (fizični ukrepi), ukrepov ravnanja organa pri
pripravi, pošiljanju, hrambi, uničenju in označevanju tajnih podatkov
(organizacijski ukrepi) ter ukrepov varovanja tajnih podatkov, varovanih
prostorov ali objektov s tehničnimi sredstvi skladno s to uredbo (tehnični
ukrepi), vzpostavi sistem postopkov in ukrepov varovanja tajnih podatkov, ki
ustreza stopnji tajnosti in količini tajnih podatkov ter onemogoča njihovo
razkritje nepooblaščenim osebam.
(2) Pri varovanju tajnih podatkov
drugih držav ali mednarodnih organizacij se poleg ali namesto ukrepov,
predpisanih s to uredbo, izvajajo tudi drugi varnostni ukrepi, določeni z
mednarodno pogodbo ali sprejetimi mednarodnimi obveznostmi.
II. OZNAČEVANJE TAJNIH PODATKOV
3. člen
(označevanje tajnih podatkov)
(1) Vsi pisni dokumenti, vključno s
knjigami in brošurami ter njihovimi reprodukcijami, morajo imeti stopnjo
tajnosti označeno v glavi in nogi vseh strani dokumenta, vključno z zunanjimi
stranmi prednjih platnic, če obstajajo. Vsaka stran dokumenta mora imeti v nogi
poleg stopnje tajnosti navedeno tudi zaporedno številko strani glede na skupno
število strani dokumenta (npr. 3/10). Naslovna stran ali platnice knjig in
brošur so lahko brez oznake zaporedne številke strani. Pri številčenju se kot
prva stran šteje naslovna stran ali platnica. Če je bila vsebina knjige ali brošure
kot tajni podatek določena pozneje, obstoječega številčenja ni treba
spreminjati.
(2) Oznaka stopnje tajnosti (v
nadaljnjem besedilu: oznaka) na vseh drugih dokumentih oziroma medijih (npr.
zemljevidi, fotografije, slikovni in zvočni zapisi), ki vsebujejo tajne
podatke, mora biti na dokumentu ali mediju vidno natiskana, natipkana,
napisana, naslikana, nalepljena ali kako drugače pritrjena s primernimi
sredstvi.
(3) Če se dokument ali medij hrani v
kakršnemkoli ovoju, mora ta biti označen tako, da sta razvidni tajna narava in
stopnja tajnosti tajnega podatka.
(4) Z označevanjem dokumentov ali
medijev se tajnega podatka ne sme uničiti, poškodovati ali povzročiti, da
postane kako drugače neuporaben.
4. člen
(oznaka)
(1) Vsak dokument in medij mora biti
ob določitvi stopnje tajnosti vidno označen s predpisanimi oznakami v skladu s
prejšnjim členom.
(2) Vsi dokumenti ali mediji stopnje
tajnosti TAJNO in STROGO TAJNO morajo imeti poleg oznak, določenih v prejšnjem
odstavku, še podatke o:
-      
številki izvoda dokumenta;
-      
številu morebitnih prilog.
(3) Vsi dokumenti, ki so označeni s
stopnjo tajnosti STROGO TAJNO, se poleg oznake, predpisane v prejšnjem členu,
dodatno označijo z rdečo črto debeline najmanj štiri milimetre, ki poteka
diagonalno pod kotom 45 stopinj štiri centimetre od zgornjega desnega roba
strani.
(4) Oznaka stopnje tajnosti se mora
jasno razlikovati od drugih zapisov, pri čemer se za zapis oznake uporabijo
poudarjene velike tiskane črke, ki morajo biti večje od črk preostalih zapisov.
(5) Oznake tajnosti iz tega člena so
razvidne iz vzorcev oznak INTERNO, ZAUPNO, TAJNO in STROGO TAJNO, ki so v
Prilogi 1 te uredbe in njen sestavni del.
5. člen
(hramba pisne ocene)
Pisna ocena, na podlagi katere je bila
določena stopnja tajnosti podatka, se hrani kot priloga dokumenta pri organu,
ki je določil stopnjo tajnosti.
6. člen
(dodatno označevanje)
(1) Tajni podatki imajo lahko poleg
oznak iz 4. člena te uredbe še druge oznake, v skladu z zakonom ali drugim
predpisom, s katerimi se zagotovi njihova večja varnost.
(2) Oznake iz prejšnjega odstavka se
zapišejo pod oznake iz 4. člena te uredbe.
7. člen
(izjemno označevanje)
(1) V dokumentu, ki vsebuje tajne
podatke, se izjemoma lahko označi vsak odstavek z različno stopnjo tajnosti, in
sicer tako, da:
-      
se na začetku in koncu vsakega odstavka vpišejo
oznake (I), (Z), (T), (ST);
-      
je dokument, ki vsebuje več odstavkov različnih
stopenj tajnosti, označen z najvišjo stopnjo tajnosti posameznega odstavka;
-      
se v prostor za dodatne oznake vpiše: »Odstavki
so označeni z različno stopnjo tajnosti.«
(2) Pooblaščena oseba, ki je določila
stopnjo tajnosti, mora v pisni oceni zapisati tudi razloge za določitev
različne stopnje tajnosti posameznih odstavkov.
8. člen
(označevanje kopij)
(1) Fizična kopija celotnega ali samo
dela dokumenta, ki vsebuje tajne podatke, mora imeti oznako stopnje tajnosti
izvirnika in oznako, da je kopija, in sicer tako, da se na prvi strani v višini
zgornje oznake stopnje tajnosti na desno stran napišeta beseda KOPIJA in njena
zaporedna številka. Tako mora biti označen tudi dodaten izpis tajnega podatka v
elektronski obliki, kadar je v obliki kopije.
(2) Pri dokumentu, ki se kopira, se
evidentira tudi kdo je prejel kopijo in v koliko izvodih.
(3) Fizična kopija dela dokumenta, ki
vsebuje tajne podatke, mora imeti poleg oznake iz prejšnjega odstavka še oznako
šifre izvirnika. Če v kopiranem delu tajnega dokumenta ni razvidna stopnja
tajnosti izvirnika, se mu mora dodati.
9. člen
(označevanje sprememb stopnje tajnosti ali
preklica)
(1) Kadar se tajnemu podatku spremeni
stopnja tajnosti ali se tajni podatek prekliče, se na dokumentu ali mediju, ki
vsebuje tajni podatek, prečrtajo prvotne oznake tajnosti, pod staro oznako ali
nad njo pa se označi z novo oznako stopnje tajnosti oziroma preklic. Dokumentu
ali mediju, ki vsebuje tajni podatek, se priloži dokument, ki je podlaga za
spremembo stopnje tajnosti.
(2) Tajnim podatkom v dokumentih, ki
so označeni še po predpisih, ki so veljali pred uveljavitvijo Zakona o tajnih
podatkih, se ob njihovi ponovni uporabi določi stopnja tajnosti v skladu z
zakonom in to uredbo. Dokumentu se pripne dokument, s katerim je določena nova
oznaka.
(3) Pooblaščena oseba pristojnega
organa, ki je tajnemu podatku spremenila stopnjo tajnosti, mora zagotoviti, da
so o spremembi obveščeni vsi njegovi prejemniki.
III. OBDELAVA IN HRAMBA TAJNIH PODATKOV
10. člen
(varnostno območje)
(1) Tajni podatki stopnje INTERNO se
lahko obravnavajo v upravnem območju. Tajni podatki stopnje tajnosti ZAUPNO ali
višje stopnje se lahko obravnavajo in hranijo samo v določenem, vidno označenem
prostoru (v nadaljnjem besedilu: varnostno območje), ki je glede na način
obravnavanja tajnih podatkov uvrščen v varnostno območje I. ali II. stopnje.
(2) Varnostno območje I. stopnje je
označen prostor, v katerem se lahko obravnavajo tajni podatki stopnje ZAUPNO
ali višje stopnje tajnosti tako, da že sam vstop v varnostno območje pomeni
dostop do teh podatkov. V varnostnem območju I. stopnje se izvajajo najmanj ti
varnostni postopki in ukrepi:
-      
sistem vhodnega nadzora, ki zagotavlja popoln
nadzor nad vstopom oziroma izstopom oseb in vozil v to območje, dovoljuje vstop
samo osebam, ki imajo ustrezno dovoljenje za dostop do tajnih podatkov in so v
tem območju zaposlene oziroma imajo posebno dovoljenje za vstop v to območje;
-      
vodenje razvida tajnih podatkov, s katerimi se
oseba seznani že ob samem vstopu v varnostno območje;
-      
prepoved vnosa kakršnihkoli mehanskih,
elektronskih in magnetno optičnih sestavnih delov, s katerimi bi bilo mogoče
nepooblaščeno posneti, odnesti ali prenesti tajne podatke;
-      
neposredno in neprekinjeno fizično varovanje
varnostnega območja, ki se lahko na podlagi ocene ogroženosti dopolni ali
nadomesti z elektronskim sistemom za protivlomno varovanje varnostnega območja,
katerega alarmni signal je vezan na enoto, odgovorno za ukrepanje ob alarmu
(nadzorni center); intervencijski čas mora biti krajši od sedmih minut;
-      
ob nadomestitvi fizičnega varovanja s sistemom
tehničnega varovanja mora ta sistem zagotavljati celovit nadzor varnostnega
območja, ki mora biti nadzorovano iz nadzornega centra, sistem pa mora imeti
zagotovljeno rezervno napajanje;
-      
po končanem delovnem času se pregledajo
prostori.
(3) Varnostno območje II. stopnje je
označen prostor, v katerem se tajni podatki stopnje ZAUPNO ali višje stopnje
obravnavajo tako, da sam vstop in gibanje v tem območju še ne omogoča dostopa
do teh podatkov. V varnostnem območju II. stopnje se izvajajo najmanj ti
varnostni postopki in ukrepi:
-      
sistem vhodnega nadzora, ki vstop v to območje
dovoljuje samo osebam, ki imajo dovoljenje za dostop do tajnih podatkov
ustrezne stopnje tajnosti in morajo v območje vstopiti zaradi opravljanja
delovnih nalog;
-      
taka organizacija dela, ki zagotavlja, da bodo
imele osebe, ki delajo v varnostnem območju, dostop le do tistih tajnih
podatkov, ki jih potrebujejo za opravljanje delovnih nalog, in sicer do tiste
stopnje tajnosti, za katero imajo dovoljenje;
-      
sistem nadzora gibanja, ki zagotavlja, da druge
osebe vstopajo v varnostno območje samo v spremstvu v varnostnem območju
zaposlene osebe ali ob izvajanju druge enakovredne oblike nadzora, ki
zagotavlja, da bo oseba vstopila samo v dele območja, povezane z namenom
obiska, in če je to potrebno, se bo seznanila le s tistimi tajnimi podatki, ki
so povezani z namenom obiska, in sicer do tiste stopnje tajnosti, za katero ima
dovoljenje;
-      
vnos kakršnihkoli mehanskih, elektronskih in
magnetno optičnih sestavnih delov, s katerimi bi bilo mogoče tajne podatke
nepooblaščeno posneti, odnesti ali prenesti, je dovoljen, vendar mora biti vsa
oprema izključena. Vsakokratno njeno uporabo odobri oseba, odgovorna za varnost
varnostnega območja;
-      
po končanem delovnem času se varnostno območje
varuje s sistemom fizičnega ali protivlomnega varovanja oziroma z občasnimi
fizičnimi pregledi prostorov, določenimi v načrtu varovanja.
(4) Okoli varnostnega območja I. ali II. stopnje ali na poti, ki vodi v tako varnostno območje, se vzpostavi upravno
območje, ki lahko obsega vse poslovne prostore organa. Za tako območje je
potreben vidno določen obseg prostora, v katerem lahko organ nadzira vstopanje
oziroma gibanje oseb in vozil. V upravnih območjih se lahko shranjujejo in
obdelujejo samo tajni podatki stopnje INTERNO, z varnostnimi postopki in ukrepi
pa morajo zagotavljati, da imajo dostop do teh podatkov samo osebe, ki so s
pisno izjavo potrdile, da so seznanjene s predpisi, ki urejajo obravnavanje
tajnih podatkov, in se morajo s temi podatki seznaniti zaradi opravljanja
delovnih nalog.
(5) Za vstop v varnostno območje I. stopnje izda osebi posebno dovoljenje predstojnik organa ali organizacije, v
kateri je varnostno območje, oziroma oseba, ki jo predstojnik organa ali
organizacije za to pisno pooblasti.
(6) Vstop oseb v varnostna območja in
njihov izstop ter dostop vozil morajo biti pod nadzorom. Vsi vstopi in izstopi
se morajo evidentirati.
11. člen
(identifikacijska izkaznica)
(1) Vse osebe, ki se gibljejo v
varnostnem območju I. ali II. stopnje, morajo imeti na vidnem mestu pripeto
identifikacijsko izkaznico za vstop in gibanje v varnostnem območju I. ali II.
stopnje (v nadaljnjem besedilu: identifikacijska izkaznica). Razlikovati se
mora glede na status osebe (izkaznica za zaposlene, obiskovalce, tehnično
osebje in podobno).
(2) S predpisom se lahko določi, kdaj
nekaterim osebam v varnostnem območju I. ali II. stopnje ni treba na vidnem
mestu nositi identifikacijskih izkaznic.
(3) Podobo identifikacijskih izkaznic
in njihovo tehnično izvedbo določi predstojnik organa.
12. člen
(določitev varnostnega in upravnega
območja)
(1) Predstojnik organa ali
organizacije določi varnostna in upravna območja s sklepom.
(2) Organ ali organizacija iz drugega
in tretjega odstavka 1. člena zakona si mora pred izdajo sklepa o določitvi
varnostnega območja pridobiti mnenje nacionalnega varnostnega organa o
ustreznosti varnostnotehnične opreme, vgrajene v varnostno območje, ter
postopkov in ukrepov varovanja varnostnega območja.
13. člen
(označevanje varnostnih in upravnih
območij)
(1) Oseba, ki bo vstopila v varnostno
območje, mora biti o tem nedvoumno in jasno obveščena, še preden vstopi v to
območje.
(2) Obvestilo iz prejšnjega odstavka
mora vsebovati dobro vidne napise: »naziv organa – VARNOSTNO OBMOČJE –
II. oziroma I. stopnje«, ki so jim lahko dodana še druga obvestila, povezana z
varnostnimi postopki in ukrepi, ki se izvajajo v varnostnem območju.
(3) Za označitev upravnega območja ni
potrebno posebno obvestilo iz prvega odstavka tega člena, ampak zadošča, da je
območje oziroma stavba ali okoliš, v katerem je območje, označena s tablami o
imenu organa ter obvestilo o nadzoru vstopa in gibanja, če se ta izvaja.
(4) Izjemoma, kadar to zahteva
izvajanje nalog organa, lahko predstojnik organa v sklepu o določitvi
varnostnega območja določi, da se varnostno območje ne označi z obvestilom iz
drugega odstavka tega člena oziroma da se označi na način, ki javnosti ne
razkriva, da je to objekt organa.
(5) Vzorec napisov iz drugega odstavka
tega člena je razviden iz priloge II te uredbe.
14. člen
(nadzor vhoda in izhoda)
(1) Vstop stalno zaposlenega osebja v
varnostna in upravna območja se nadzira z ugotavljanjem identitete vstopajoče
osebe. Fizični nadzor vstopa lahko dopolnjuje sistem samodejnega prepoznavanja
identifikacijskih kartic oziroma biometričnih značilnosti vstopajočih oseb.
(2) Pred vstopom drugih oseb v
varnostno in upravno območje mora oseba, ki nadzira vstop v varnostno območje,
preveriti njihovo identiteto in namen obiska, ter izpolnjevanje drugih pogojev
za vstop v varnostno območje.
(3) Drugi osebi, ki se ji dovoli vstop
v varnostno območje, se izda začasna identifikacijska kartica in zagotovi, da
je njeno gibanje v varnostnem območju ustrezno nadzirano in evidentirano.
(4) Podatki iz drugega in tretjega
odstavka tega člena se vpišejo v evidenco vstopov in gibanja v varnostnih
območjih organa.
(5) V načrtu varovanja varnostnega
območja morajo biti predvideni ukrepi in postopki poostrenega nadzora oziroma
omejitev vstopa in gibanja v varnostnem in upravnem območju, kadar to narekuje
ocena ogroženosti ali spremenjene varnostne razmere.
(6) V prostore, ki so posebej
namenjeni za poslovanje s strankami, lahko obiskovalci in druge osebe (stranke)
vstopajo in izstopajo ob navzočnosti v organu zaposlenih oseb brez preverjanja
identitete in vodenja evidence vstopov.
15. člen
(varovanje opreme)
Fotokopirni stroji, telefaksi in druge
naprave za obdelavo tajnih podatkov, ki so nameščeni v varnostnih območjih,
morajo biti zavarovani tako, da jih lahko uporabljajo samo osebe, ki so posebej
pooblaščene za ravnanje s temi napravami.
16. člen
(obravnavanje tajnih podatkov zunaj
varnostnega območja)
(1) Tajni podatki se lahko obravnavajo
zunaj varnostnega območja, če je prostor ali območje, v katerem se tajni
podatek obravnava, fizično ali tehnično varovan, dostop do prostora pa je
nadzorovan. Oseba, ki obdeluje tajni podatek zunaj varnostnega območja, mora
imeti tajni podatek ves čas pod nadzorom. Po končani obdelavi tajni podatek
vrne v varnostno območje.
(2) Kadar se mora tajni podatek
stopnje tajnosti ZAUPNO ali višje stopnje tajnosti zaradi izvedbe točno
določene naloge obravnavati zunaj prostorov določenega organa, mora odgovorna
oseba izdelati načrt ukrepov in postopkov za varovanje tajnega podatka glede na
njegovo stopnjo tajnosti. Ukrepi in postopki morajo biti primerljivi z ukrepi
in postopki, ki so predpisani za posamezno varnostno območje.
(3) Vsak iznos ali vnos nosilca
tajnega podatka stopnje tajnosti ZAUPNO in višje stopnje zunaj varnostnega
območja se evidentira. Oseba, ki prevzame tajni podatek, to potrdi z
lastnoročnim podpisom in s tem prevzame skrb za varnost tajnega podatka.
17. člen
(varnostnotehnična oprema)
Varnostnotehnična oprema varnostnih območij
mora ustrezati pogojem, ki jih na predlog nacionalnega varnostnega organa
določi Vlada Republike Slovenije.
18. člen
(protiprisluškovalni pregled)
(1) Varnostna območja I. stopnje in
varnostna območja, v katerih se pogosto ustno razpravlja o tajnih podatkih
stopnje TAJNO ali višje stopnje, se morajo zaščititi pred pasivnimi ali
aktivnimi poskusi prisluškovanja. Protiprisluškovalni pregled teh varnostnih
območij se opravi:
-      
ob določitvi varnostnega območja,
-      
vsakem posegu v območju,
-      
spremembi zaposlenih v območju in
-      
najmanj vsakih dvanajst mesecev.
(2) Protiprisluškovalna zaščita drugih
varnostnih območij ali informacijskih in telekomunikacijskih sistemov in
povezav, po katerih se prenašajo tajni podatki, je potrebna, če to zahteva
ocena ogroženosti.
(3) Protiprisluškovalni pregled
varnostnih območij iz prvega odstavka tega člena v Ministrstvu za obrambo in
drugih organih in organizacijah na obrambnem področju izvedejo strokovne službe
Ministrstva za obrambo, v Slovenski obveščevalno-varnostni agenciji ter
organizacijah, ki zanjo izvajajo naročilo, pa strokovna služba agencije.
(4) V drugih organih in organizacijah
iz 1. člena zakona varnostna območja iz prvega odstavka tega člena
protiprisluškovalno pregleda strokovna služba Policije.
19. člen
(omare in blagajne)
(1) Tajni podatki stopnje tajnosti
INTERNO se hranijo v pisarniških ali kovinskih omarah.
(2) Tajni podatki stopnje tajnosti ZAUPNO
in TAJNO se hranijo v blagajnah, ki morajo ustrezati najmanj protivlomni
stopnji II, določeni s standardi, ki v Republiki Sloveniji urejajo to področje.
(3) Tajni podatki stopnje tajnosti
STROGO TAJNO se hranijo v blagajnah, ki morajo ustrezati najmanj protivlomni
stopnji III, določeni s standardi, ki v Republiki Sloveniji urejajo to
področje.
(4) V zgornji levi kot vrat blagajne
na zunanji strani se glede na stopnjo tajnosti podatkov, ki se hranijo v njej,
prilepi nalepka primerne velikosti z veliko tiskano črko oziroma črkama:
-      
Z za stopnjo tajnosti ZAUPNO;
-      
T za stopnjo tajnosti TAJNO;
-      
ST za stopnjo tajnosti STROGO TAJNO.
(5) Če se v varnostni omari hranijo
podatki različnih stopenj tajnosti, mora vrsta blagajne ustrezati najvišji
stopnji tajnosti podatkov, ki se hranijo v njej, in se s tako stopnjo tajnosti
tudi označiti.
20. člen
(kombinacije in ključi)
(1) Posamezno nastavitev kombinacije
elektronskih ali mehanskih ključavnic na varnostnih omarah oziroma blagajnah
lahko poznajo samo osebe, ki jih določi predstojnik organa. Predstojnik organa
mora delovne naloge v organu razporediti tako, da je število oseb, ki so
seznanjene s posameznimi kombinacijami, čim manjše.
(2) Nastavitve kombinacij elektronskih
in mehanskih ključavnic se zamenjajo:
-      
po namestitvi,
-      
vsakih šest mesecev,
-      
potem, ko oseba iz prejšnjega odstavka preneha
opravljati naloge v organu, zaradi katerih je bila z nastavitvijo kombinacije
seznanjena, in
-      
kadar tako odloči predstojnik organa.
(3) Ključi varnostnega območja oziroma
ključi prostorov iz varnostnega območja se hranijo v posebnem prostoru zunaj
tega območja, tako da je nepooblaščenim osebam onemogočen dostop.
IV. PRENOS TAJNIH PODATKOV
21. člen
(prenos in pošiljanje tajnih podatkov)
(1) Tajni podatki se prenašajo v
zaprti, neprosojni ovojnici.
(2) Tajni podatki stopnje tajnosti
INTERNO se lahko prenašajo po lastni prenosni mreži ali priporočeni pošti s
povratnico, tajni podatki stopnje tajnosti ZAUPNO ali višje stopnje tajnosti pa
po lastni prenosni mreži ali s kurirsko službo (v nadaljnjem besedilu: kurirska
služba).
(3) Tajni podatki stopnje tajnosti
ZAUPNO in višje stopnje se prenašajo v dveh ovojnicah. Zunanja ovojnica je iz
trdnega, neprosojnega in neprepustnega materiala. Na njej morajo biti podatki o
naslovniku, pošiljatelju in šifra dokumenta. Iz oznak na zunanji ovojnici ne
sme biti razvidno, da vsebuje tajni podatek. Notranja ovojnica mora imeti
oznako stopnje tajnosti, šifro dokumenta, podatke o naslovniku in pošiljatelju
ter druge podatke, pomembne za varnost.
(4) Pri prenosu tajnih podatkov
stopnje tajnosti ZAUPNO in TAJNO zunaj varnostnega območja lahko zunanjo
ovojnico nadomesti zaklenjen ali zapečaten kovček, škatla ali torba.
(5) Pri prenosu tajnih podatkov
stopnje tajnosti STROGO TAJNO zunaj varnostnega območja mora biti notranja
ovojnica v zaprtem kovčku, škatli ali torbi z zapiranjem na ključ ali šifrirno
kombinacijo. Prenos opravita najmanj dve osebi.
(6) Kadar se tajni podatki iz četrtega
in petega odstavka tega člena prenašajo znotraj varnostnega ali upravnega območja,
morajo biti zakriti tako, da se prepreči opazovanje njihove vsebine.
(7) Vsak organ mora določiti, kje se
sprejemajo nosilci tajnih podatkov in kdo jih sprejema. Naslovnik ali oseba, ki
je pooblaščena za sprejem nosilcev tajnih podatkov, potrdi njihov prejem z
vpisom v dostavno oziroma kurirsko knjigo.
(8) Kurirji in druge osebe, ki
prenašajo tajne podatke (v nadaljnjem besedilu: kurirji), morajo biti varnostno
preverjeni glede na stopnjo tajnosti tajnih podatkov, ki jih prenašajo.
22. člen
(kurirska služba)
(1) Organi morajo za prenose tajnih
podatkov stopnje tajnosti TAJNO ali višje stopnje zunaj varnostnih območij
izdelati načrt poti in varovanja prenosa tajnih podatkov.
(2) Načrti varovanja prenosov tajnih
podatkov stopnje tajnosti TAJNO ali višje stopnje mora vsebovati tudi postopke
in ukrepe ob morebitnem poskusu odtujitve, poškodbe ali uničenja, prometnih in
drugih nesrečah, zastojih, postankih, prenočevanju in drugih podobnih dogodkih.
V načrtu morajo biti opredeljene glavne in pomožne poti.
(3) Kurirji, ki prenašajo tajne
podatke stopnje tajnosti TAJNO ali višje stopnje, morajo biti ustrezno
usposobljeni ter seznanjeni s postopki in ukrepi pri varovanju prenosa tajnih
podatkov.
(4) Kurirji, ki prenašajo tajne
podatke, se usposabljajo najmanj enkrat letno. Njihovo usposabljanje usklajuje
nacionalni varnostni organ, izvajata pa ga Ministrstvo za obrambo in Policija,
razen usposabljanja uradnih oseb Slovenske obveščevalno-varnostne agencije, ki
prenašajo pošto, povezano z delom agencije, za katerih usposabljanje skrbi ta
agencija.
23. člen
(pooblastilo za prenos)
Kurirji, ki prenašajo tajne podatke stopnje
ZAUPNO ali višje stopnje, morajo imeti pisno pooblastilo predstojnika organa za
prenos tajnih podatkov in ga morajo pokazati na zahtevo osebe, ki pošto predaja
ali prevzema. Vsebina in oblika pooblastila sta določeni z obrazcem OBR-KU, ki
je v prilogi III te uredbe in je njen sestavni del.
24. člen
(pomoč drugih organov)
(1) Policisti morajo kurirju, ki
prenaša tajne podatke in se izkaže z veljavnim pooblastilom, na njegovo
zaprosilo zagotoviti pomoč v obliki in obsegu, ki omogoča varovanje tajnih
podatkov pred odtujitvijo, poškodovanjem ali uničenjem.
(2) Pooblaščene osebe iz prejšnjega
odstavka nimajo pravice do vpogleda v vsebino tajnih podatkov.
(3) Cariniki pri postopkih, ki jih
izvajajo v skladu s svojimi pooblastili, nimajo pravice vpogleda v vsebino
tajnih podatkov, ko se oseba (kurir) izkaže z veljavnim pooblastilom.
V. RAZMNOŽEVANJE TAJNIH PODATKOV
25. člen
(prepoved razmnoževanja, kopiranja ali
prepisovanja tajnih podatkov)
Tajni podatek stopnje tajnosti STROGO TAJNO
se ne sme razmnoževati, kopirati ali prepisovati (v nadaljnjem besedilu:
kopiranje). Dodatne izvode zapisa tega tajnega podatka sme izdelati le
pooblaščena oseba organa, v katerem mu je bila določena stopnja tajnosti.
26. člen
(kopiranje)
(1) Tajni podatek stopnje tajnosti
INTERNO, ZAUPNO ali TAJNO se lahko kopira le na podlagi pisarniške odredbe
predstojnika organa ali osebe, ki jo za to pooblasti predstojnik organa.
(2) Kopija se izdela v ustreznem
varnostnem območju na podlagi pisarniške odredbe.
(3) Iz kopije tajnega podatka mora
biti razvidno, iz katerega zapisa ali dela zapisa izhaja kopija (šifra in datum
dokumenta ter številka strani).
(4) Organ, ki je določil podatek za tajnega
stopnje INTERNO, ZAUPNO ali TAJNO, mora na dokumentu vidno označiti morebitno
prepoved kopiranja.
27. člen
(prevajanje)
(1) Organ ali organizacija, ki zaradi
opravljanja nalog dokument, ki vsebuje tajne podatke, prevede v drug jezik,
mora na prevod napisati vse oznake tajnosti in evidenčne številke izvirnega
dokumenta.
(2) Prevod dokumenta iz prejšnjega
odstavka je priloga izvirnika.
VI. EVIDENTIRANJE
28. člen
(uporaba predpisov o poslovanju z
dokumentarnim gradivom)
(1) Za evidentiranje dokumentov, ki
vsebujejo tajne podatke, se uporabljajo določbe te uredbe in predpisov, ki
urejajo poslovanje organov javne uprave z dokumentarnim gradivom, ter drugih
predpisov, ki urejajo poslovanje z dokumentarnim gradivom.
(2) Pri evidentiranju dokumentov, ki
vsebujejo tajne podatke, je treba zagotoviti, da se iz posameznih vpisov, ki
jih vsebuje evidenca, ne da razbrati vsebine tajnega podatka.
(3) Kadar se za evidentiranje ali
hrambo dokumentov, ki vsebujejo tajne podatke, uporablja informacijska
tehnologija, je pogoj ločene hrambe tovrstnega dokumentarnega gradiva
izpolnjen, če se uporablja rešitev, ki je fizično ločena od drugih
informacijskih rešitev, ali rešitev, ki temelji na tehnologiji navideznega
zasebnega omrežja in uporablja kriptozaščitne postopke in ukrepe, ustrezne
stopnji tajnosti obdelovanih tajnih podatkov, ter izpolnjuje druge pogoje,
določene v predpisu iz 39. člena te uredbe. Pri uporabi tehnologije navideznega
zasebnega omrežja mora biti dostop do tega dela informacijskega sistema
dovoljen samo osebam, ki:
-      
imajo dovoljenje ustrezne stopnje tajnosti;
-      
dokumente potrebujejo zaradi opravljanja
delovnih nalog in
-      
so se uspešno identificirale z digitalnim
potrdilom ter dokazale njegovo izvirnost.
29. člen
(seznam vpogledov)
(1) Vsak organ, ki hrani tajne podatke,
označene s stopnjo tajnosti TAJNO ali STROGO TAJNO, vodi tudi seznam vpogledov,
ki vsebuje:
-      
šifro, datum, stopnjo tajnosti in številko
izvoda dokumenta s tajnim podatkom;
-      
ime in priimek osebe, ki se je seznanila s
tajnim podatkom;
-      
datum in čas seznanitve;
-      
način seznanitve;
-      
podpis osebe, ki se je seznanila s tajnim
podatkom.
(2) Seznam vpogledov v tajni podatek
se hrani pri vsakem nosilcu zapisa tajnega podatka, označenega s stopnjo TAJNO
ali STROGO TAJNO.
VII. UNIČENJE TAJNIH PODATKOV
30. člen
(uničenje tajnih podatkov)
(1) Poleg ukrepov, določenih v
predpisih, ki urejajo poslovanje organov javne uprave z dokumentarnim gradivom,
je treba pri uničenju tajnih podatkov zagotoviti, da:
-      
predstojnik organa ali oseba, ki jo predstojnik
organa za to pooblasti, imenuje najmanj tričlansko komisijo za uničenje tajnih
podatkov, v katero mora biti vključena oseba, ki je v organu odgovorna za
varovanje tajnih podatkov;
-      
vsak organ po opravljenem letnem pregledu
prejetih tajnih podatkov izloči in po potrebi uniči vse tajne podatke, ki jih
je dobil informativno;
-      
se v zapisnik o uničenju tajnih podatkov
vpišejo šifra, datum in stopnja tajnosti uničenega podatka, ki je bil na
nosilcu;
-      
se o uničenju tajnih podatkov stopnje tajnosti
STROGO TAJNO pisno obvesti organ, ki je določil stopnjo tajnosti;
-      
se za druge tajne podatke, ki so del tekoče ali
stalne zbirke dokumentarnega gradiva, uporabljajo predpisi, ki urejajo
poslovanje organov javne uprave z dokumentarnim gradivom.
(2) Seznam vpogledov iz prejšnjega
člena se priloži zapisniku o uničenju tajnega podatka.
(3) Tajni podatki se morajo uničiti na
način, s katerim se zagotovi, da postane tajni podatek nerazpoznaven in
neobnovljiv.
VIII. ARHIVIRANJE
31. člen
(uporaba predpisov o arhiviranju)
Dokumenti, ki vsebujejo tajne podatke, se
arhivirajo skladno s predpisi, ki urejajo arhivsko dejavnost.
IX. NAČRTI VAROVANJA
32. člen
(načrt varovanja)
(1) Vsak organ ob upoštevanju
postopkov in ukrepov, določenih s to uredbo, izdela načrt varovanja tajnih
podatkov, s katerim glede na stopnjo tajnosti podatkov in oceno ogroženosti
podrobneje predpiše fizične, organizacijske in tehnične ukrepe ter postopke za
varovanje tajnih podatkov v I. ali II. varnostnem območju.
(2) V organih, v katerih se obdelujejo
in hranijo le tajni podatki stopnje tajnosti ZAUPNO, zadošča, da se z načrtom
varovanja opredelijo ukrepi iz tretjega odstavka 33. člena te uredbe.
33. člen
(vsebina načrta varovanja)
(1) Načrt varovanja je sestavljen iz
splošnega in posebnega dela.
(2) Splošni del načrta varovanja
vsebuje zlasti:
-      
oceno ogroženosti;
-      
opis glavnega in pomožnih objektov (lega,
vhodi, izhodi, zasilni izhodi, skica oziroma fotografije objekta, glavne in
pomožne poti do objekta ter podatki o varnostnotehnični opremi);
-      
podatke o nosilcu varnostnega načrta;
-      
zaščitne ukrepe za osebe, ki imajo dostop do
tajnih podatkov.
(3) Posebni del načrta varovanja
vsebuje zlasti:
-      
ukrepe fizičnega varovanja (zunanje in notranje
fizično varovanje, varnostne točke z opisi nalog izvajalcev);
-      
ukrepe tehničnega varovanja (zunanje in notranje
tehnično varovanje, nadzor nad vstopom in izstopom, alarmni sistem in postopki
ob sprožitvah posameznih stopenj alarmov, dokumentiranje);
-      
postopke ob nasilnem vstopu in nepredvidenem
dogodku: požaru, potresu, povodnji in drugih naravnih nesrečah;
-      
postopke in ukrepe ob izgubi, razkritju ali
odtujitvi tajnega podatka;
-      
ukrepe in postopke pri opravljanju vzdrževalnih
in drugih del v varnostnih območjih.
(4) Vsak organ mora določiti odgovorno
osebo za izdelavo načrta varovanja.
(5) Organ ima lahko tudi skupni načrt
varovanja za organ in organe v sestavi.
34. člen
(preverjanje ustreznosti načrta varovanja)
Načrt varovanja je treba stalno
dopolnjevati, najmanj enkrat letno pa pregledati in preveriti ustreznost
ukrepov in postopkov, ki so z njim določeni.
X. POSTOPEK OB ZLORABI TAJNEGA PODATKA
35. člen
(zloraba tajnega podatka)
(1) Z vsakim nepooblaščenim dostopom
do tajnih podatkov, njihovim uničenjem, odtujitvijo ali kakršnimkoli drugim
dogodkom, ki kaže na zlorabo tajnih podatkov (v nadaljnjem besedilu: zloraba
tajnega podatka), je treba takoj seznaniti predstojnika organa oziroma osebo,
ki jo pooblasti, in zagotoviti vse ukrepe za preprečitev nadaljnje zlorabe
tajnega podatka in izsleditev odtujenih tajnih podatkov.
(2) Če zloraba tajnega podatka kaže na
sum storitve kaznivega dejanja, mora predstojnik organa s tem seznaniti
policijo ali drug pristojni organ.
(3) Predstojnik organa, v katerem je
bil zlorabljen tajni podatek, mora o tem obvestiti organ, ki je določil tajni
podatek.
(4) Odgovorna oseba organizacije iz
35. člena zakona mora o zlorabi tajnega podatka takoj obvestiti naročnika.
(5) Če je tajnost podatka določil drug
organ ali organizacija iz drugega ali tretjega odstavka 1. člena zakona, ga je
o zlorabi tajnega podatka in sprejetih ukrepih treba nemudoma obvestiti.
(6) O vsaki zlorabi tajnega podatka je
treba obvestiti nacionalni varnostni organ.
(7) Vsak organ mora ob zlorabi tajnega
podatka predpisati podrobne postopke in ukrepe.
36. člen
(obvestilo o zlorabi tajnega podatka)
Obvestilo o zlorabi tajnega podatka mora
vsebovati:
-      
podatke, potrebne za identifikacijo tajnega
podatka (opis medija, ki vsebuje tajni podatek, vključno s stopnjo tajnosti
podatka, šifro in datumom dokumenta, številko kopije, lastnikom in kratko
vsebino),
-      
kratek opis okoliščin, v katerih so bili
zlorabljeni tajni podatki, in če je znano, število oseb, ki so ali bi lahko
imele dostop do tajnega podatka,
-      
ali je bil lastnik podatkov obveščen,
-      
postopke in ukrepe, ki so bili izvedeni, da se
prepreči nadaljnja zloraba tajnih podatkov.

Priloga I: Vzorci oznak tajnosti
Priloga II: Napisne table velikosti 300x210 mm;
napisni tablici ali nalepki velikosti 38x160 mm
Priloga III: Pooblastilo za prenos tajnih podatkov

Uredba o varovanju tajnih podatkov (Uradni
list RS, št. 74/05)
vsebuje naslednje prehodne in končne določbe:
»XI. PREHODNE IN KONČNE DOLOČBE
37. člen
(določitev
varnostnotehnične opreme)
(1) Nacionalni varnostni organ mora v
treh mesecih od uveljavitve te uredbe predložiti vladi v sprejetje seznam
varnostnotehnične opreme iz 17. člena te uredbe.
(2) Organi in organizacije morajo
varnostnotehnično opremo uskladiti s standardi in pogoji iz prejšnjega odstavka
v treh letih po njihovem sprejetju.
38. člen
(uskladitev
načrtov varovanja)
Organi morajo načrte varovanja, ki so bili
izdelani v skladu z Uredbo o načinih in oblikah označevanja tajnih podatkov ter
fizičnih, organizacijskih in tehničnih ukrepih ter postopkih za varovanje
tajnih podatkov (Uradni list RS, št. 70/02), uskladiti s to uredbo najpozneje v
šestih mesecih po njeni uveljavitvi.
39. člen
(varovanje
tajnih podatkov v komunikacijsko-informacijskih sistemih)
(1) Fizične, organizacijske in
tehnične ukrepe ter postopke varovanja tajnih podatkov, ki se obdelujejo,
prenašajo ali hranijo v komunikacijskih, informacijskih in drugih elektronskih
sistemih, ureja poseben predpis.
(2) Do uveljavitve predpisa iz
prejšnjega odstavka se za označevanje, obdelavo, prenos in hrambo tajnih
podatkov v komunikacijskih, informacijskih in drugih elektronskih sistemih
uporabljajo uveljavljeni načini posameznih organov in organizacij ob
upoštevanju določb 17. člena te uredbe in četrtega odstavka 39. člena zakona.
40. člen
(razveljavitvena
določba)
Z dnem uveljavitve te uredbe preneha
veljati Uredba o načinih in oblikah označevanja tajnih podatkov ter fizičnih,
organizacijskih in tehničnih ukrepih ter postopkih za varovanje tajnih podatkov
(Uradni list RS, št. 70/02).
41. člen
(uveljavitev
uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o varovanju tajnih
podatkov (Uradni list RS, št. 7/11) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.