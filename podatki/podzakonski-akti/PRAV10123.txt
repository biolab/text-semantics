UVODNA DOLOČBA
1. člen
(1) Ta pravilnik določa pogoje in način ugotavljanja in
priznavanja dodatnega izobraževanja, ki je pogoj za podaljšanje veljavnosti
dovoljenja za opravljanje nalog pooblaščenega revizorja.
(2) Pravilnik upošteva tudi določbe Mednarodnega izobraževalnega
standarda 7 – Stalen strokovni razvoj: Program vseživljenskega učenja in
stalnega razvoja strokovnih sposobnosti1 ki ga je pri Mednarodni
zvezi računovodskih strokovnjakov (IFAC) izdal Odbor za mednarodne standarde
izobraževanja računovodskih strokovnjakov (IAESB).
(3) Pojmi v tem pravilniku so razumljeni tako, kot jih
opredeljuje ZRev‑2.
SPLOŠNE DOLOČBE
2. člen
(1) Dovoljenje za opravljanje nalog pooblaščenega revizorja
velja dve leti od izdaje. Oseba, ki ji je Slovenski inštitut za revizijo
(odslej Inštitut) izdal dovoljenje za opravljanje nalog pooblaščenega revizorja
(odslej imetnik dovoljenja), lahko vloži zahtevek za njegovo podaljšanje.
Inštitut dovoljenje podaljša, če njegov imetnik predloži dokazila, da je v dveh
letih opravil dodatno izobraževanje po tem pravilniku v trajanju najmanj 80 ur.
(2) Iz dokazil, ki jih oseba predloži za podaljšanje
dovoljenja za opravljanje nalog pooblaščenega revizorja, mora izhajati, da je
najmanj 60% ur potrebnega dodatnega izobraževanja pridobila z udeležbo ali
predavanjem na raznih oblikah izobraževanja, ki jih organizira Inštitut,
preostanek ur potrebnega dodatnega izobraževanja pa z drugimi oblikami
izobraževanja s področja revidiranja ali revidiranju sorodnih storitev, ki jih
priznava ta pravilnik.
(3) Vsaj polovico ur potrebnega dodatnega izobraževanja,
ki ga organizira Inštitut, mora oseba pridobiti z udeležbo na izobraževanjih,
ki jih Inštitut označi z oznako A in ki obravnavajo zahtevnejša področja
revidiranja in revidiranju sorodnih storitev. Revizijski svet ustanovi posebno
komisijo, ki po presoji izobraževanju dodeli oznako A, prav tako pa komisija v
primeru dvoma glede posamezne oblike dodatnega izobraževanja iz 4. člena, ki ga
želi oseba uveljaviti za podaljšanje dovoljenja za opravljanje nalog
pooblaščenega revizorja, odloči o njegovi skladnosti s tem pravilnikom ter ga
ovrednoti z ustreznim številom ur. Odločitve komisije so dokončne in jih ni
dolžna obrazlagati.
(4) Če se imetnik dovoljenja zaradi dolgotrajnejše odsotnosti
z dela (na primer zaradi porodniškega dopusta, odsotnosti z dela zaradi bolezni
ali iz drugih razlogov), ki traja neprekinjeno najmanj šest mesecev, ne more
udeleževati dodatnega izobraževanja, mu Inštitut na njegovo prošnjo zahte­vano
število točk zmanjša sorazmerno s trajanjem njegove nezmožnosti udeleževati se
dodatnega izobraževanja. Imetnik dovoljenja mora prošnji predložiti dokazila o
vzroku svoje nezmožnosti.
3. člen
Kot merska enota se za uro dodatnega izobraževanja šteje
šolska ura (45 minut); za strokovni prispevek, objavljen v publikaciji, se
šteje obračunska stran ((število znakov brez presledkov + število besed):
1.900); za udeležbo na formalnih oblikah podiplomskega izobraževanja, ki jih
organizirajo visokošolske organizacije, se šteje opravljen izpit; za udeležbo
na izobraževanjih, ki jih organizira Inštitut za pridobitev strokovnih nazivov,
pa prisotnost na vsaj 75% predavanj.
DRUGO DODATNO IZOBRAŽEVANJE S PODROČJA REVIDIRANJA IN
REVIDIRANJU SORODNIH STORITEV
4. člen
(1) Drugo dodatno izobraževanje s področja revidiranja
ali revidiranju sorodnih storitev, ki ga oseba lahko uveljavlja za podaljšanje
dovoljenja za opravljanje nalog pooblaščenega revizorja, se lahko opravi na
naslednji način:
-      
z udeležbo ali predavanjem na delavnicah, seminarjih ali konferencah, ki
jih organizirajo druge pravne osebe, oziroma na strokovnih srečanjih posameznih
sekcij Slovenskega inštituta za revizijo;
-      
s podiplomskim doktorskim študijem na visokošolskih organizacijah ali z
vpisom na izobraževanje za pridobitev naziva, ki ga organizira Inštitut;
-      
z udeležbo na izobraževanjih, ki jih organizira delodajalec za svoje
zaposlene;
-      
z objavljanjem strokovnih ali znanstvenih prispevkov v domačih ali tujih
publikacijah; kot publikacije se za potrebe tega pravilnika ne štejejo tiste,
ki izhajajo pogosteje kot enkrat mesečno;
-      
s prebiranjem strokovnih ali znanstvenih prispevkov v domačih ali tujih
publikacijah;
-      
s sodelovanjem v delovnih skupinah, ki jih ustanovi revizijski svet
Slovenskega inštituta za revizijo za izvajanje nalog iz svojih pristojnosti.
(2) Inštitut prizna dodatno izobraževanje:
-      
iz prve alineje prejšnjega odstavka pod pogojem, da oseba predloži
originalno potrdilo o udeležbi na izobraževanju, ki se glasi nanjo, ter
dokazilo o trajanju izobraževanja oziroma dokazilo, da je na izobraževanju
sodelovala kot predavatelj, in o trajanju predavanja, pri čemer predloži na
vpogled gradivo o izobraževanju ter program izobraževanja;
-      
iz druge alineje prejšnjega odstavka pod pogojem, da oseba predloži
uradno potrdilo o opravljenih izpitih, ki ga izda visokošolska organizacija, in
sicer v obdobju veljavnosti pooblastila za opravljanje nalog pooblaščenega
revizorja, oziroma uradno potrdilo, da je bila na izobraževanju, ki ga
organizira inštitut za pridobitev nazivov, prisotna vsaj 75% predvidenih ur
izobraževanja;
-      
iz tretje alineje prejšnjega odstavka pod pogojem, da je delodajalec
osebe najavil interno izobraževanje Inštitutu vsaj 14 dni pred njegovo izvedbo,
posredoval podatke o predavatelju in program ter trajanje izobraževanja pa tudi
gradivo, ki bo uporabljeno na izobraževanju; prav tako mora delodajalec osebe
omogočiti predstavniku Inštituta ali Agencije, da na dan izobraževanja s svojo
prisotnostjo preverja potek in kakovost izobraževanja; oseba za priznanje izobraževanja
predloži tudi potrdilo delodajalca, da se je izobraževanja udeležila;
-      
iz četrte alineje prejšnjega odstavka pod pogojem, da oseba predloži
izvod publikacije, v kateri je bil strokovni ali znanstveni prispevek
objavljen, ter predloži besedilo v elektronski obliki, napisano z urejevalnikom
MS Word, s čimer omogoči izračun obračunskih strani. Če je oseba soavtor
prispevka, se število obračunskih strani zmanjša sorazmerno s številom
soavtorjev prispevka;
-      
iz pete alineje prejšnjega odstavka pod pogojem, da oseba predloži
seznam strokovnih ali znanstvenih prispevkov, ki jih je prebrala v obravnavanem
obdobju, pri čemer mora v seznamu navesti naslov prispevka, avtorja ter podatke
o izvodu publikacije, kjer je prispevek dostopen, da se lahko nedvoumno preveri
obstoj posameznega prispevka iz seznama; oseba lahko na ta način pridobi največ
polovico potrebnih ur dodatnega izobraževanja, priznanih v okviru drugega
dodatnega izobraževanja s področja revidiranja in revidiranju sorodnih
storitev.
(3) Inštitut lahko po lastni presoji v posameznih
primerih zahteva tudi dodatna dokazila.
5. člen
(1) Inštitut priznava dodatne ure izobraževanja na naslednji
način:

Oblika dodatnega
  izobraževanja

Priznano število ur


-      
  ura predavanja na mednarodnem simpoziju ali konferenci

3,5


-      
  ura samostojne izvedbe novega predavanja, za katero je pripravljeno
  tudi gradivo

3,5


-      
  ura samostojne izvedbe ponovljenega predavanja, za katero že obstaja
  gradivo, ali ura samostojne izvedbe novega predavanja brez gradiva

3,0


-      
  ura sodelovanja pri novem predavanju, za katero je pripravljeno tudi
  gradivo

3,0


-      
  ura sodelovanja pri ponovljenem predavanju, za katero že obstaja
  gradivo, ali ura sodelovanja pri novem predavanju brez gradiva

2,5


-      
  ura udeležbe na simpoziju, konferenci, seminarju, delavnici

1,0


-      
  opravljen izpit podiplomskega študija

6,0


-      
  udeležba na izobraževanju za pridobitev naziva, ki ga podeljuje
  Inštitut (več kot 75‑odstotna prisotnost na predavanjih)

10,0


-      
  obračunska stran avtorja strokovnega ali znanstvenega prispevka,
  objavljenega v tuji ali domači strokovni ali znanstveni publikaciji.

1,0


-      
  prebran prispevek v domači ali tuji strokovni publikaciji

2,0.

(2) Za novo predavanje se šteje predavanje, pri katerem
je nova vsaj polovica vsebine.
(3) Dobljeno število ur dodatnega izobraževanja se zaokrožuje
navzdol na prvo decimalko.
(4) Število ur, ki se priznajo članom delovnih skupin,
ki jih ustanovi revizijski svet, le‑ta določi za vsako skupino posebej.
NADZIRANJE KAKOVOSTI IZOBRAŽEVANJA
6. člen
(1) Nadzor kakovosti izobraževanja izvaja Agencija.
(2) Kakovost presoja z vidika zahtevnosti obravnavane
tematike, ustreznosti posredovanega gradiva in kakovosti predavatelja.
(3) Nadzor kakovosti dodatnega izobraževanja, ki ga
organizira Inštitut ali delodajalec osebe, ki podaljšuje dovoljenje za
opravljanje nalog pooblaščenega revizorja, izvaja Agencija s pregledi
izobraževalnih gradiv oziroma s prisotnostjo na izbrani obliki izobraževanja.
Agencija organizatorju izobraževanja zaradi zagotovitve prostega mesta na
izbranem izobraževanju svojo namero izvedbe nadzora s prisotnostjo na izbrani
obliki izobraževanja sporoči najmanj 7 dni pred pričetkom izobraževanja; v
nasprotnem primeru organizator izobraževanja ni dolžan zagotoviti ustreznih
pogojev za izvajanje nadzora.
(4) Na podlagi ugotovitev Agencija organizatorju izobraževanja
lahko posreduje priporočila za dvig kakovosti izobraževanja.
PREHODNA IN KONČNI DOLOČBI
7. člen
(1) Pravila o najmanjšem številu ur potrebnega dodatnega
izobraževanja za podaljšanje dovoljenja za opravljanje nalog pooblaščenega
revizorja iz prvega odstavka 2. člena tega pravilnika ter določbe drugega in
tretjega odstavka 2. člena tega pravilnika, razen pristojnosti komisije
revizijskega sveta iz tretjega odstavka 2. člena tega pravilnika, se začnejo
uporabljati od prvega podaljšanja dovoljenja po uveljavitvi tega pravilnika.
(2) Osebe, ki so na dan uveljavitve tega pravilnika imetniki
dovoljenja za opravljanje nalog pooblaščenega revizorja, se do naslednjega
podaljšanja dovoljenja dodatno izobražujejo z oblikami izobraževanj, ki jih
priznava ta pravilnik, pri čemer:
-      
morajo za podaljšanje dovoljenja za opravljanje nalog zagotoviti najmanj
60 ur dodatnega izobraževanja;
-      
se točke dodatnega izobraževanja, ki jih je oseba pridobila v skladu s
Pravilnikom o priznanju dodatnega izobraževanja za pooblaščene revizorje in
revizorje z dne 7. novembra 2002, spremenijo v ure v razmerju ena ura za
eno točko;
-      
mora oseba najmanj polovico od zahtevanih 60 ur dodatnega izobraževanja
opraviti z izobraževanjem, ki mu Inštitut v skladu s tem pravilnikom dodeli
oznako A;
-      
lahko oseba največ polovico od zahtevanih 60 ur dodatnega izobraževanja
opravi z oblikami dodatnega izobraževanja, ki ga organizira Inštitut, ali z
drugimi oblikami dodatnega izobraževanja, opredeljenimi v 4. členu tega
pravilnika, razen oblike iz pete alineje prvega odstavka 4. člena tega
pravilnika;
-      
se dodatno izobraževanje z oznako A, ki ga je oseba opravila v skladu s
Pravilnikom o priznanju dodatnega izobraževanja za pooblaščene revizorje in
revizorje z dne 7. novembra 2002, prizna za dodatno izobraževanje z oznako
A tudi po tem pravilniku.
(3) Z dnem, ko začne veljati ta pravilnik, preneha
veljati pravilnik o priznanju dodatnega izobraževanja za podaljšanje
veljavnosti dovoljenja za opravljanje nalog revizorja in pooblaščenega
revizorja z dne 7. novembra 2002.
(4) Ta pravilnik začne veljati osmi dan po objavi v Uradnem
listu Republike Slovenije.
Št. 9/09
Ljubljana, dne 21. decembra 2009
Predsednica
revizijskega sveta
Slovenskega
inštituta za revizijo
Sonja
Anadolli l.r.
------------------------------------------
1 Continuing Professional Development: A Program of Lifelong
Learning and Continuing Development of Professional Competence.