I. SPLOŠNE DOLOČBE
1. člen
S tem pravilnikom se določajo postopek za vpis in izbris iz
razvida zasebnih visokošolskih učiteljev (v nadaljnjem besedilu: razvid) ter
vsebina in način vodenja razvida.
2. člen
Razvid vodi ministrstvo, pristojno za visoko šolstvo (v
nadaljnjem besedilu: ministrstvo). Razvid je javna knjiga.
II. POSTOPEK ZA VPIS V RAZVID
3. člen
Vpis v razvid se opravi na podlagi pisne vloge visokošolskega
učitelja. 
Vlogi za vpis v razvid je potrebno priložiti: 
-    
dokazilo o izvolitvi v naziv visokošolskega učitelja, 
-    
dokazilo, da ni v delovnem razmerju, 
-    
pisno izjavo, da se osebni podatki, navedeni v vlogi in dokazilih, lahko
uporabljajo za vodenje razvida, 
-    
da mu ni s pravnomočno odločbo pristojnega organa prepovedano
opravljanje dejavnosti. 
V razvid se lahko vpišejo tudi samostojni kulturni delavci,
zasebni raziskovalci in druge fizične osebe, ki opravljajo dejavnost kot
zasebniki, če so izvoljeni v naziv visokošolskega učitelja. 
Osebe iz prejšnjega odstavka morajo poleg dokazil iz drugega
odstavka tega člena predložiti dokazilo o vpisu v register oziroma drugo
evidenco zasebnikov.
4. člen
Če vloga za vpis ni popolna, ministrstvo pozove vlagatelja,
da jo v tridesetih dneh popravi ali dopolni. 
Če vlagatelj ne opravi popravka ali dopolnitve v roku iz
prejšnjega odstavka, se šteje, da vloga sploh ni bila vložena in se skupaj z
vso dokumentacijo vrne vlagatelju.
5. člen
Minister, pristojen za visoko šolstvo, v tridesetih dneh od
prejema vloge izda odločbo o vpisu oziroma o zavrnitvi vpisa v razvid. 
Odločba o vpisu oziroma o zavrnitvi vpisa v razvid s pravnim
poukom o pravici do pritožbe se vroči vlagatelju.
III. IZBRIS IZ RAZVIDA
6. člen
Zasebni visokošolski učitelj se izbriše iz razvida: 
-    
na lastno zahtevo, 
-    
če ne izpolnjuje več pogojev za opravljanje dejavnosti, 
-    
če v tridesetih dneh po izteku izvolitvene dobe ne predloži dokazila o
ponovni izvolitvi, 
-    
če mu je prepovedano opravljanje dejavnosti s pravnomočno odločbo
pristojnega organa.
7. člen
O izbrisu iz razvida izda minister, pristojen za visoko
šolstvo, odločbo. 
Ko postane odločba o izbrisu pravnomočna, se iz razvida
izbrišejo vsi podatki o zasebnem visokošolskem učitelju.
IV. RAZVID
8. člen
Skupaj z razvidom se vodi zbirka listin, v katero se vlagajo
listine in drugi spisi, ki so v zvezi z vpisom v razvid zasebnih visokošolskih
učiteljev.
9. člen
V razvid zasebnih visokošolskih učiteljev se vpišejo
naslednji podatki: 
-    
datum in zaporedna številka vpisa, 
-    
datum in številka priglasitve za vpis, 
-    
datum in številka odločbe, na podlagi katere je opravljen vpis, 
-    
ime in priimek zasebnega visokošolskega učitelja, 
-    
rojstni datum zasebnega visokošolskega učitelja, 
-    
naslov stalnega prebivališča zasebnega visokošolskega učitelja, 
-    
naziv visokošolskega učitelja, v katerega je izvoljen, in habilitacijsko
področje, 
-    
izvolitvena doba, 
-    
ime organa, ki je izvolil v naziv, 
-    
številka in datum odločbe o izbrisu, 
-    
opombe.
10. člen
V razvid se vpisujejo spremembe podatkov iz četrte do desete
alinee prejšnjega člena in datum sprememb. 
Zasebni visokošolski učitelj mora sporočiti spremembe
podatkov, vpisanih v razvid, v tridesetih dneh od njihovega nastanka. 
Pri izbrisu iz razvida se poleg datuma izbrisa navede tudi,
ali je bil opravljen na zahtevo vpisanega ali po uradni dolžnosti.
V. KONČNA DOLOČBA
11. člen
Ta pravilnik začne veljati petnajsti dan po objavi v Uradnem
listu RS.
Št. 603-14/94
Ljubljana, dne 13. aprila 1994.
dr. Slavko Gaber l. r. 
Minister za šolstvo in šport