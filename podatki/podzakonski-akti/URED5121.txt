I. SPLOŠNE DOLOČBE
1. člen
(namen)
Ta uredba v skladu z 8. členom in 2. točko
Priloge V Direktive 2000/60/ES Evropskega parlamenta in Sveta z dne 23. oktobra
2000 o določitvi okvira za ukrepe Skupnosti na področju vodne politike (UL L
št. 327 z dne 22. 12. 2000, str. 1), zadnjič spremenjene z Direktivo Komisije
2014/101/EU z dne 30. oktobra 2014 o spremembi Direktive Evropskega parlamenta
in Sveta 2000/60/ES o določitvi okvira za ukrepe Skupnosti na področju vodne
politike (UL L št. 311 z dne 31. 10. 2014, str. 32), in Direktivo 2006/118/ES
Evropskega parlamenta in Sveta z dne 12. decembra 2006 o varstvu podzemne vode
pred onesnaževanjem in poslabšanjem (UL L št. 372 z dne 27. 12. 2006, str. 19),
zadnjič spremenjeno z Direktivo Komisije 2014/80/EU z dne 20. junija 2014 o
spremembi Priloge II k Direktivi 2006/118/ES Evropskega parlamenta in Sveta o
varstvu podzemne vode pred onesnaženjem in poslabšanjem (UL L št. 182 z dne 21.
6. 2014, str. 52) za podzemne vode določa:
-      
postopek za določanje vrednosti praga za
kakovost podzemne vode,
-      
parametre kemijskega in količinskega stanja,
-      
standarde kakovosti podzemne vode,
-      
vrednosti praga za kakovost podzemne vode,
-      
pogoje za dobro količinsko in kemijsko stanje,
-      
merila za ugotavljanje in obračanje pomembnih
in stalno naraščajočih trendov onesnaženja,
-      
merila za določitev obremenjenosti vodnega
telesa podzemne vode, ko je treba začeti izvajati ukrepe zaradi nedoseganja
ciljev, ki se nanašajo na podzemne vode, in
-      
dodatne zahteve za pripravo programa ukrepov za
podzemne vode.
2. člen
(izrazi)
V tej uredbi uporabljeni izrazi imajo
naslednji pomen:
1.    
standard kakovosti podzemne vode je standard
kakovosti okolja, ki se izraža kot koncentracija posameznega onesnaževala,
skupine onesnaževal ali kazalec onesnaženja v podzemni vodi, ki zaradi
varovanja zdravja ljudi in varstva okolja ne sme biti presežen;
2.    
vrednost praga za kakovost podzemne vode (v
nadaljnjem besedilu: vrednost praga) je standard kakovosti podzemne vode,
določen v skladu s postopkom iz 7. člena te uredbe;
3.    
pomemben in stalno naraščajoč trend onesnaženja
je vsako statistično ter z okoljskega vidika značilno in pomembno povečanje
koncentracije onesnaževal, skupine onesnaževal ali kazalca onesnaženja v
podzemni vodi, za katerega je treba zagotoviti obrat trenda;
4.    
vnos onesnaževal v podzemno vodo je neposredno
ali posredno vnašanje onesnaževal v podzemno vodo kot posledica človekove
dejavnosti;
5.    
vrednost naravnega ozadja je koncentracija
parametra, snovi, iona ali vrednost kazalca v vodnem telesu podzemne vode, ki
ustreza neokrnjenim razmeram ali razmeram z zgolj zelo majhnim človekovim
vplivom;
6.    
osnovna raven je povprečna vrednost parametra,
izmerjena:
-  
vsaj med referenčnima letoma 2007 in 2008 na podlagi programov monitoringa oziroma
-  
za parametre, določene po teh referenčnih
letih, pa med prvim obdobjem, za katerega so na voljo podatki iz
reprezentativnega obdobja spremljanja;
7.    
količinsko stanje odraža stopnjo vpliva na
vodno telo podzemne vode zaradi neposrednega in posrednega odvzemanja podzemne
vode;
8.    
razpoložljiva količina podzemne vode je
dolgoročna povprečna letna stopnja celotne obnove vodnega telesa podzemne vode,
zmanjšana za dolgoročni letni pretok, ki je potreben, da se dosežejo cilji
ekološke kakovosti za površinske vode, povezane z vodnim telesom podzemne vode,
tako da se preprečita značilno in pomembno poslabšanje ekološkega stanja teh
voda ter značilna in pomembna poškodba kopenskih ekosistemov, ki so povezani z
vodnim telesom podzemne vode;
9.    
napajalno območje vodonosnika je območje, od
koder voda doteka v vodonosnik;
10. 
dobro kemijsko stanje vodnega telesa podzemne
vode, je kemijsko stanje, pri katerem standardi kakovosti in vrednosti praga
niso preseženi ter so izpolnjeni drugi pogoji za dobro kemijsko stanje iz 9.
člena te uredbe;
11. 
odvzem podzemne vode je količina podzemne vode,
ki je preko vodnjaka, vrtine, drenaže ali drugega vodnega objekta ali naprave
odvzeta iz vodonosnika ali izvira;
12. 
dobro količinsko stanje vodnega telesa podzemne
vode je količinsko stanje, pri katerem odvzemi podzemne vode v obravnavanem
obdobju ne presegajo razpoložljive količine podzemne vode in so izpolnjeni
drugi pogoji za dobro količinsko stanje iz 17. člena te uredbe;
13. 
medzrnski vodonosnik je vodonosnik, v katerem
prevladuje poroznost, ki nastane zaradi stika med zrni kamnine ali sedimenta;
14. 
kraški vodonosnik je vodonosnik, v katerem
prevladuje kanalska poroznost, vzdolž katere je hitrost toka podzemne vode
hitrejša kot v preostalem delu vodonosnika;
15. 
razpoklinski vodonosnik je vodonosnik, v
katerem prevladuje poroznost razpok. Podrejeno se pojavljata tudi kanalska in
medzrnska poroznost;
16. 
slabo prepustne geološke plasti so plasti, ki
imajo vrednost koeficienta prepustnosti med 1 x 10-9 in 1 x
10-7 ms-1;
17. 
zelo slabo prepustne geološke plasti so plasti,
ki imajo vrednost koeficienta prepustnosti manjšo od 1 x 10-9 ms-1;
18. 
opis izhodiščnega stanja, opis značilnosti,
prikaz vplivov človekovega delovanja in ocena verjetnosti doseganja ciljev za
vodna telesa podzemnih voda so opredeljeni s predpisom, ki ureja podrobnejšo
vsebino in način priprave načrta upravljanja voda;
19. 
pesticidi so fitofarmacevtska sredstva v skladu
s predpisi, ki urejajo fitofarmacevtska sredstva, in biocidni proizvodi v
skladu s predpisi, ki urejajo biocidne proizvode.
3. člen
(cilji za podzemne vode)
(1) Po predpisih o vodah so cilji za
podzemne vode doseženi, če se stanje podzemnih voda ne poslabšuje ter:
-      
ima vodno telo podzemne vode dobro kemijsko
stanje,
-      
je obrnjen vsak pomemben in stalno naraščajoč
trend koncentracije kateregakoli onesnaževala, ki je posledica človekove
dejavnosti in zelo ogroža kakovost vodnih ali kopenskih ekosistemov, zdravje
ljudi ali dejansko ali mogočo dopustno rabo vodnega okolja,
-      
je preprečen vnos nevarnih onesnaževal in
omejen vnos drugih onesnaževal v podzemno vodo, ki pomenijo obstoječe ali
mogoče tveganje za podzemno vodo, in
-      
ima vodno telo podzemne vode dobro količinsko
stanje.
(2) S to uredbo se določajo elementi
spremljanja in ugotavljanja stanja za doseganje ciljev iz prve, druge in četrte
alinee prejšnjega odstavka.
II. STANJE PODZEMNIH VODA
4. člen
(stanje podzemnih voda)
(1) Stanje podzemnih voda se ugotavlja
na podlagi rezultatov monitoringa kemijskega ter količinskega stanja podzemnih
voda.
(2) Stanje posameznega vodnega telesa
podzemnih voda je določeno s kemijskim ali količinskim stanjem tega vodnega
telesa podzemnih voda, in sicer s tistim, ki je slabši.
(3) Stanje podzemnih voda se ugotovi v
poročilu, ki ga pripravi ministrstvo, pristojno za okolje (v nadaljnjem
besedilu: ministrstvo).
5. člen
(vodna telesa podzemnih voda)
(1) Določbe te uredbe se uporabljajo
za vodna telesa podzemne vode, določena s predpisom, ki ureja določitev vodnih
teles podzemnih voda.
(2) Zaradi ugotavljanja kemijskega ali
količinskega stanja podzemnih voda se vodna telesa podzemnih voda lahko
združijo v skupine.
(3) Če vodna telesa podzemnih voda
pokrivajo zemljepisno velika območja ali so heterogena ali so v različnih tipih
vodonosnikov, se lahko za namen ugotavljanja kemijskega ali količinskega stanja
podzemnih voda razdelijo v manjše reprezentativne dele.
1. Kemijsko stanje podzemnih voda
6. člen
(ugotavljanje kemijskega stanja podzemnih
voda)
(1) Kemijsko stanje podzemnih voda se
ugotavlja na podlagi teh meril:
-      
preseganja standardov kakovosti in vrednosti
praga,
-      
učinkov vdora slane vode ali drugih vdorov v
vodno telo podzemne vode,
-      
koncentracije onesnaževal, ki povzročajo
poslabšanje ekološkega in kemijskega stanja površinskih voda, ki so povezane z
vodnim telesom podzemne vode in škodljivo vplivajo na vodne ter kopenske
ekosisteme, ki so od njih neposredno odvisni.
(2) Kemijsko stanje podzemne vode se
ugotavlja na podlagi rezultatov monitoringa stanja podzemne vode in
ugotavljanja drugih pogojev, ki se nanašajo na doseganje dobrega stanja
podzemnih voda.
7. člen
(postopek za določitev vrednosti praga)
(1) Vrednosti praga se določijo za
tista onesnaževala, skupine onesnaževal in kazalce onesnaženja, ki prispevajo k
tveganju, da vodno telo podzemne vode ne bo doseglo dobrega kemijskega stanja,
v skladu s postopkom iz Priloge 1, ki je sestavni del te uredbe.
(2) Seznam parametrov, za katere so določene
vrednosti praga, se spremeni, če nov podatek izkaže, da je treba zaradi
varovanja zdravja ljudi in varstva okolja določiti vrednost praga za dodatno
snov, spremeniti že obstoječo vrednost praga ali da je treba vrednost praga, ki
se je črtala s seznama, ponovno uvrstiti nanj.
(3) Parametri, za katere so določene
vrednosti praga, se črtajo s seznama, če ni več tveganja, da vodno telo
podzemne vode zaradi njih ne bo doseglo dobrega kemijskega stanja.
8. člen
(standardi kakovosti in vrednosti praga)
(1) Parametri kemijskega stanja, standardi
kakovosti in vrednosti praga, na podlagi katerih se ugotavlja kemijsko stanje
vodnega telesa podzemne vode, so določeni v Prilogi 2, ki je sestavni del te
uredbe.
(2) Ne glede na prejšnji odstavek se v
skladu s postopkom za določitev vrednosti praga po tej uredbi določijo strožje
vrednosti praga, če bi za vodno telo podzemne vode standardi kakovosti iz
Priloge 2 te uredbe:
-      
onemogočili uresničitev ciljev za podzemne vode
iz prvega odstavka 3. člena te uredbe za povezana vodna telesa površinske vode,
-      
lahko znatno zmanjšali ekološko ali kemijsko
kakovost teh teles ali
-      
znatno ogrozili kopenske ekosisteme, ki so
neposredno odvisni od vodnega telesa podzemne vode.
(3) Strožje vrednosti praga iz prejšnjega
odstavka se uporabljajo tudi pri izvajanju ukrepov v skladu s predpisom, ki
ureja varstvo voda pred onesnaževanjem z nitrati iz kmetijskih virov.
9. člen
(dobro kemijsko stanje)
(1) Dobro kemijsko stanje vodnega
telesa podzemne vode je stanje, pri katerem:
a) 
je kemijska sestava podzemne vode taka, da na
nobenem merilnem mestu letna aritmetična srednja vrednost parametrov podzemne
vode ne presega vrednosti standardov kakovosti in vrednosti praga,
b) 
koncentracije onesnaževal:
- 
ne izkazujejo vdorov morske vode ali drugih
vdorov v vodno telo podzemne vode,
- 
ne preprečujejo doseganja okoljskih ciljev za
površinske vode, ki so povezane z vodnim telesom podzemne vode ali
- 
ne povzročajo pomembnega in značilnega
poslabšanja ekološkega ali kemijskega stanja površinskih voda, ki so povezane z
vodnim telesom podzemne vode, in
- 
ne povzročajo pomembnih in značilnih poškodb
vodnih ter kopenskih ekosistemov, ki so neposredno odvisni od podzemne vode,
ter
c) 
spremembe v električni prevodnosti ne
izkazujejo vdorov morske vode ali drugih vdorov v vodno telo podzemne vode.
(2) Ne glede na določbe prejšnjega
odstavka ima vodno telo podzemne vode dobro kemijsko stanje tudi, če je
vrednost za standard kakovosti podzemne vode ali vrednost praga sicer presežena
na enem ali več merilnih mestih, vendar ustrezna preiskava, izvedena v skladu z
Delom B Priloge 3, ki je sestavni del te uredbe, potrjuje, da:
-      
koncentracije onesnaževal, ki presegajo
standarde kakovosti podzemne vode ali vrednosti praga, znatno ne ogrožajo
okolja, pri čemer se tudi upošteva, če je to potrebno, v kolikšnem obsegu je
vodno telo podzemne vode prizadeto,
-      
je s skladu s postopkom iz 3. in 4. točke Dela B Priloge 3 te uredbe ugotovljeno, da so izpolnjeni drugi pogoji za
dobro kemijsko stanje podzemne vode iz prvega odstavka tega člena,
-      
je preprečeno poslabšanje kakovosti vodnih
teles podzemne vode, ki so pomembna za odvzem pitne vode, ter se s tem zmanjša
stopnja čiščenja za pripravo pitne vode in
-      
onesnaženje znatno ne poslabšuje zmožnosti
vodnega telesa ali drugih teles v skupini teles podzemne vode, da se
uporabljajo za človekove dejavnosti.
(3) Vodno telo podzemne vode ima slabo
kemijsko stanje, če ne izpolnjuje pogojev za dobro kemijsko stanje podzemnih
voda.
10. člen
(način ugotavljanja kemijskega stanja)
(1) Način izračuna letne aritmetične
srednje vrednosti za ugotavljanje izpolnjevanja pogojev za dobro kemijsko
stanje iz točke a) prvega odstavka prejšnjega člena je določen v Delu A Priloge
3 te uredbe.
(2) Izpolnjevanje pogojev iz točke (b)
prvega odstavka prejšnjega člena se ugotavlja s preizkusi, ki so prikazani v
Metodologiji za ugotavljanje stanja podzemnih voda, ki je objavljena na
spletnih straneh ministrstva in je na vpogled na sedežu ministrstva.
11. člen
(izjeme pri ugotavljanju kemijskega
stanja)
(1) V obravnavanem vodnem telesu
podzemne vode se določbe o kemijskem stanju ne uporabljajo za povišane
vrednosti naravnega ozadja, ki se pojavljajo zaradi naravnih hidrogeoloških
razmer in niso posledica onesnaženja.
(2) Določbe o kemijskem stanju se ne
uporabljajo za začasne, prostorsko omejene, spremembe smeri toka ali kemijske
sestave, ki se ne štejejo za vdore.
2. Ugotavljanje pomembnih in stalno
naraščajočih trendov onesnaženja
12. člen
(obveznost ugotavljanja pomembnih in
stalno naraščajočih trendov onesnaženja)
(1) Za vodna telesa ali skupine vodnih
teles podzemnih voda se ugotovijo vsi pomembni in stalno naraščajoči trendi
koncentracij onesnaževal, skupin onesnaževal ali kazalcev onesnaženja ter
opredelijo izhodiščne točke za obračanje trendov v skladu s postopkom iz
Priloge 4, ki je sestavni del te uredbe.
(2) Za ugotavljanje pomembnih in
stalno naraščajočih trendov onesnaženja se uporabljajo podatki izvedenega
prikaza vplivov človekove dejavnosti ter nadzornega in preiskovalnega
monitoringa podzemnih voda.
(3) Pomembni in stalno naraščajoči
trendi onesnaženja se ugotavljajo za posamezna merilna mesta in celotna vodna
telesa podzemnih voda po postopku iz Priloge 4 te uredbe.
13. člen
(določitev izhodiščnih točk)
(1) Izhodiščna točka za obračanje
pomembnih in stalno naraščajočih trendov onesnaženja je točka, ko koncentracija
onesnaževal doseže 75 odstotkov vrednosti standarda kakovosti ali vrednosti
praga za posamezen parameter.
(2) Ne glede na določbo prejšnjega
odstavka je izhodiščna točka za obračanje pomembnih in stalno naraščajočih trendov
onesnaženja lahko višja ali nižja od 75 odstotkov vrednosti parametrov za
standarde kakovosti oziroma vrednosti praga, če:
a) 
se zahteva nižja izhodiščna točka, da se z
ukrepi za obračanje trenda onesnaženja prepreči vsako okoljsko pomembno
poslabšanje kakovosti podzemne vode na cenovno najučinkovitejši način ali da se
ublaži, kolikor je to mogoče,
b) 
je upravičena druga izhodiščna točka, ko meja
zaznavnosti ne dopušča, da se določi obrat trenda onesnaženja v višini 75
odstotkov vrednosti parametra, ali
c) 
sta stopnja povečanja in obrat trenda
onesnaženja taka, da bi višja izhodiščna točka za ukrepe za obrat trenda
onesnaženja še vedno lahko zagotovila ukrepe, ki bi preprečili ali ublažili,
kolikor je to mogoče, vsako okoljsko pomembno poslabšanje kakovosti podzemne
vode na cenovno najučinkovitejši način. Taka višja izhodiščna točka ne sme
povzročiti zamud pri doseganju ciljev za podzemne vode iz 3. člena te uredbe.
14. člen
(ugotavljanje pomembnih in stalno
naraščajočih trendov onesnaženja)
(1) Pomembni in stalno naraščajoči
trendi onesnaženja se ugotavljajo za parametre iz Priloge 2 te uredbe.
(2) Pomembne in stalno naraščajoče
trende onesnaženja ugotovi ministrstvo v poročilu.
(3) O določeni izhodiščni točki za
pripravo programov ukrepov se poroča v načrtu upravljanja voda. Določena
izhodiščna točka se v obdobju šestih let, za katerega se sprejme načrt
upravljanja voda, ne spremeni.
3. Količinsko stanje podzemne vode
15. člen
(ugotavljanje količinskega stanja
podzemnih voda)
Količinsko stanje podzemnih voda se ugotavlja
na podlagi:
-      
rezultatov vodnobilančnega modeliranja;
-      
vrednotenja rezultatov meritev parametrov količinskega
stanja podzemnih voda na opazovalnih vodnjakih ali vrtinah za vodna telesa
podzemnih voda s prevladujočimi medzrnskimi vodonosniki;
-      
vrednotenja rezultatov meritev parametrov količinskega
stanja podzemnih voda na izvirih ali v referenčnih prerezih vodotokov za vodna
telesa podzemnih voda s prevladujočimi razpoklinskimi in kraškimi vodonosniki;
-      
podatkov o povezanosti vodnih teles podzemnih voda s
površinskimi vodami in kopenskimi ekosistemi, odvisnimi od podzemne vode;
-      
podatkov o vdorih slane vode in drugih vdorov;
-      
podatkov o odvzemih vode in umetnem bogatenju
vodonosnikov.
16. člen
(parametri količinskega stanja podzemnih
voda)
Osnovni parameter, na podlagi katerega se
ugotavlja količinsko stanje podzemne vode, je režim gladine podzemne vode, ki
se, glede na prevladujoči tip vodonosnika, ugotavlja neposredno ali posredno na
podlagi teh dopolnilnih parametrov:
-      
pretokov izvirov,
-      
pretokov rek,
-      
gladine površinske vode,
-      
spremembe smeri in hitrosti toka podzemne vode,
-      
količine odvzete vode,
-      
količine vode za umetno napajanje in dreniranje
vodonosnikov,
-      
količine padavin, infiltracije in izhlapevanja,
-      
temperature vode,
-      
specifične električne prevodnosti in drugih
parametrov za ugotavljanje vdorov slane vode ali druge vdore.
17. člen
(dobro količinsko stanje)
(1) Dobro količinsko stanje podzemne
vode je stanje, pri katerem:
a) 
je gladina oziroma količina podzemne vode v
vodnem telesu taka, pri kateri razpoložljiva količina podzemne vode ni
presežena z odvzemi v obravnavanem obdobju, in
b) 
gladina oziroma količina podzemne vode zaradi
človekovih posegov ni spremenjena tako, da bi to:
- 
preprečevalo doseganje okoljskih ciljev za
površinske vode, ki so povezane z vodnim telesom podzemne vode,
- 
povzročilo pomembno in značilno poslabšanje
stanja površinskih voda, ki so povezane z vodnim telesom podzemne vode, ali
- 
povzročilo pomembne in značilne poškodbe
kopenskih ekosistemov, neposredno odvisnih od podzemne vode. Človekove dejavnosti
sicer lahko vplivajo na spreminjanje gladine podzemne vode, tako da se občasno
spremeni tok podzemne vode ali pa stalno spremeni tok na omejenem prostoru,
vendar to ne sme povzročiti vdora slane vode ali drugih vdorov in ne sme
povzročiti stalnega in jasno izraženega trenda v spremembah toka, zaradi
katerega bi do takih vdorov lahko prišlo pozneje.
(2) Vodno telo podzemne vode ima slabo
količinsko stanje, če ne izpolnjuje vseh pogojev za dobro količinsko stanje
podzemnih voda.
18. člen
(način ugotavljanja količinskega stanja)
(1) Izpolnjevanje pogojev za dobro
količinsko stanje iz točke a) prvega odstavka prejšnjega člena se ugotavlja z
uporabo vodnobilančnega preizkusa iz Priloge 5, ki je sestavni del te uredbe,
pri čemer se za vodna telesa podzemnih voda s prevladujočimi:
-      
medzrnskimi vodonosniki uporabljata metoda ocenjevanja
trendov gladin podzemne vode in metoda ocenjevanja razpoložljivih količin
podzemnih voda;
-      
razpoklinskimi in kraškimi vodonosniki
uporabljata metoda ocenjevanja trendov iztokov in metoda ocenjevanja
razpoložljivih količin podzemnih voda.
(2) Izpolnjevanje drugih pogojev za
dobro količinsko stanje iz točke b) prvega odstavka prejšnjega člena se
ugotavlja s preizkusi, ki so navedeni v Metodologiji za ugotavljanje stanja
podzemnih voda.
(3) Če se vodno telo podzemne vode
deli zaradi razlogov iz tretjega odstavka 5. člena te uredbe, se količinsko
stanje ugotavlja za vsak posamezen del vodnega telesa podzemnih voda. Celotno
vodno telo podzemne vode ima slabo stanje, kadar je stanje posameznega dela
vodnega telesa podzemnih voda slabo, če so rezultati značilni za celotno vodno
telo podzemne vode.
19. člen
(merila za ugotavljanje količinskega
stanja)
(1) Vodno telo podzemne vode s
prevladujočimi medzrnskimi vodonosniki izpolnjuje merila iz točke a) prvega
odstavka 17. člena te uredbe, če:
-      
je na več kot 75 odstotkih merilnih mest v vodnem
telesu povprečje letnih srednjih gladin podzemne vode višje od izhodiščne
kritične gladine, ocenjene na podlagi trimesečnega minimuma gladin podzemne vode,
-      
je na več kot 75 odstotkih merilnih mest napovedano
povprečje letnih srednjih gladin podzemne vode višje od izhodiščne kritične
gladine, ocenjene na podlagi trimesečnega minimuma gladin podzemne vode, in
-      
so odvzemi v obravnavanem obdobju manjši od
razpoložljivih količin podzemne vode.
(2) Ne glede na določbo prve alinee
prejšnjega odstavka vodno telo podzemne vode s prevladujočimi medzrnskimi
vodonosniki izpolnjuje merila iz točke a) prvega odstavka 17. člena tudi, če je
na več kot 25 odstotkov merilnih mest v vodnem telesu opazen trend nižanja
letnih srednjih gladin podzemne vode (osnovni pogoj), če se z dodatno preiskavo
ugotovi, da ne obstaja tveganje, da okoljski cilji ne bi bili doseženi.
(3) Vodno telo podzemne vode s
prevladujočimi razpoklinskimi in kraškimi vodonosniki izpolnjuje merila iz
točke a) prvega odstavka 17. člena te uredbe, če so odvzemi v obravnavanem
obdobju manjši od razpoložljivih količin podzemne vode, na merilnih mestih na
izvirih ali v referenčnih prerezih vodotokov pa zaradi odvzemov ni opazen trend
nižanja malih mesečnih in letnih pretokov.
III. UKREPI ZA DOSEGANJE CILJEV DOBREGA STANJA PODZEMNIH VODA
20. člen
(merila za čezmerno obremenjenost)
(1) Vodno telo ali skupina vodnih
teles podzemne vode je čezmerno obremenjeno in je treba v skladu s predpisi, ki
urejajo varstvo okolja in vode, začeti izvajati ukrepe, če:
-      
ima slabo kemijsko stanje ali
-      
je ugotovljen pomemben in stalno naraščajoč
trend koncentracij onesnaževal ali
-      
ima slabo količinsko stanje.
(2) Če se v primerih iz prejšnjega
odstavka za območje razglasi status degradiranega okolja, se v degradirano
okolje lahko vključi napajalno območje vodonosnikov oziroma vplivno območje
vodnega telesa ali dela ali skupine vodnih teles, ki izkazujejo slabo kemijsko
ali količinsko stanje podzemne vode.
21. člen
(prenehanja izvajanja ukrepov)
Predpisani ukrepi za izboljšanje stanja
podzemne vode se prenehajo izvajati, ko ni več tveganja za čezmerno obremenitev
in je na podlagi rezultatov monitoringa ugotovljeno, da:
-      
vodno telo podzemne vode izpolnjuje pogoje
dobrega kemijskega oziroma količinskega stanja,
-      
na nobenem merilnem mestu standardi kakovosti
ali vrednosti praga niso preseženi za tiste parametre podzemne vode, zaradi
katerih je vodno telo podzemne vode pridobilo status območja degradiranega
okolja, ter
-      
se trend onesnaženosti v obdobju izvajanja
ukrepov obrne za tiste parametre podzemne vode, zaradi katerih je vodno telo
podzemne vode pridobilo status območja degradiranega okolja.
22. člen
(izjeme pri določitvi ukrepov)
(1) Pri določitvi ukrepov za
preprečevanje ali omejevanje vnosov onesnaževal v podzemno vodo se lahko
izvzamejo ukrepi zaradi:
-      
dovoljenega ponovnega injiciranja vode,
uporabljene za izkoriščanje geotermične energije, v vodonosnik,
-      
odvajanja onesnaževal v tako majhnih količinah
in koncentracijah, da ne pomenijo ne sedanje ne prihodnje nevarnosti za
poslabšanje kakovosti podzemne vode,
-      
nesreč ali izrednih razmer naravnega izvora, ki
jih ni bilo mogoče natančno predvideti, se jim izogniti ali jih ublažiti,
-      
zaradi umetnega napajanja ali bogatenja vodnih
teles podzemne vode, dovoljenega v skladu s predpisi, ki urejajo vode in
varstvo okolja,
-      
zaradi posegov v površinske vode, tudi, če se ti izvajajo na mednarodni
ravni, zlasti zaradi ublažitve posledic poplav in suš
ali upravljanja voda in vodnih poti, ki vključujejo rezanje, poglabljanje,
premeščanje in odlaganje usedlin v površinskih vodah ter se izvajajo v skladu s
predpisi, ki urejajo vode, in predpisi, ki urejajo varstvo okolja, če taki
posegi ne preprečujejo doseganja ciljev za podzemne
vode iz prvega odstavka 3. člena te uredbe.
(2) Pri opredelitvi ukrepov za
preprečevanje ali omejevanje vnosov onesnaževal v podzemno vodo se lahko
izvzamejo tudi ukrepi:
-      
ki bi lahko povečali tveganje za zdravje ljudi
ali kakovost okolja kot celote in
-      
za odstranjevanje onesnaževal iz onesnaženih
tal ali podtalja ali drugačen nadzor nad njihovim pronicanjem v tla in
podtalje, ki so nesorazmerno dragi.
(3) Za vodna telesa, za katera se
uporabijo izjeme iz prvega in drugega odstavka tega člena, je treba zagotoviti
spremljanje stanja v skladu s predpisi, ki urejajo stanje površinskih in
podzemnih voda ali drugo ustrezno spremljanje stanja.
(4) Za izjeme, določene na podlagi
tega člena, ministrstvo vodi seznam.
23. člen
(izjeme pri določitvi ukrepov)
Če se za vodno telo podzemne vode ugotovi,
da je v dobrem stanju na podlagi drugega odstavka 9. člena te uredbe, je treba
izvesti take ukrepe, da se zavarujejo vodni in kopenski ekosistemi ter
človekova raba podzemnih voda, ki so odvisni od dela vodnega telesa podzemne
vode, na katerem se nahaja eno ali več merilnih mest s preseženimi standardi
kakovosti ali vrednostmi praga.
IV. MONITORING PODZEMNIH VODA
24. člen
(monitoring podzemnih voda)
(1) Država zagotavlja monitoring
podzemnih voda zaradi ugotavljanja kemijskega in količinskega stanja podzemnih
voda.
(2) Monitoring podzemnih voda po tej
uredbi opravlja ministrstvo v okviru spremljanja onesnaženosti voda in
spremljanja hidroloških pojavov.
(3) Način izvajanja monitoringa
podzemnih voda, vsebino programa monitoringa podzemnih voda ter način in obliko
poročanja o izsledkih monitoringa podzemnih voda podrobneje ureja predpis, ki
ureja monitoring podzemnih voda.
V. NAČRT UPRAVLJANJA VODA
25. člen
(načrt upravljanja voda)
Za pripravo načrta upravljanja voda je
treba v skladu s predpisom, ki ureja podrobnejšo vsebino in način priprave
načrta upravljanja voda, zagotoviti podatke o:
-      
določenih vrednostih praga z opisom
uporabljenega postopka njihove določitve in spremembe teh določitev,
-      
ugotovljenem kemijskem stanju podzemne vode,
-      
ugotovljenem količinskem stanju podzemne vode,
-      
ugotovljenih in dodatnih ugotavljanjih
pomembnih in stalno naraščajočih trendov onesnaženja,
-      
določitvi izhodiščnih točk za obračanje
pomembnih in stalno naraščajočih trendov onesnaženja,
-      
dodatnih ukrepih za preprečevanje ali
omejevanje vnosov onesnaževal v podzemno vodo.
VI. POROČANJE EVROPSKI KOMISIJI
26. člen
(poročanje Evropski komisiji)
Ministrstvo pošlje Evropski komisiji
poročilo o:
-      
prvi določitvi vrednosti praga, ki je vključena
v načrt upravljanja voda po predpisih o vodah, in
-      
stanju podzemnih voda kot sestavnem delu načrta
upravljanja voda v skladu s predpisom, ki ureja podrobnejšo vsebino in način
priprave načrta upravljanja voda.

Priloga 1: Vrednosti praga
Priloga 2: Standardi kakovosti in vrednosti
praga
Priloga 3: Ugotavljanje kemijskega stanja
podzemne vode
Priloga 4: Postopek ugotavljanja pomembnih in
stalno naraščajočih trendov onesnaženja ter določanja izhodiščnih točk za
njihovo obračanje
Priloga 5: Vodnobilančni preizkus za ugotavljanje
količinskega stanja podzemnih voda

Uredba o stanju podzemnih voda (Uradni list
RS, št. 25/09) vsebuje naslednje prehodne in
končne določbe:
»VII. PREHODNE IN KONČNE DOLOČBE
27. člen
(prva
ugotovitev pomembnih in stalno naraščajočih trendov onesnaženja)
(1) Za pripravo prvega načrta
upravljanja voda po predpisih o vodah se za ugotovitev pomembnih in stalno
naraščajočih trendov koncentracij snovi, ki se pojavljajo v naravi ali zaradi
človekovega delovanja, upoštevajo osnovna raven in podatki, kadar so ti na
voljo, pridobljeni pred začetkom izvajanja programa monitoringa v skladu s to
uredbo.
(2) Ta določitev se, če je mogoče, ob
upoštevanju obstoječih podatkov pripravi prvič do leta 2009, skupaj s poročilom
o določitvi pomembnega in stalno naraščajočega trenda onesnaženja v okviru
načrta upravljanja voda ter nato vsakih šest let.
28. člen
(prenehanje
veljavnosti)
Z dnem uveljavitve te uredbe preneha
veljati Uredba o standardih kakovosti podzemne vode (Uradni list RS, št.
100/05).
29. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe o stanju podzemnih
voda (Uradni list RS, št. 68/12) vsebuje naslednjo končno določbo:
»5. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o stanju podzemnih
voda (Uradni list RS, št. 66/16)
vsebuje naslednjo končno določbo:
»9. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.