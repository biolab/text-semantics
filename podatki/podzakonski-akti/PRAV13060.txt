I. SPLOŠNE DOLOČBE
1. člen
(vsebina pravilnika)
Ta pravilnik določa izbor in sofinanciranje programov
nadaljnjega izobraževanja in usposabljanja, pogoje, način in postopek nadaljnjega
izobraževanja in usposabljanja strokovnih delavcev in ravnateljev v vzgoji in
izobraževanju (v nadaljnjem besedilu: strokovni delavci), ponudbo in
financiranje programov nadaljnjega izobraževanja in usposabljanja (v nadaljnjem
besedilu: programi) ter vsebino, obliko in način vodenja dokumentacije o
nadaljnjem izobraževanju in usposabljanju strokovnih delavcev.
2. člen
(cilj nadaljnjega izobraževanja in usposabljanja)
Cilj nadaljnjega izobraževanja in usposabljanja strokovnih delavcev
je zagotavljanje strokovne usposobljenosti za poučevanje določenega predmeta
ali predmetnega področja oziroma opravljanje določenega strokovnega dela,
spodbujanje profesionalnega in strokovnega razvoja ter krepitev splošnih in
specializiranih kompetenc vsakega strokovnega delavca ter razvoja celotnega
sistema vzgoje in izobraževanja in s tem povečanja njegove kvalitete in
učinkovitosti.
II. PROGRAMI NADALJNJEGA IZOBRAŽEVANJA IN USPOSABLJANJA
3. člen
(vrste programov)
Nadaljnje izobraževanje in usposabljanje strokovnih delavcev se
v skladu s tem pravilnikom izvaja po:
-       
programih za izpopolnjevanje izobrazbe, ki nadgrajujejo, poglabljajo in
razširjajo izobrazbo pridobljeno s študijskim programom za pridobitev izobrazbe
ali z izobraževalnim programom ter so z zakonom ali podzakonskimi predpisi
določeni kot izobrazbeni pogoj za opravljanje vzgojno-izobraževalnega dela
posameznega strokovnega delavca,
-       
programih kariernega razvoja, ki omogočajo kontinuiran profesionalni
razvoj strokovnih delavcev, usposabljanje za izvajanje novih javnoveljavnih
programov vzgoje in izobraževanja in doseganje ciljev novih učnih načrtov
oziroma katalogov znanj in izpitnih katalogov, nenehno posodabljanje
disciplinarnega, strokovnega in profesionalnega znanja, seznanjanje z
učinkovitimi vzgojno-izobraževalnimi praksami in uspešnimi pristopi za
profesionalno obvladovanje vzgojno-izobraževalnega procesa ter povečanje
njegove učinkovitosti.
4. člen
(programi za izpopolnjevanje izobrazbe)
Programi za izpopolnjevanje izobrazbe so:
-       
javnoveljavni študijski programi za izpopolnjevanje v skladu z zakonom,
ki ureja visoko šolstvo,
-       
programi za izpopolnjevanje, v skladu z zakonom, ki ureja organizacijo
in financiranje vzgoje in izobraževanja,
-       
program za izobraževanje in usposabljanje za ravnateljski izpit, v
skladu z zakonom, ki ureja organizacijo in financiranje vzgoje in
izobraževanja.
5. člen
(programi kariernega razvoja)
(1) Programi kariernega razvoja so:
1.     
programi profesionalnega usposabljanja,
2.     
tematske konference,
3.     
izredni programi,
4.     
projektni programi,
5.     
programi javnih zavodov in
6.     
programi visokošolskih zavodov.
(2) Programi profesionalnega usposabljanja so krajše
oblike programov kariernega razvoja, ki so namenjene strokovnemu in
disciplinarnemu razvoju posameznega strokovnega delavca oziroma strokovnega
aktiva, in so izbrani na javnem razpisu.
(3) Tematske konference so krajše oblike programov
kariernega razvoja, ki so namenjene vzgojiteljskemu, učiteljskemu,
predavateljskemu oziroma andragoškemu zboru posameznega vzgojno-izobraževalnega
zavoda (v nadaljnjem besedilu: vrtec oziroma šola). V dogovoru s šolo oziroma
vrtcem, ki organizira tematsko konferenco, se vanjo lahko vključijo tudi
strokovni delavci drugih vrtcev oziroma šol.
(4) Izredni programi so, zaradi nepredvidljivih
okoliščin, zaradi katerih nastane potreba po posameznem programu, organizirani
kot hiter, konkreten in operativen odziv na nenadno ali nepredvidljivo
problematiko vzgoje in izobraževanja. Vsebino in organizacijo izrednega
programa s sklepom določi minister.
(5) Projektni programi so programi kariernega razvoja,
namenjeni implementaciji novih pedagoških praks in se financirajo z evropskimi
sredstvi oziroma s sredstvi drugih mednarodnih finančnih mehanizmov.
(6) Programi javnih zavodov so programi kariernega razvoja,
organizirani in izvedeni v skladu z letnimi delovnimi načrti javnih zavodov, ki
jih je na podlagi 28. člena Zakona o organizaciji in financiranju vzgoje in
izobraževanja (Uradni list RS, 16/07 – uradno prečiščeno besedilo, 36/08,
58/09, 64/09 – popr., 65/09 – popr., 20/11, 40/12 – ZUJF, 57/12 – ZPCP-2D,
47/15, 46/16, 49/16 – popr., 25/17 – ZVaj, 123/21, 172/21, 207/21, 105/22 –
ZZNŠPP in 141/22) ustanovila Republika Slovenije. Med te programe sodijo tudi
študijske skupine in mentorske mreže.
(7) Programi visokošolskih zavodov so programi kariernega
razvoja strokovnih delavcev, ki jih izvajajo in organizirajo visokošolski
zavodi ali javni raziskovalni zavodi.
III. OBJAVA IN JAVNI RAZPIS
6. člen
(katalog programov nadaljnjega izobraževanja in
usposabljanja)
(1) Katalog programov nadaljnjega izobraževanja in
usposabljanja (v nadaljnjem besedilu: katalog) je informacija ministrstva, pristojnega
za izobraževanje (v nadaljnjem besedilu: ministrstvo), o ponudbi programov
nadaljnjega izobraževanja in usposabljanja ter o njihovih osnovnih
organizacijskih in vsebinskih značilnostih, namenjena strokovnim delavcem in
organom vzgojno-izobraževalnih zavodov.
(2) Katalog se objavi na spletni strani ministrstva
praviloma najkasneje do konca tekočega šolskega leta za naslednje šolsko leto,
po izteku tega roka pa se lahko dopolni s podatki o programih iz tretjega, četrtega,
petega, šestega in sedmega odstavka 5. člena tega pravilnika.
(3) V katalogu se za vsak program navede:
-       
ime in sedež izvajalca,
-       
ime programa,
-       
predvideno število udeležencev, vključenih v izvedbo programa,
-       
število točk, pridobljenih s programom,
-       
koordinator programa,
-       
ciljno skupino,
-       
cilje programa,
-       
vsebine in predavatelje,
-       
obseg in strukturo programa,
-       
pogoje za udeležbo,
-       
obveznosti udeležencev,
-       
rok prijave in kraj izvedbe,
-       
ceno programa in višino kotizacije za posameznega udeleženca,
-       
vrednosti evalvacije izvajalca.
7. člen
(javni razpis)
(1) Z javnim razpisom za izbor programov profesionalnega
usposabljanja (v nadaljnjem besedilu: javni razpis) ministrstvo izbere programe
profesionalnega usposabljanja za objavo v katalogu ter določi pogoje za njihovo
sofinanciranje.
(2) Javni razpis se objavi v Uradnem listu Republike
Slovenije in na spletni strani ministrstva, in sicer do konca junija tekočega
šolskega leta za programe, ki se bodo izvajali v naslednjem šolskem letu.
8. člen
(osnovni pogoji)
(1) Osnovni pogoji za kandidiranje na javnem razpisu so
zlasti:
-       
da ima prijavitelj v aktu o ustanovitvi določeno dejavnost
izobraževanja,
-       
da so prijavljeni programi usklajeni s cilji vzgoje in izobraževanja v
skladu z zakonom, ki ureja organizacijo in financiranje vzgoje in izobraževanja
in s tem pravilnikom,
-       
da so prijavljeni programi pripravljeni v skladu z določili javnega
razpisa.
(2) Osnovni pogoji za sofinanciranje izbranih programov
profesionalnega usposabljanja so določeni na podlagi:
-       
prednostnih tem, ki jih na predlog ministrstva, oblikovanega v
sodelovanju z razvojnimi in svetovalnimi zavodi iz 28. člena Zakona o
organizaciji in financiranju vzgoje in izobraževanja, Strokovni svet Republike
Slovenije za splošno izobraževanje za posamezno šolsko leto določi največ
sedem, od tega vsaj dve za področje poklicnega in strokovnega izobraževanja ter
vsaj eno za področje izobraževanja odraslih in
-       
evalvacije izvajalcev programov na podlagi povprečne ocene iz evalvacij
programov v zadnjih treh koledarskih letih pred objavo razpisa.
9. člen
(izbira programov)
(1) Minister s sklepom izbere programe profesionalnega
usposabljanja, ki se objavijo v katalogu programov nadaljnjega izobraževanja in
usposabljanja in izmed njih tiste, ki so sofinancirani.
(2) Sklep o izbiri vsebuje zlasti:
-       
programe profesionalnega usposabljanja in njihove izvajalce,
-       
ceno posameznega programa,
-       
delež sofinanciranja posameznega programa.
(3) Programe, ki glede na določene pogoje in merila
javnega razpisa niso izbrani, minister s sklepom zavrne.
IV. TOČKOVANJE PROGRAMOV
10. člen
(pravica do točk za napredovanje v naziv)
(1) Z nadaljnjim izobraževanjem in usposabljanjem lahko
strokovni delavci pridobijo točke, ki se upoštevajo v sistemu napredovanja
strokovnih delavcev v nazive.
(2) Pravico do točk pridobi za posamezen program
strokovni delavec, ki:
-       
opravi vse obveznosti, določene s programom za izpopolnjevanje izobrazbe,
s katerim pridobi poklicno kvalifikacijo na področju vzgoje in izobraževanja,
ki ni pogoj za opravljanje dela na delovnem mestu, ki ga zaseda, ali
-       
opravi vse obveznosti, določene s programom kariernega razvoja.
11. člen
(točkovanje programov kariernega razvoja)
Programi kariernega razvoja se
točkujejo glede na število ur:


Število ur

Število točk


8–15 ur

0,5 točke


16–23 ur

1 točka


24–29 ur

1,5 točke


30–46 ur

2 točki


47–63 ur

2,5 točke


64–79 ur

3 točke


80 in več ur

3,5 točke


12. člen
(točkovanje programov za izpopolnjevanja izobrazbe)
Programi za izpopolnjevanje izobrazbe so ovrednoteni s
štirimi točkami za posamezni program.
V. SOFINACIRANJE PROGRAMOV
13. člen
(sofinanciranje programov za izpopolnjevanje izobrazbe)
Programi za izpopolnjevanje izobrazbe so sofinancirani v
skladu z določili pravilnika, ki ureja dodeljevanje študijskih pomoči
strokovnim delavcem na področju vzgoje in izobraževanja.
14. člen
(sofinanciranje programov profesionalnega usposabljanja)
(1) Delež sofinanciranja je odvisen od vrednosti
evalvacije izvajalca, vendar ni nižji od 50 odstotkov cene programa.
(2) Program ni sofinanciran, če je izvajalec z
evalvacijo v skladu z drugo alinejo drugega odstavka 8. člena tega
pravilnika dosegel povprečno oceno, ki je nižja od srednje vrednosti na
lestvici vrednotenja programov v evalvacijskem vprašalniku. Opredeljeno
povprečno vrednost na lestvici vrednotenja programov, mora izvajalec doseči pri
vseh kategorijah evalvacije v zadnjih treh koledarskih letih pred objavo
razpisa.
15. člen
(sestavine pogodbe)
Za sofinanciranje programov se sklene pogodba med
ministrstvom in izvajalcem programa. Pogodba mora vsebovati zlasti:
-       
naziv in naslov pogodbenih strank,
-       
predmet pogodbe oziroma namen, za katerega so sredstva dodeljena,
-       
rok za izvedbo predmeta pogodbe,
-       
višino dodeljenih sredstev,
-       
navedbo dokazil, ki jih mora predložiti izvajalec za izplačilo dodeljenih
sredstev,
-       
skrbnika pogodbe za vsako pogodbeno stranko,
-       
način nadzora nad izvajanjem programa in namensko porabo sredstev,
-       
pravne posledice kršitve pogodbe s strani izvajalca,
-       
pristojno sodišče za reševanje sporov,
-       
protikorupcijska klavzula,
-       
podpis in žig pogodbenih strank,
-       
datum sklenitve pogodbe.
VI. EVALVACIJSKI VPRAŠALNIK IN POTRDILA
16. člen
(evalvacijski vprašalnik)
Evalvacijski vprašalnik, s katerim se vrednotita program in
izvajalec programa nadaljnjega izobraževanja in usposabljanja, ministrstvo
objavi v katalogu.
17. člen
(potrdila)
(1) Vrste potrdil, ki se izdajo v skladu s tem
pravilnikom so:
-       
potrdilo o udeležbi v programu kariernega razvoja,
-       
potrdilo o opravljenem programu kariernega razvoja,
-       
potrdilo o izvajanju programa, ki se izda predavatelju programa.
(2) Potrdila iz druge alineje prejšnjega odstavka tega
člena vsebujejo tudi podatek o pridobljenem številu točk za napredovanje
strokovnega delavca v naziv.
(3) Za izvedeni program izda izvajalec programa ustrezno
potrdilo iz druge alineje prvega odstavka tega člena najkasneje v 45-ih dneh po
tem, ko je udeleženec oddal evalvacijski vprašalnik. Udeležencu, ki ne odda
izpolnjenega evalvacijskega vprašalnika, se potrdilo ne izda.
(4) Potrdilo iz prve oziroma tretje alineje prvega
odstavka tega člena izda izvajalec programa kariernega razvoja udeležencu oziroma
predavatelju na njegovo željo.
(5) Vsebina potrdil iz prvega odstavka tega člena je
določena v prilogah 1, 2 in 3, ki so sestavni del tega pravilnika.

Priloga
1: Potrdilo o udeležbi v programu kariernega razvoja
Priloga
2: Potrdilo o opravljenem programu kariernega razvoja
Priloga
3: Potrdilo o izvajanju programa, ki se izda predavatelju programa

Pravilnik o izboru in sofinanciranju programov
nadaljnjega izobraževanja in usposabljanja strokovnih delavcev v vzgoji in
izobraževanju (Uradni list RS, št. 33/17) vsebuje naslednje prehodne in
končne določbe:
»VII. PREHODNE IN KONČNE DOLOČBE
18. člen
(prednostne teme v
prehodnem obdobju)
Ne glede na 8. člen tega pravilnika bo prednostne teme
za šolsko leto 2017/2018 določil s sklepom minister.
19. člen
(sofinanciranje programov
profesionalnega usposabljanja v šolskem letu 2017/18)
Ne glede na 8. člen tega pravilnika bodo za šolsko leto
2017/18 sofinancirani programi profesionalnega usposabljanja izvajalcev, ki se
bodo na podlagi javnega razpisa v skladu s tem pravilnikom uvrstili med
izvajalce programov profesionalnega usposabljanja, in so bili v šolskem letu
2016/17 izbrani s sklepom ministrice št. 1103-12/2016/3 z dne
6. junija 2016.
20. člen
(študijske skupine in
mreže)
Programi profesionalnega usposabljanja, ki se izvajajo kot
izobraževanje strokovnih delavcev v študijskih skupinah in mrežah, so od
šolskega leta 2017/18 dalje organizirani in financirani v skladu z letnimi
delovnimi načrti razvojnih in svetovalnih zavodov iz 28. člena Zakona o
organizaciji in financiranju vzgoje in izobraževanja.
21. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
nadaljnjem izobraževanju in usposabljanju strokovnih delavcev v vzgoji in
izobraževanju (Uradni list RS, št. 64/04, 83/05, 27/07, 123/08 in 42/09).
22. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o izboru in
sofinanciranju programov nadaljnjega izobraževanja in usposabljanja strokovnih
delavcev v vzgoji in izobraževanju (Uradni list RS, št. 190/20) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o izboru in sofinanciranju programov nadaljnjega izobraževanja in
usposabljanja strokovnih delavcev v vzgoji in izobraževanju (Uradni list RS,
št. 23/23) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.