I. SPLOŠNA DOLOČBA
1. člen
(vsebina)
Ta uredba določa metodologijo za izračun referenčnih cen za
medicinske pripomočke in medicinsko opremo.
II. METODOLOGIJA ZA IZRAČUN REFERENČNIH CEN
2. člen
(zajem podatkov)
(1) Urad Vlade Republike Slovenije za centralno cenovno
evidenco medicinskih pripomočkov in medicinske opreme (v nadaljnjem besedilu:
urad za centralno cenovno evidenco) zajema podatke nabavnih cen pri izvajalcih
zdravstvene dejavnosti iz najmanj treh držav članic Evropske unije, pri čemer
morata biti najmanj dve od teh držav državi članici Evropske unije, ki sta
pristopili k Evropski uniji pred Republiko Slovenijo. Pridobljeni podatki
nabavnih cen morajo čim bolj ustrezno odražati stanje nabavnih cen za določeni
medicinski pripomoček ali določeno medicinsko opremo v državi, v kateri se
zajemajo podatki.
(2) Pri zajemu podatkov se upoštevata dejavnik količine
nabave in dejavnik regionalne bližine.
(3) V primeru razlike med najnižjo in najvišjo
pridobljeno nabavno ceno za določeni medicinski pripomoček ali določeno
medicinsko opremo za 50 odstotkov ali več glede na najnižjo pridobljeno nabavno
ceno urad za centralno cenovno evidenco dodatno pridobi podatke o nabavnih
cenah, kot je navedeno v prvem odstavku tega člena, iz najmanj dveh držav
članic Evropske unije, pri čemer mora biti najmanj ena od teh držav država
članica Evropske unije, ki je pristopila k Evropski uniji pred Republiko
Slovenijo.
3. člen
(osveževanje podatkov)
(1) Podatki za izračun referenčnih cen za medicinske
pripomočke in medicinsko opremo se praviloma osvežujejo vsake tri mesece,
najmanj pa vsakih šest mesecev.
(2) Ne glede na prejšnji odstavek se v primeru izrednih
razmer ali nepričakovanih dogodkov na trgu (na primer deviacije v ceni, ki so
posledica motenj v dobavi, prekinitve ali znatnega upada proizvodnje, pojava
alternativnih medicinskih pripomočkov ali medicinske opreme) podatki za izračun
referenčnih cen za medicinske pripomočke in medicinsko opremo osvežujejo
pogosteje.
4. člen
(izračun referenčnih cen za medicinske pripomočke)
Referenčna cena za medicinski pripomoček se izračuna tako, da
se najprej izračuna povprečje pridobljenih nabavnih cen iz 2. člena te
uredbe, nato pa se ob upoštevanju 6. člena te uredbe izračuna skupno
povprečje, kar je referenčna cena za določeni medicinski pripomoček.
5. člen
(izračun referenčnih cen za medicinsko opremo)
Referenčna cena za medicinsko opremo se izračuna tako, da se
najprej izračuna povprečje pridobljenih nabavnih cen iz 2. člena te
uredbe, nato pa se ob upoštevanju 6. člena te uredbe izračuna skupno
povprečje, kar je referenčna cena za določeno medicinsko opremo, pri čemer
referenčna cena zajema tudi ceno predvidenega vzdrževanja v obdobju ocenjene
funkcionalnosti medicinske opreme.
6. člen
(izvedene nabave v Republiki Sloveniji)
Pri določitvi referenčne cene za medicinske pripomočke in
medicinsko opremo se upošteva tudi dejavnik zadnje najnižje dosežene cene
izvedene nabave v Republiki Sloveniji na podlagi uspešno izvedenega javnega
naročila, in sicer v naslednjem obsegu:
-       
z 10-odstotnim ponderjem v skupnem povprečju, če odstopa od izračuna
povprečja cen iz 2. člena te uredbe za več kot 20 %,
-       
z 20-odstotnim ponderjem v skupnem povprečju, če odstopa od izračuna
povprečja cen iz 2. člena te uredbe za manj od oziroma do vključno 20 %.
7. člen
(posebni primer izračuna referenčne cene)
Če je zadnja najnižja dosežena cena izvedene nabave na
podlagi uspešno izvedenega javnega naročila za medicinski pripomoček oziroma
medicinsko opremo v Republiki Sloveniji nižja, kot je povprečje pridobljenih
nabavnih cen iz 2. člena te uredbe za ta medicinski pripomoček oziroma to
medicinsko opremo, je referenčna cena tega medicinskega pripomočka oziroma te
medicinske opreme zadnja najnižja dosežena cena izvedene nabave za ta
medicinski pripomoček oziroma to medicinsko opremo v Republiki Sloveniji.
III. KONČNA DOLOČBA
8. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00701-12/2022
Ljubljana, dne 25. maja 2022
EVA 2022-1511-0004
Vlada Republike Slovenije
Janez Janša
predsednik