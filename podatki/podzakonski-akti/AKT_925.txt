-       
zaradi suma, da naj bi opustili dolžno ravnanje v zvezi z domnevno
pomanjkljivo pravno podlago za pričetek investicije v blok TEŠ 6, pri čemer naj
bi tolerirali in posredno omogočili skoraj dvainpolkrat povečano ceno, in s
sprejetjem državnega poroštva brez zagotovitve financiranja in rentabilnosti
investicije oškodovali interese države;
-       
zaradi suma sistematičnega ignoriranja pozivov neodvisnih strokovnjakov,
večine nevladnih organizacij in civilne družbe ter nekaterih politikov k
pravočasni zaustavitvi projekta in ponovnemu preverjanju izhodiščnih podatkov
in optimizaciji investicije ter njihovih utemeljenih pomislekov glede tega, kar
je bilo ob sprejemanju poroštva za kredite v Državnem zboru posebej poudarjeno,
in ob nasprotovanju projektu nekaterih ministrov v Vladi;
-       
zaradi suma, da naj bi zlorabili svoj politični vpliv in omogočili
kršitve Direktive 2004/17/ES Evropskega parlamenta in Sveta z dne 31. 3.
2004 o usklajevanju postopkov za oddajo javnih naročil v vodnem, energetskem in
transportnem sektorju ter sektorju poštnih storitev oziroma zakona, ki ureja
javno naročanje na vodnem, energetskem, transportnem področju in področju
poštnih storitev;
-       
zaradi suma opustitve dolžnega ravnanja v zvezi z dajanjem navodil
predstavnikom Vlade v nadzornih organih Holdinga Slovenske elektrarne d.o.o. (v
nadaljnjem besedilu: HSE) in TEŠ za doseganje transparentnega in stroškovno
učinkovitega vodenja investicije v blok TEŠ 6, z dopuščanjem ponavljajočega se
domnevnega prekoračevanja pooblastil poslovodnih organov HSE in TEŠ ter z
opuščanjem ugotavljanja in uveljavljanja odškodninske odgovornosti poslovodstev
in nadzornikov;
-       
zaradi domnevne opustitve dolžnih ravnanj v zvezi s preverjanjem
verodostojnosti podatkov, ki so jih posredovala poslovodstva TEŠ in HSE, za
pridobitev državnega poroštva za posojilo Evropske investicijske banke (v
nadaljnjem besedilu: EIB) v višini 440 milijonov eurov za investicijo v blok
TEŠ 6, ki je bilo dano naknadno,
-       
zaradi domnevne vnaprejšnje obveščenosti, da za državno poroštvo
zagotovljena končna cena investicije v višini 1,3 milijarde eurov ni dosegljiva
in da bo dejansko presegla znesek 1,42 milijarde eurov, ter v zvezi s tem
posledično zavestno zavajanje Vlade in Državnega zbora;
-       
zaradi domnevno slabega nadzora nad informacijami in pridobivanjem
podatkov o kakovosti (kurilni vrednosti), zalogah in odkupni ceni premoga, ki
ga bodo uporabljali v bloku TEŠ 6, saj odgovorni pred odločitvijo o investiciji
niso preverili zalog premoga, elaborat o zalogah premoga je bil pridobljen šele
leta 2010, prav tako niso uspeli zagotoviti predvidene cene premoga za celotno
predvideno obratovalno dobo;
-       
zaradi suma neopravljene celovite presoje vplivov na okolje, ki bi jih
projekt skladno z veljavno zakonodajo moral vsebovati že ob začetku postopka,
znotraj katerega bi moralo biti opravljeno tudi iskanje optimalne variante
mogočih projektnih rešitev z upoštevanjem obremenjevanja okolja in prostora. 
Namen parlamentarne preiskave je:
-       
pojasniti in razjasniti vsa dejstva in okoliščine, kako je lahko pravna
podlaga za investicijo podjetja v državni lasti Resolucija o nacionalnih
razvojnih projektih za obdobje 2007–2023, ki ni bila objavljena v Uradnem listu
in ki jo je Ustavno sodišče v sklepu št. UI436/06 z dne 25. 1. 2007
prepoznalo kot akt, ki ni niti predpis niti splošni akt, izdan za izvrševanje
javnih pooblastil, zato je Ustavno sodišče ni pristojno presojati;
-       
pojasniti in razjasniti vsa dejstva in okoliščine nastajanja domnevnih
pravnih podlag za izvedbo naložbe v blok TEŠ 6, vključno z razlogi za
nastanek in podpis domnevno izrazito škodljive pogodbe za TEŠ in v enostransko
korist tujega dobavitelja, pri čemer se pogodba ravna po švicarskem pravu in za
pristojno sodišče določa sodišče v Švici;
-       
pojasniti in razjasniti vsa dejstva in okoliščine ter oceniti dejansko
stanje financiranja naložbe v blok TEŠ 6, vključno z nezadovoljivim
zavarovanjem izdanega državnega poroštva za 440 milijonov eurov kredita EIB,
kot izraža mnenje s pridržkom o Zaključnem računu državnega proračuna za leto
2013, ki ga je izdalo Računsko sodišče;
-       
ugotoviti, zakaj so predstavniki Vlade oziroma Republike Slovenije kot
lastnika v nadzornih organih HSE in TEŠ dopuščali domnevno nezakonite
dejavnosti pri investiciji v blok TEŠ 6;
-       
ugotoviti, zakaj so predstavniki Vlade oziroma Republike Slovenije kot
lastnika dopustili posojilne aktivnosti za financiranje omenjene naložbe brez
končne, enoznačne in verodostojne dokumentacije v obliki noveliranih
investicijskih programov (v nadaljnjem besedilu: NIP), pri čemer Vlada še vedno
čaka na NIP 6, ki bi ga HSE moral predložiti v marcu 2014, in ugotoviti, ali so
bili v soglasja k dodeljevanju teh posojil vpleteni posamezni nosilci javnih
funkcij oziroma ali so za soglasja k dodeljevanje posojil zlorabili svoj
politični vpliv;
-       
ugotoviti, zakaj Vlada opušča ugotavljanje in uveljavljanje odškodninske
odgovornosti poslovodstev in nadzornikov podjetij v državni lasti, konkretno
HSE in TEŠ, ugotoviti politično odgovornost za domnevno opustitev dolžnosti ter
angažiranje državnega pravobranilstva za zaščito materialnih interesov
Republike Slovenije, ugotoviti politično odgovornost posameznih nosilcev javnih
funkcij zaradi suma, da so omogočili nespoštovanje zakona, ki ureja javno
naročanje na vodnem, energetskem, transportnem področju in področju poštnih
storitev in dopustili veljavnost pogodb s tujimi in domačimi dobavitelji, s
čimer so opustili dolžno ravnanje ugotavljanja ničnosti predmetnih pogodb;
-       
ugotoviti, čigavi in kakšni interesi so pripeljali do tega, da so bile
opuščene aktivnosti, ki jih je Vlada predvidela na podlagi javnega pisma
Komisije za preprečevanje korupcije ob odstopu decembra 2013;
-       
ugotoviti dejstva in okoliščine za pozno sprejetje potrebnih političnih
odločitev, ki so vplivale na podražitev investicije.
Obseg parlamentarne preiskave je:
Preiskava naj se osredotoči na časovno obdobje od leta 2003
dalje do zaključka investicije v blok TEŠ 6. Če se bodo v teku preiskave
pojavila dejstva, ki se nanašajo na čas izven opredeljenega časovnega obdobja,
se bo časovno obdobje, na katerega se preiskava osredotoča, ustrezno razširilo.
Št. 020-02/14-69/8
Ljubljana, dne 30. januarja 2015
EPA 228-VII
Državni zbor
Republike Slovenije
dr. Milan Brglez