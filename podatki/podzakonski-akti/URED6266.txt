1. člen
Ta uredba izvaja Uredbo (ES) št. 392/2009
Evropskega parlamenta in Sveta z dne 23. aprila 2009 o odgovornosti
prevoznikov potnikov po morju v primeru nesreč (UL L št. 131 z dne 28. 5.
2009, str. 24; v nadaljnjem besedilu: Uredba 392/2009/ES) in določa pogoje
glede ustreznosti zavarovanja ali drugega finančnega poroštva, ki ga mora imeti
ladja, ki prevaža več kakor 12 potnikov, in izdajo potrdila o zavarovanju ali
drugem finančnem poroštvu (v nadaljnjem besedilu: potrdilo).
2. člen
(1) Ta uredba se uporablja za ladjo,
ki pluje pod slovensko zastavo, registrirano za prevoz več kakor 12 potnikov,
ki prevaža potnike v skladu z Uredbo 392/2009/ES.
(2) Tuja ladja, registrirana za prevoz
več kakor 12 potnikov, ki prevaža potnike in prihaja v pristanišče Republike
Slovenije iz tujine, mora imeti potrdilo o ustreznem zavarovanju ali drugem
finančnem poroštvu v skladu z Uredbo 392/2009/ES.
3. člen
(1) Vloga za izdajo potrdila, ki se
vloži pri Upravi Republike Slovenije za pomorstvo (v nadaljnjem besedilu:
uprava), mora vsebovati podatke iz drugega odstavka 4a. člena Atenske konvencije
o prevozu potnikov in njihove prtljage po morju, ki je v Prilogi 1 Uredbe
392/2009/ES (v nadaljnjem besedilu: Atenska konvencija).
(2) Vlogi za izdajo potrdila mora biti
priložena podpisana izjava zavarovalnice ali pravne osebe, ki daje finančno poroštvo,
s katero potrjuje:
-       
da je dala ladjarju za navedeno ladjo veljavno zavarovanje ali finančno
poroštvo, ki krije odgovornost ladjarja za škodo v skladu z zahtevami Atenske
konvencije,
-       
da predčasno prenehanje veljavnosti zavarovanja ali finančnega poroštva
ali sprememba zavarovanja ali finančnega poroštva, zaradi katerega zavarovanje
ali finančno poroštvo ne izpolnjuje več predpisanih pogojev iz Atenske
konvencije, ne bo začelo veljati proti tretjim osebam prej kakor v treh mesecih
po dnevu, ko je uprava obveščena o prenehanju zavarovanja ali drugega
finančnega poroštva, in
-       
da predčasno prenehanje ali sprememba zavarovanja ali finančnega
poroštva velja samo za škodne dogodke, ki nastanejo po poteku roka iz prejšnje
alineje.
(3) Izjava iz prejšnjega odstavka mora
vsebovati podatke iz prvega odstavka tega člena.
4. člen
Na podlagi vloge s priloženo izjavo iz
prvega in drugega odstavka prejšnjega člena izda uprava potrdilo v skladu s
Prilogo k Atenski konvenciji, ki je v Prilogi 1 Uredbe 392/2009/ES, če:
a)     je zavarovanje sklenjeno z zavarovalnico, ki lahko v skladu z
zakonom, ki ureja zavarovalništvo, na območju Republike Slovenije opravlja
zavarovalne posle zavarovanja odgovornosti pri uporabi plovil, oziroma je drugo
finančno poroštvo pridobljeno od banke, ki lahko v skladu z zakonom, ki ureja
bančništvo, na območju Republike Slovenije opravlja bančne storitve, in
b)     zavarovanje ali drugo finančno poroštvo izpolnjuje zahteve iz 4a.
člena Atenske konvencije.
5. člen
(1) Ladjar upravi nemudoma vrne
potrdilo, če:
a)     poteče veljavnost zavarovanja ali finančnega poroštva, na podlagi
katerega je bilo potrdilo izdano,
b)     poteče veljavnost potrdila ali
c)     je potrdilo razveljavljeno.
(2) Če se zavarovanje ali finančno
poroštvo, na podlagi katerega je bilo izdano potrdilo, spremeni tako, da ne
izpolnjuje več pogojev iz prejšnjega člena, mora ladjar o takšni spremembi nemudoma
obvestiti upravo.
6. člen
Pomorski inšpektor vodi prekrškovni
postopek in odloča o prekrških iz te uredbe.
7. člen
Z globo od 400 eurov do 2.000 eurov se za
prekršek kaznuje pravna oseba, samostojni podjetnik posameznik ali posameznik,
ki samostojno opravlja dejavnost:
a)     ki nima potrdila o ustreznem zavarovanju ali drugem finančnem
poroštvu (prvi in drugi odstavek 2. člena),
b)     ki upravi ne vrne potrdila (prvi odstavek 5. člena),
c)     ki ne obvesti uprave o spremembi zavarovanja ali finančnega
poroštva, ki vpliva na veljavnost potrdila (drugi odstavek 5. člena).
8. člen
Ta uredba začne veljati naslednji dan po
objavi v Uradnem listu Republike Slovenije.
Št. 00729-50/2012
Ljubljana, dne 3. januarja 2013
EVA 2012-2430-0169
Vlada Republike Slovenije
Janez Janša l.r.
Predsednik