1. UVODNE DOLOČBE
1. člen
(vsebina pravilnika)
(1) Ta pravilnik določa osnove za določanje rokov hranjenja
dokumentarnega gradiva za organe državne uprave, uprave samoupravnih lokalnih
skupnosti ter pravne in fizične osebe, kadar na podlagi javnih pooblastil
opravljajo upravne naloge (v nadaljnjem besedilu: organi), z orientacijskimi
roki hranjenja dokumentarnega gradiva. 
(2) S tem pravilnikom so določeni tudi orientacijski časovno
opredeljeni roki hranjenja trajnega dokumentarnega gradiva organov, ki se
uporabljajo, dokler trajnemu gradivu ne prenehajo vse pravne in dejanske
posledice, ki izhajajo iz gradiva, ali kadar trajno gradivo nima več
nikakršnega pravnega in dejanskega učinka.
2. člen
(vrste dokumentarnega gradiva glede na rok hranjenja)
Glede na rok hranjenja v organih ločimo tri vrste
dokumentarnega gradiva: 
-       
arhivsko gradivo, ki ima trajen pomen za znanost in kulturo ali trajen
pomen za pravno varnost oseb v skladu s strokovnimi navodili pristojnih arhivov
(oznaka A), 
-       
trajno dokumentarno gradivo, ki ima trajen ali daljši časovno omejen rok
hranjenja in je pomembno za poslovanje organa (oznaka T ali T oziroma najmanj
xx let) in 
-       
dokumentarno gradivo z roki hranjenja, izraženimi v letih (2, 5, 10 let
in več), ki so neposredno določeni s predpisi ali jih določajo potrebe
poslovanja organov.
3. člen
(dolžnost določanja rokov hranjenja dokumentarnega gradiva)
(1) Roke hranjenja dokumentarnega gradiva in trajno
dokumentarno gradivo je v načrt klasifikacijskih znakov (v nadaljnjem besedilu:
klasifikacijski načrt) dolžan določiti predstojnik organa, ki mora pri tem
upoštevati predpisane roke hranjenja, potrebe poslovanja organa ter osnove z
orientacijskimi roki hranjenja dokumentarnega gradiva iz tega pravilnika. 
(2) Arhivsko gradivo v klasifikacijski načrt organa določi
pristojni javni arhiv s pisnimi navodili za odbiranje arhivskega gradiva iz
dokumentarnega gradiva, ob sodelovanju predstavnikov organa.
4. člen
(zbirni klasifikacijski načrt)
(1) Orientacijske časovno opredeljene roke hranjenja
dokumentarnega gradiva, trajno dokumentarno gradivo ter arhivsko gradivo
organov v tem pravilniku vsebuje zbirni klasifikacijski načrt za razvrščanje
zadev in dokumentov organov, ki je kot Priloga 1 sestavni del tega pravilnika. 
(2) Zbirni klasifikacijski načrt iz prejšnjega odstavka ni
osnova za spreminjanje ali razčlenjevanje veljavnih enotnih in posameznih
načrtov klasifikacijskih znakov organov, temveč le osnova za določanje rokov
hranjenja dokumentarnega gradiva.
5. člen
(struktura zbirnega klasifikacijskega načrta)
(1) Zbirni klasifikacijski načrt sestavljata dva dela. V
prvem delu so določeni orientacijski roki hranjenja dokumentarnega gradiva,
ločeno za: 
-       
organe državne uprave ter pravne in fizične osebe, kadar na podlagi
javnih pooblastil opravljajo upravne naloge, 
-       
upravne enote in davčne urade in za 
-       
organe samoupravnih lokalnih skupnosti (občine). 
(2) V drugem delu zbirnega klasifikacijskega načrta so
določeni orientacijski roki hranjenja dokumentarnega gradiva za specifične
upravne naloge in organe.
2. DOLOČANJE ARHIVSKEGA GRADIVA
6. člen
(določanje arhivskega gradiva)
Arhivsko gradivo organa določi pristojni arhiv v sodelovanju
z organom na podlagi njegovega klasifikacijskega načrta. Pristojni arhiv pri
določanju arhivskega gradiva upošteva metodologijo, načela in kriterije za
vrednotenje dokumentarnega gradiva in splošni seznam arhivskega gradiva iz
Uredbe o varstvu dokumentarnega in arhivskega gradiva (Uradni list RS, št.
86/06) ter določitev arhivskega gradiva iz tega pravilnika.
7. člen
(vnos določb o arhivskem gradivu v klasifikacijski načrt
organa)
Arhivsko gradivo z oznako A pristojni arhiv označi v
klasifikacijski načrt organa pod ustreznimi klasifikacijskimi znaki. Organ
vnese klasifikacijski načrt z roki hranjenja dokumentarnega gradiva v
računalniško aplikacijo, s katero vodi evidenco dokumentarnega gradiva.
3. DOLOČANJE TRAJNEGA DOKUMENTARNEGA GRADIVA
8. člen
(značaj trajnega dokumentarnega gradiva)
Trajno dokumentarno gradivo je lastno gradivo, ki je bilo
prejeto ali je nastalo pri delu organa in je določeno z veljavnimi predpisi ali
aktom ministra ali predstojnika organa kot gradivo, ki je trajno pomembno za
organ in ga je zato potrebno hraniti trajno oziroma do poteka roka trajne
hrambe pri organu, kadar nima narave arhivskega gradiva in ga ni treba izročiti
pristojnemu arhivu.
9. člen
(označevanje trajnega dokumentarnega gradiva)
Trajno dokumentarno gradivo se z oznako »T« ali »T oziroma
najmanj xx let« (na primer personalne mape: T oziroma najmanj 100 let od
rojstva javnega uslužbenca; plačilne liste: T oziroma najmanj 50 let od
nastanka) označi v klasifikacijskem načrtu pod ustreznimi klasifikacijskimi znaki
in v računalniško aplikacijo, s katero vodi organ evidenco dokumentarnega
gradiva.
4. DOLOČANJE ROKOV HRANJENJA DOKUMENTARNEGA GRADIVA,
IZRAŽENIH V LETIH
10. člen
(kriteriji za določanje rokov hranjenja dokumentarnega
gradiva v letih)
Za dokumentarno gradivo, ki ni arhivsko ali trajno
dokumentarno gradivo, predstojnik organa določi rok hrambe dve, pet, deset let
ali več v skladu s predpisi, ki neposredno določajo roke hranjenja, s tem
pravilnikom, ter glede na oceno, koliko časa je posamezno dokumentarno gradivo
pomembno za delo organa.
11. člen
(roki hranjenja gradiva, ki prihaja izključno v vednost ali
informiranje)
Dokumentarno gradivo, ki ga organ prejme od pravnih in
fizičnih oseb zaradi informiranja ali v vednost in ne povzroči upravnega
poslovanja oziroma upravnega postopka, se hrani najmanj dve leti (na primer
prejeti zapisniki in gradivo za seje državnega zbora, vlade, občinskega sveta,
svetov javnih zavodov, nadzornih odborov, skupščin, razna obvestila, okrožnice,
splošni dopisi in korespondenca itd.).
12. člen
(roki hranjenja dokumentov zadeve glede na pomen njihove
vsebine ali pravne posledice)
(1) Zadeve iz upravnih in drugih postopkov organ praviloma
hrani v celoti kot trajno dokumentarno gradivo ali kot arhivsko gradivo. V
zadevah se lahko kot trajno dokumentarno gradivo ali kot arhivsko gradivo
hranijo le pomembnejši dokumenti zadeve (na primer odločbe, sklepi, zapisniki,
poročila, analize), ostali dokumenti v zadevi pa le določeno število let (na
primer vloge, priloge, soglasja, mnenja, mesečna poročila in statistika itd.). 
(2) Zadeve, ki se rešujejo po skrajšanem postopku, organ
hrani najmanj dve leti. 
(3) Zadeve, ki se v upravnih in drugih postopkih s sklepom
zavržejo ali se s sklepom postopek ustavi (umik vloge stranke), se hranijo
najmanj pet let.
13. člen
(roki hranjenja vlog za vpis v javne evidence)
(1) Vloge strank s prilogami, ki so podlaga za vpis dejstev
oziroma podatkov v uradne in druge javne evidence, ki jih v skladu s predpisi vodi
organ, se hranijo najmanj dve leti. 
(2) Vloge za izstavitev potrdil iz javnih in drugih evidenc,
ki jih vodi organ, ter kopije izdanih potrdil se hranijo najmanj dve leti.
14. člen
(roki hranjenja programov, poročil in statističnega gradiva)
Letni, srednjeročni, dolgoročni ali občasni programi, plani,
poročila, analize in statistika se hranijo trajno ali kot arhivsko gradivo,
dnevni, tedenski, mesečni, kvartalni programi, plani, poročila, analize in
statistika pa najmanj dve leti.
5. OZNAČEVANJE ROKOV HRANJENJA
15. člen
(označevanje rokov hranjenja)
(1) Roki hranjenja A, T, 2, 5, 10 let in več se za fizične in
elektronske zadeve ter posamezne dokumente v zadevah vpisujejo v elektronsko
evidenco dokumentarnega gradiva. 
(2) Oznake arhivskega gradiva (A) in trajnega dokumentarnega
gradiva (T) se na ovoj zadeve in posamične dokumente v zadevi izpišejo na
fizični ovoj zadeve ali na posamezne dokumente že ob nastanku zadeve oziroma ob
prejemu ali ob nastanku posameznega dokumenta. 
(3) Kadar je rok hrambe izražen v letih, izračunajo strokovni
delavci ob rešitvi zadeve letnico, ko se dokumentarno gradivo lahko izloči in
uniči, in jo vpišejo v desni spodnji kot ovoja zadeve ali posameznih dokumentov
v zadevi ter poskrbijo, da se letnica uničenja posamezne zadeve oziroma
posameznega dokumenta v zadevi vpiše v glavni pisarni v elektronsko evidenco
dokumentarnega gradiva, če aplikacija sama ne izračuna letnice uničenja. Za
elektronske zadeve in dokumente se letnica uničenja vpiše le v elektronsko
evidenco dokumentarnega gradiva.
16. člen
(označevanje tehničnih enot gradiva z roki hranjenja)
Roki hranjenja A in T ter letnice izločitve oziroma uničenja
gradiva se pred arhiviranjem rešenih zadev v tekočo zbirko dokumentarnega
gradiva vpišejo na oznake tehničnih enot (fascikle, registratorje ali rednike,
arhivske škatle, mape, nosilce računalniških informacij itd.).
17. člen
(določanje rokov hranjenja v primeru razčlenitve okvirnega
načrta klasifikacijskih znakov)
Kadar organ v skladu z osmim odstavkom 120. člena Uredbe o
upravnem poslovanju (Uradni list RS, št. 20/05, 106/05, 30/06, 86/06, 32/07,
63/07, 115/07, 122/07, 31/08 in 35/09) obvezne trimestne klasifikacijske znake
iz okvirnega klasifikacijskega načrta glede na svoje pristojnosti in specifične
naloge podrobneje razčleni na največ petmestne klasifikacijske znake oziroma na
četrti in peti nivo, mora predstojnik organa v skladu s prej navedeno uredbo in
tem pravilnikom določiti roke hranjenja za vse dodatne oziroma razčlenjene
klasifikacijske znake, pristojni arhiv pa določiti arhivsko gradivo.
18. člen
(podrobnejša razčlenitev rokov hranjenja v okviru
klasifikacijskega znaka na zadnjem nivoju)
Predstojnik organa lahko v okviru posameznega
klasifikacijskega znaka na zadnjem nivoju klasifikacijskega načrta podrobneje razčleni
vsebino klasifikacijskega znaka in določi roke hranjenja, kadar celotni
klasifikacijski znak nima statusa arhivskega gradiva.
19. člen
(hramba elektronskega gradiva glede na roke hranjenja)
Elektronsko gradivo se arhivira na standardizirane elektronske
nosilce in formate za dolgoročno hrambo pod pogoji, ki jih določajo predpisi in
notranja pravila za elektronsko hrambo v digitalni obliki, ločeno glede na roke
hranjenja (posebej elektronsko arhivsko gradivo, trajno dokumentarno gradivo
ter ločeno glede na roke hrambe 2, 5, 10 let in več).
6. PREHODNE IN KONČNE DOLOČBE
20. člen
(začetek izvajanja)
Organi določijo roke hranjenja dokumentarnega gradiva v
svojih klasifikacijskih načrtih v skladu z orientacijskimi roki, določenimi s
tem pravilnikom, ob prvi spremembi klasifikacijskega načrta. Orientacijske roke
hranjenja iz tega pravilnika organi za potrebe izločanja oziroma uničevanja
nepotrebnega dokumentarnega gradiva lahko uporabljajo tudi neposredno na
podlagi posebnih predpisov in tega pravilnika.
21. člen
(prenehanje veljavnosti navodila)
Z dnem uveljavitve tega pravilnika preneha veljati Navodilo
za določanje rokov hranjenja dokumentarnega gradiva organov javne uprave
(Uradni list RS, št. 81/05).
22. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-14/2009
Ljubljana, dne 3. julija 2009
EVA 2009-3511-0035
Majda Širca l.r. 
Ministrica 
za kulturo

Priloga
1: Zbiralni klasifikacijski načrt za razvrščanje gradiva v javni upravi z roki
hranjenja dokumnetarnega gradiva