I. SPLOŠNI DOLOČBI
1. člen
(vsebina)
Ta pravilnik podrobneje določa službeni znak, izkaznico in
službeno obleko gozdarskih nadzornikov (v nadaljnjem besedilu: nadzornik).
2. člen
(nošenje in uporaba službenega znaka, izkaznice in službene
obleke)
(1) Nadzornik mora pri izvajanju gozdarskega nadzora nositi službeni
znak, izkaznico in predpisano službeno obleko.
(2) Nošenje in uporaba službenega znaka in izkaznice izven
časa izvajanja gozdarskega nadzora nista dovoljeni.
II. SLUŽBENI ZNAK
3. člen
(službeni znak)
(1) Službeni znak tvori znak Zavoda za gozdove Slovenije z
dodanim napisom »GOZDARSKI NADZORNIK«. Sestavljen je iz dveh stiliziranih
listov, ki se med seboj v obliki ob stiku popolnoma ujemata – dopolnjujeta in
skupaj tvorita krog. Lista imata začrtane listne žile in sta drug drugemu
barvno nasprotje. Ob krogu desno spodaj je napis »ZAVOD za GOZDOVE SLOVENIJE«,
pod njim pa napis »GOZDARSKI NADZORNIK«. Polje med napisoma izpolnjuje
vodoravna črta.
(2) Službeni znak se uporablja kot priponka.
(3) Oblika, vsebina in barve službenega znaka so prikazane v
Prilogi 1, ki je sestavni del tega pravilnika.
(4) Službeni znak izdaja ministrstvo, pristojno za gozdarstvo
(v nadaljnjem besedilu: ministrstvo).
4. člen
(uporaba službenega znaka)
Službenega znaka ni dovoljeno posojati, odtujiti, zastavljati
ali uporabljati v nasprotju z namenom, zaradi katerega je bil izdan.
III. IZKAZNICA
5. člen
(deli izkaznice)
Izkaznica je sestavljena iz:
-       
ovitka,
-       
identifikacijske kartice in
-       
službene značke.
6. člen
(ovitek)
Identifikacijska kartica in službena značka se hranita v
preklopnem ovitku, ki ima na notranji strani dva žepa. Vsak del preklopnega
ovitka ima velikost 105 mm krat 75 mm in je obojestransko plastificiran, tako
da sta razvidni obe strani identifikacijske kartice oziroma službene značke.
Ovitek ima enoten obod širine 10 mm iz rjavega usnja na vsaki strani.
7. člen
(identifikacijska kartica)
(1) Identifikacijska kartica je velika 85 mm krat 55 mm.
(2) Identifikacijska kartica vsebuje:
a)    
na sprednji strani:
- 
v zgornjem levem kotu prostor za fotografijo v velikosti 30 mm krat 40
mm,
- 
desno od prostora za fotografijo napis »GOZDARSKI NADZORNIK«, pod njim
pa prostor za ime in priimek imetnika izkaznice,
- 
v spodnjem sredinskem delu prostor za številko identifikacijske kartice,
- 
v spodnjem desnem kotu prostor za žig izdajatelja izkaznice, pod njim pa
prostor za podpis izdajatelja izkaznice in prostor za datum izdaje izkaznice;
b)    
na zadnji strani natisnjen službeni znak iz 3. člena tega pravilnika,
pod njim pa navedeno naslednje besedilo: »Imetnik te izkaznice je pooblaščen,
da v primerih, določenih z zakonom, ki ureja gozdove, izvaja ukrepe gozdarskega
nadzora.«.
(3) Oblika, vsebina in barve identifikacijske kartice so
prikazane v Prilogi 2, ki je sestavni del tega pravilnika.
8. člen
(službena značka)
(1) Službena značka je velika 85 mm krat 55 mm. Izdelana je
iz trdne kovine, na katero so nanešeni barvni in zaščitni sloji. Na sprednji
strani službene značke je odtisnjen službeni znak iz 3. člena tega pravilnika,
na hrbtni strani pa je odtisnjena številka službene značke, ki je enaka
številki identifikacijske kartice.
(2) Oblika, vsebina in barve službene značke so prikazane v
Prilogi 3, ki je sestavni del tega pravilnika.
9. člen
(uporaba izkaznice)
(1) Izkaznica je veljavna, če vsebuje vse dele, navedene v 5.
členu tega pravilnika.
(2) Izkaznice ni dovoljeno posojati, odtujiti, zastavljati
ali uporabljati v nasprotju z namenom, zaradi katerega je bila izdana.
10. člen
(izdaja izkaznic)
Izkaznice po tem pravilniku izdaja ministrstvo.
IV. VELJAVNOST SLUŽBENEGA ZNAKA IN IZKAZNICE
11. člen
(zamenjava službenega znaka in izkaznice)
(1) Službeni znak in izkaznica se zamenjata:
-       
če ju imetnik izgubi ali kako drugače ostane brez njiju ali
-       
če sta poškodovana ali uničena.
(2) Izkaznica se zamenja, če:
-       
če je imetnik spremenil osebno ime;
-       
so se spremenili drugi bistveni podatki na izkaznici.
(3) Imetnik službenega znaka in izkaznice mora v primeru
nastopa katerega od razlogov iz prvega ali drugega odstavka tega člena to
nemudoma sporočiti ministrstvu.
12. člen
(prenehanje veljavnosti službenega znaka in izkaznice)
(1) Službeni znak in izkaznica prenehata veljati z dnem, ko:
-       
imetniku preneha delovno razmerje na Zavodu za gozdove Slovenije ali
-       
imetnik iz drugih razlogov preneha opravljati gozdarski nadzor.
(2) V primerih iz prejšnjega odstavka mora imetnik vr­niti
službeni znak in izkaznico ministrstvu najpozneje na dan prenehanja delovnega
razmerja oziroma nastopa okoliščin iz druge alinee prejšnjega odstavka.
V. SLUŽBENA OBLEKA
13. člen
(službena obleka)
(1) Službena obleka nadzornikov je sestavljena iz:
-       
pokrivala,
-       
srajce v svetlo bež barvi,
-       
telovnika v svetlo bež barvi,
-       
bunde v zeleni barvi,
-       
dolgih hlač v svetlo bež ali zeleni barvi,
-       
hlačnega pasa rjave barve,
-       
znaka Zavoda za gozdove Slovenije in
-       
službenega znaka.
(2) Znak Zavoda za gozdove Slovenije iz sedme alinee
prejšnjega odstavka je na prsni višini na zunanji levi strani srajce, telovnika
in bunde.
(3) Službeni znak iz osme alinee prvega odstavka tega člena
je pritrjen na prsni višini na zunanji desni strani srajce, telovnika ali
bunde.
(4) Uporaba oblačil iz prvega odstavka tega člena se
prilagodi letnemu času in vremenskim razmeram.
(5) Oblačila iz prvega odstavka tega člena so v moškem in
ženskem kroju.
VI. KONČNA DOLOČBA
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-241/2010
Ljubljana, dne 11. novembra 2010
EVA 2010-2311-0059
mag. Dejan Židan l.r.
Minister
za kmetijstvo, gozdarstvo in prehrano
 

 
Priloga
1: Službeni znak
Priloga
2: Identifikacijska kartica
Priloga
3: Službena značka