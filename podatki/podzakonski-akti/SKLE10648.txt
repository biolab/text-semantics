1. člen
(vsebina sklepa)
Ta sklep določa:
1.     
okoliščine, kdaj se šteje, da se je vloga pooblastitelja zmanjšala na
vlogo »poštnega nabiralnika«, in
2.     
dodatne pogoje, ki jih mora pooblastitelj upoštevati pri prenosu
opravljanja posameznih storitev in poslov po 124. členu Zakona o investicijskih
skladih in družbah za upravljanje (Uradni list RS, št. 31/15; v nadaljnjem
besedilu: ZISDU-3).
2. člen
(prenos direktive Evropske unije)
S tem sklepom se v pravni red Republike Slovenije prenaša Direktiva
Komisije št. 2010/43/EU z dne 1. julija 2010 o izvajanju Direktive
2009/65/ES Evropskega parlamenta in Sveta o organizacijskih zahtevah,
navzkrižjih interesov, poslovanju, obvladovanju tveganja ter vsebini sporazuma
med depozitarjem in družbo za upravljanje (UL L št. 176 z dne 10. 7. 2010,
str. 42).
3. člen
(pojmi)
Za namen tega sklepa veljajo naslednje opredelitve pojmov:
1.     
»ključni delovni proces« je proces, ki je nujen za neprekinjeno ter
varno in skrbno opravljanje storitev upravljanja investicijskih skladov oziroma
storitve gospodarjenja s finančnimi instrumenti za stranke oziroma za
neprekinjeno opravljanje poslov upravljanja investicijskih skladov oziroma
poslov v zvezi z gospodarjenjem s finančnimi instrumenti;
2.     
»višje vodstvo« in »uprava« v pomenu kot je opredeljen v sklepu, ki
ureja poslovanje družbe za upravljanje;
3.     
»skupina« je skupina iz 14. točke 2. člena Zakona o finančnih konglomeratih
(Uradni list RS, št. 43/06, 87/11 in 56/13).
4. člen
(obseg prenosa storitev oziroma poslov upravljanja
investicijskih skladov na pooblaščenca)
(1) Družba za upravljanje ne sme prenesti storitev
oziroma poslov upravljanja investicijskih skladov na pooblaščenca oziroma
pooblaščence v takem obsegu, da bi se njena vloga zmanjšala na vlogo »poštnega
nabiralnika«.
(2) Šteje se, da je družba za upravljanje prenesla
storitev oziroma posle upravljanja investicijskih skladov na pooblaščenca oziroma
pooblaščence v takem obsegu, da se je njena vloga zmanjšala na vlogo »poštnega
nabiralnika«, če je izpolnjen eden izmed naslednjih pogojev:
1.     
družba za upravljanje ne obdrži ustreznega znanja in zmogljivosti za
učinkovit nadzor nad storitvami oziroma posli, ki jih je prenesla, in za
upravljanje tveganj povezanih z nadzorom nad temi storitvami oziroma posli ali
2.     
družba za upravljanje ne more več sprejemati odločitev na ključnih
področjih, za katere je odgovorna uprava in/ali izvajati nalog uprave, predvsem
na področju implementacije splošne naložbene politike in naložbenih strategij,
ter na drugih področjih iz njene pristojnosti, ki jih na področju notranjih
kontrol določa sklep, ki ureja poslovanje družbe za upravljanje ali
3.     
družba za upravljanje izgubi pogodbene pravice za poizvedovanje,
pregled, dostop do ali dajanje navodil pooblaščencem ali pa uveljavljanje takih
pravic postane nemogoče v praksi.
5. člen
(dodatni pogoji za prenos ključnih delovnih procesov na
pooblaščence)
(1) Poleg pogojev iz 124. člena ZISDU-3 družba za
upravljanje, kadar podeli pooblastilo, s katerim prenaša izvajanje ključnih
delovnih procesov, zagotovi, da so izpolnjeni tudi dodatni pogoji iz tega
člena.
(2) Družba za upravljanje pri sklenitvi pogodbe o
prenosu izvajanja ključnih delovnih procesov zagotovi, da pri tem ne pride do
prenosa odgovornosti družbe za upravljanje in njenih organov vodenja ali
nadzora za spoštovanje pravil, ki se uporabljajo pri opravljanju posameznih
storitev, in nadzora nad spoštovanjem teh pravil, na pooblaščenca, ter da
pogoji, na podlagi katerih je družba za upravljanje pridobila dovoljenje za
opravljanje posameznih storitev, ostanejo izpolnjeni.
(3) Družba za upravljanje zagotovi ustrezno skrbnost pri
sklenitvi, izvajanju ali prekinitvi pogodbe o prenosu ključnih delovnih
procesov na pooblaščenca, zlasti pa zagotovi, da so izpolnjeni tudi naslednji
pogoji:
1.     
pooblaščenec ustrezno nadzoruje izvajanje ključnih delovnih procesov in
primerno upravlja tveganja, ki so povezana z zunanjim izvajanjem;
2.     
družba za upravljanje ima ustrezne zmogljivosti za učinkovit nadzor
funkcij, oddanih v zunanje izvajanje, in upravljanje tveganj, povezanih z
zunanjim izvajanjem. Če je pogodba o prenosu ključnih delovnih procesov
sklenjena s pooblaščencem, ki je sestavni del iste skupine kot družba za
upravljanje, se pri tem ustrezno upošteva možnost vplivanja družbe za
upravljanje na pooblaščenca;
3.     
pooblaščenec družbi za upravljanje razkrije vse dogodke, ki bi lahko pomembno
vplivali na njegovo zmožnost izvajanja storitev in poslov na učinkovit način in
v skladu z veljavnimi predpisi;
4.     
pooblaščenec varuje vse zaupne informacije, ki zadevajo družbo za
upravljanje in njene stranke;
5.     
pooblaščenec izvaja določbe sklepa, ki ureja poslovanje družbe za
upravljanje, ki se nanašajo na osebne transakcije, za osebe, ki imajo pri njem
smiselno položaj zadevne osebe, in da lahko družba za upravljanje ob vsakem
času od pooblaščenca nemudoma pridobi podatke iz evidence osebnih transakcij,
ki jo vodi pooblaščenec;
6.     
imata družba za upravljanje in pooblaščenec vzpostavljen krizni načrt za
izvajanje ukrepov v primeru kriznega dogodka ter zagotovljeno redno testiranje
varnostne opreme, če je to potrebno ob upoštevanju narave storitve ali posla;
7.     
za namen utemeljitve pogoja iz 1. točke prvega odstavka 124. člena
ZISDU-3, družba za upravljanje vzpostavi metode za ocenjevanje standarda
uspešnosti izvajalca storitev in ima sprejete ustrezne postopke, če ugotovi, da
pooblaščenec ne more opravljati funkcij učinkovito in v skladu z veljavnimi
predpisi;
8.     
za namen doseganja pogoja iz 2. točke prvega odstavka 124. člena ZISDU-3
šteje zmožnost Agencije in poleg nje tudi družbe za upravljanje in njenega
revizorja, do učinkovitega dostopa do podatkov, ki se nanašajo na ključne
delovne procese, oddane v zunanje izvajanje, in poslovnih prostorov
pooblaščenca;
9.     
pri izpolnjevanju pogoja iz 6. točke prvega odstavka 124. člena ZISDU-3
družba za upravljanje zagotovi tudi, da lahko prekliče pooblastilo brez
posledic za kontinuiteto in kakovost izvajanja storitev za svoje stranke;
10.  
pri izpolnjevanju pogoja iz 7. točke prvega odstavka 124. člena ZISDU-3
družba za upravljanje preveri tudi ali ima bodoči pooblaščenec vsa zakonsko
zahtevana dovoljenja, da ključne delovne procese opravlja zanesljivo in
strokovno, ter da ima dobro ime.
6. člen
(strategije uveljavljanja glasovalnih pravic)
Pogodba o prenosu iz 125. člena ZISDU-3, s katero družba za
upravljanje premoženje prenese v upravljanje na drugega upravljavca, mora
določati tudi obveznost pooblaščenca, da v primeru uresničevanja pravic iz
vrednostnih papirjev investicijskega sklada oziroma drugih finančnih naložb
investicijskega sklada, upošteva politike glasovalnih pravic, ki jih je
pooblastitelj sprejel na podlagi določb sklepa, ki ureja poslovanje družbe za
upravljanje.
7. člen
(prenos upravljanja tveganj)
(1) Družba za upravljanje mora ravnati z ustrezno
strokovnostjo, skrbnostjo in gospodarnostjo, ko s pooblaščenci sklepa, izvaja
ali prekine dogovore v zvezi z upravljanjem tveganj.
(2) Preden sklene takšen dogovor, družba za upravljanje
sprejme potrebne ukrepe, da preveri, ali je pooblaščenec sposoben in zmožen
zanesljivo, strokovno in učinkovito izvajati storitve in posle v zvezi z
upravljanjem tveganj.
(3) Družba za upravljanje določi metode za stalno
ocenjevanje uspešnosti pooblaščencev, na katere je prenesla storitve in posle v
zvezi z upravljanjem tveganj.
KONČNI DOLOČBI
8. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
prenosu opravljanja storitev oziroma poslov (Uradni list RS, št. 33/12 in 31/15
– ZISDU-3).
9. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-24/2015-3
Ljubljana, dne 4. novembra 2015
EVA 2015-1611-0154
Predsednik sveta
Agencije za trg vrednostnih papirjev
mag. Miloš Čas l.r.