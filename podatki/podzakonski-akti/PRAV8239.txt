1. člen
(predmet urejanja)
Ta pravilnik določa pogoje in pravila za
elektronsko poslovanje s Carinsko upravo Republike Slovenije, obrazec odločbe v
skrajšanem ugotovitvenem postopku, obrazec skupne in carinske deklaracije,
navodila za uporabo in izpolnjevanje polj enotne upravne listine ter seznam
šifer, ki se uporabljajo pri izpolnjevanju carinske deklaracije v skladu z:
-      
Uredbo Sveta (EGS) št. 2913/92 z dne 12. oktobra 1992 o carinskem
zakoniku Skupnosti (UL L št. 302 z dne 19. 10. 1992, str. 1, zadnjič
spremenjeno z Uredbo Sveta (ES) št. 1791/2006 z dne 20. novembra 2006 o
prilagoditvi nekaterih uredb ter odločb in sklepov na področjih prostega
pretoka blaga, prostega gibanja oseb, prava družb, politike konkurence,
kmetijstva (vključno z veterinarsko in fitosanitarno zakonodajo), prometne
politike, obdavčitve, statistike, energetike, okolja, sodelovanja na področjih
pravosodja in notranjih zadev, carinske unije, zunanjih odnosov, skupne zunanje
in varnostne politike ter institucij zaradi pristopa Bolgarije in Romunije, UL
L št. 363 z dne 20. 12. 2006, str. 1; v nadaljnjem besedilu: carinski
zakonik),
-      
Uredbo Komisije (EGS) št. 2454/93 z dne 2. julija 1993 o določbah za
izvajanje Uredbe Sveta (EGS) št. 2913/92 o carinskem zakoniku Skupnosti (UL L
št. 253 z dne 11. 10. 1993, str. 1, zadnjič spremenjeno z Uredbo Komisije (EU)
št. 756/12 z dne 20. avgusta 2012 o spremembi Uredbe (EGS) št. 2454/93 o
določbah za izvajanje Uredbe Sveta (EGS) št. 2913/92 o carinskem zakoniku
Skupnosti, UL L št. 223 z dne 21. 8. 2012, str. 8; v nadaljnjem besedilu:
izvedbena uredba),
-      
Uredbo Sveta (ES) št. 1186/2009 z dne 16. novembra 2009 o sistemu
oprostitev carin v Skupnosti (UL L št. 324 z dne 10. 12. 2009, str. 23; v
nadaljnjem besedilu: Uredba 1186/2009/ES),
-      
Uredbo Sveta (EGS) št. 2658/87 z dne 23. julija 1987 o tarifni in
statistični nomenklaturi ter skupni carinski tarifi (UL L št. 256 z dne 7. 9.
1987, str. 1, zadnjič spremenjena z Uredbo Komisije (EU) št. 927/2012 z dne 9.
oktobra 2012 o spremembi Priloge I k Uredbi Sveta (EGS) št. 2658/87 o tarifni
in statistični nomenklaturi ter skupni carinski tarifi, UL L št. 304 z dne 31.
10. 2010, str. 1; v nadaljnjem besedilu: Uredba 2658/87/EGS) in
-      
Uredbo Komisije (EU) št. 113/2010 z dne 9. februarja 2010 o
izvajanju Uredbe (ES) št. 471/2009 Evropskega parlamenta in Sveta o statistiki
Skupnosti o zunanji trgovini z državami nečlanicami v zvezi z zajetjem
trgovanja, opredelitvijo podatkov, pripravo statistike blagovne menjave glede
na značilnosti podjetij in glede na valuto računa ter posebnim blagom ali
gibanji (UL L št. 37 z dne 10. 2. 2010, str. 1; v nadaljnjem besedilu:
Uredba 471/2009/ES).
2. člen
(obrazec EUL)
(1) V okviru običajnega postopka se kot
uradni obrazec za pisno carinsko deklaracijo za vnos blaga v carinski postopek
ali njegov ponovni izvoz ter za dokazovanje statusa blaga uporablja enotna
upravna listina (v nadaljnjem besedilu: EUL), razen če ni drugače izrecno
določeno.
(2) Obrazec EUL mora imeti
značilnosti iz 215. člena izvedbene uredbe.
(3) Na obrazcu morajo biti natisnjeni naziv
in naslov tiskarja ali druga oznaka, ki omogoča prepoznavo tiskarja, in
številka predhodnega tehničnega soglasja za tiskanje obrazca, ki ga da Carinska
uprava Republike Slovenije, Generalni carinski urad (v nadaljnjem besedilu:
Generalni carinski urad).
3. člen
(deklaracija, izdelana z uporabo sistema
za računalniško obdelavo podatkov)
Ne glede na drugi odstavek 2. člen tega
pravilnika predstavlja v okviru elektronskega poslovanja s Carinsko upravo
Republike Slovenije deklaracija, izdelana z uporabo sistema za računalniško
obdelavo podatkov, carinsko deklaracijo iz prvega odstavka 2. člena tega
pravilnika.
3.a člen
(spremni dokumenti)
Kadar se carinska deklaracija vloži s
pomočjo sistema za računalniško obdelavo podatkov, se v skladu z drugim
odstavkom 77. člena carinskega zakonika šteje, da so carinski organi dovolili,
da se spremni dokumenti hranijo pri udeležencu in da jih ob vložitvi carinske
deklaracije ni treba predložiti carinskim organom, razen če carinski organi ne
odločijo drugače ali če ni s posebnim predpisom določeno drugače.
4. člen
(elektronsko poslovanje s Carinsko upravo
Republike Slovenije)
(1) Elektronsko poslovanje s
Carinsko upravo Republike Slovenije se izvaja na podlagi sprejetih pogojev in
pravil za elektronsko poslovanje s Carinsko upravo Republike Slovenije, ki so
objavljeni na njeni spletni strani.
(2) Seznam vrste elektronskih sporočil
s pogoji uporabe določi generalni direktor Carinske uprave Republike Slovenije
in jih objavi na spletni strani Carinske uprave Republike Slovenije.
(3) Vsa elektronsko podpisana sporočila
carinskih in drugih deklaracij, ki jih oseba pošilja ali prejema s pomočjo
sistema za računalniško obdelavo podatkov, mora zadevna oseba arhivirati in
hraniti v skladu z roki iz 16. člena carinskega zakonika.
5. člen
(jezik)
(1) Kadar se carinska
deklaracija vloži v Republiki Sloveniji, mora biti izpolnjena v slovenskem
jeziku.
(2) Kadar je Republika Slovenija namembna
država, lahko carinski organi po potrebi zahtevajo od deklaranta ali njegovega
zastopnika prevod carinske deklaracije v slovenski jezik oziroma v jezike
narodnih skupnosti na območjih, kjer se ta jezika uporabljata. Prevod nadomesti
ustrezne navedbe v carinski deklaraciji.
(3) Ne glede na prejšnji odstavek mora biti
carinska deklaracija izpolnjena v enem od uradnih jezikov Evropske unije (v
nadaljnjem besedilu: Unija), ki je sprejemljiv za slovenske carinske organe v
vseh primerih, ko se carinska deklaracija v Republiki Sloveniji kot namembni
državi odda na drugih izvodih carinske deklaracije, kot so bili prvotno
predloženi carinskemu uradu odpremne države članice.
6. člen
(navodila za uporabo in izpolnjevanje EUL)
EUL se uporablja in izpolnjuje v skladu z
navodili iz priloge 37 izvedbene uredbe in v skladu z navodili, ki so v prilogi
1 tega pravilnika, ki je njegov sestavni del. Navodila iz priloge 1 tega
pravilnika povzemajo in za nacionalne potrebe dopolnjujejo navodila iz priloge
37 izvedbene uredbe.
7. člen
(podatki, ki se zahtevajo za predvideni
carinski postopek, ponovni izvoz ali za dokazovanje statusa blaga)
Navodila iz priloge 1 tega pravilnika
vsebujejo tabelo polj, ki jih je treba izpolniti na obrazcu EUL ob vnosu blaga
v carinski postopek, ob ponovnem izvozu blaga ali za dokazovanje statusa blaga.
8. člen
(šifre, ki se uporabljajo pri
izpolnjevanju EUL)
Šifre, ki se uporabljajo pri izpolnjevanju
EUL, so navedene v prilogi 38 izvedbene uredbe in v prilogi 2 tega pravilnika,
ki je njegov sestavni del. Seznam šifer iz priloge 2 tega pravilnika povzema in
za nacionalne potrebe dopolnjuje seznam šifer iz priloge 38 izvedbene uredbe.
9. člen
(vzorci obrazcev EUL)
Vzorci obrazca EUL iz 2. člena tega
pravilnika so v prilogah 3 do 6 tega pravilnika, ki so njegov sestavni del, in
sicer:
-      
vzorec obrazca EUL (osemlistni set) je v prilogi 3,
-      
vzorec obrazca EUL (štirilistni dvonamenski set) je v prilogi 4,
-      
vzorec dopolnilnega obrazca EUL (osemlistni set) je v prilogi 5,
-      
vzorec dopolnilnega obrazca EUL (štirilistni dvonamenski set) je v
prilogi 6.
10. člen
(črtan)
11. člen
(vzorec obrazca skupne deklaracije)
(1) Skupna deklaracija se vloži na obrazcu
skupne deklaracije ali na drugem dokumentu, katerega vsebina ustreza obrazcu
skupne deklaracije.
(2) Vzorec obrazca skupne deklaracije in
navodila za izpolnjevanje obrazca so v prilogi 8 tega pravilnika, ki je njegov
sestavni del.
12. člen
(vzorec obrazca potrdila o plačilu uvoznih
dajatev)
Vzorec obrazca potrdila o plačilu uvoznih
dajatev v potniškem prometu je v prilogi 9 tega pravilnika, ki je njegov
sestavni del.
12.a člen
(vzorec obrazca za uskladitev podatkov v
carinski deklaraciji)
Vzorec obrazca za uskladitev podatkov v
carinski deklaraciji je v Prilogi 10 tega pravilnika, ki je njegov sestavni
del.

Priloga
1: Navodila za uporabo in izpolnjevanje polj EUL
Priloga
2: Seznam šifer, ki se uporabljajo pri izpolnjevanju EUL
Priloga
3: Vzorec obrazca EUL (osemlistni set)
Priloga
4: Vzorec obrazca EUL (štirilistni dvonamenski set)
Priloga
5: Vzorec dopolnilnega obrazca EUL (osemlistni set)
Priloga
6: Vzorec dopolnilnega obrazca EUL (štirilistni dvonamenski set)
Priloga 7: (črtana)
Priloga
8: Vzorec obrazca skupne deklaracije in navodila za izpolnjevanje
Priloga
9: Potrdilo o plačilu uvoznih dajatev
Priloga
10: Vzorec obrazca za uskladitev podatkov v carinski deklaraciji

Pravilnik o izpolnjevanju enotne upravne
listine, elektronskem poslovanju s Carinsko upravo Republike Slovenije in o
drugih obrazcih, ki se uporabljajo v carinskih postopkih (Uradni list RS št. 10/07)
vsebuje naslednjo prehodno in končni določbi:
»13. člen
(prehodne
določbe)
Do obvezne uporabe elektronskega podpisa,
osebe, ki le-tega še ne uporabljajo, poslujejo v skladu z obstoječimi
dovoljenji za računalniško izmenjavo podatkov. Datum obvezne uporabe
elektronskega podpisa, za namene tega pravilnika, objavi Carinska uprava
Republike Slovenije na svoji spletni strani.
14. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o izpolnjevanju enotne upravne listine in računalniški
izmenjavi podatkov ter o drugih obrazcih, ki se uporabljajo v carinskih
postopkih (Uradni list RS, št. 111/05, 93/06).
15. člen
(začetek
veljavnosti)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izpolnjevanju enotne upravne listine, elektronskem poslovanju s
Carinsko upravo Republike Slovenije in o drugih obrazcih, ki se uporabljajo v
carinskih postopkih (Uradni list RS št. 55/07) vsebuje naslednjo končno določbo:
»11. člen
Ta pravilnik začne veljati naslednji dan po
objavi v Uradnem listu Republike Slovenije uporabljati pa se začne
1. julija 2007.«.

Pravilnik o spremembah in dopolnitvah
Pravilnika o izpolnjevanju enotne upravne listine, elektronskem poslovanju s
Carinsko upravo Republike Slovenije in o drugih obrazcih, ki se uporabljajo v
carinskih postopkih (Uradni list RS št. 67/08) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izpolnjevanju enotne upravne listine, elektronskem poslovanju s
Carinsko upravo Republike Slovenije in o drugih obrazcih, ki se uporabljajo v
carinskih postopkih (Uradni list RS št. 46/09) vsebuje naslednjo končno določbo:
»7. člen
Ta pravilnik začne veljati 1. julija
2009.«.

Pravilnik o spremembah in dopolnitvah
Pravilnika o izpolnjevanju enotne upravne listine, elektronskem poslovanju s
Carinsko upravo Republike Slovenije in o drugih obrazcih, ki se uporabljajo v
carinskih postopkih (Uradni list RS št. 51/10) vsebuje naslednjo končno določbo:
»8. člen
Ta pravilnik začne veljati 1. julija
2010.«.

Pravilnik o spremembah in dopolnitvah Pravilnika
o izpolnjevanju enotne upravne listine, elektronskem poslovanju s Carinsko
upravo Republike Slovenije in o drugih obrazcih, ki se uporabljajo v carinskih
postopkih (Uradni list RS, št. 106/12) vsebuje naslednjo končno določbo:
»5. člen
Ta pravilnik začne veljati 1. januarja
2013.«.

Pravilnik o spremembah Pravilnika o
izpolnjevanju enotne upravne listine, elektronskem poslovanju s Carinsko upravo
Republike Slovenije in o drugih obrazcih, ki se uporabljajo v carinskih
postopkih (Uradni list RS, št. 52/13) vsebuje naslednjo končno določbo:
»2. člen
Ta pravilnik začne veljati 1. julija
2013.«.