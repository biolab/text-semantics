1. člen
S to uredbo se določi ureditveno območje mejnega prehoda za
obmejni promet Rakitovec (v nadaljnjem besedilu: mejni prehod) na podlagi
Elaborata za ugotavljanje javne koristi za mejni prehod Rakitovec, ki ga je
izdelal Investbiro Koper, d.d., pod št. 0563-1, junija 2003, in je na vpogled
na Servisu skupnih služb Vlade Republike Slovenije, Gregorčičeva 27 a,
Ljubljana.
2. člen
Ureditveno območje mejnega prehoda obsega nepremičnine za
gradnjo objekta mejnega prehoda, nadstrešnice in ureditev vozišča na
zemljiščih, parc. št. 1605/2 in 1606/3, k.o. Rakitovec. 
Ureditveno območje obsega tudi traso za izgradnjo
infrastrukturnih objektov in naprav, potrebnih za nemoteno delovanje mejnega
prehoda, to je električni kablovod in telefonski kabel. 
Trasa električnega NN kablovoda v dolžini 2400 m je
predvidena po javni cesti, na zemljiščih k.o. Rakitovec, parc. št. 1606/3. 
Priključni telefonski kabel v dolžini 2400 m je predviden po
javni cesti, na zemljiščih k.o. Rakitovec, parc. št. 1606/3. 
Meja ureditvenega območja je prikazana v elaboratu iz 1.
člena te uredbe in je razvidna iz situacije v M 1:500, ki je sestavni del te
uredbe.
3. člen
Urbanistična podlaga za določitev ureditvenega območja
mejnega prehoda je prostorski izvedbeni akt lokalne skupnosti. 
Ureditveno območje mejnega prehoda urejajo: 
-       
prostorske sestavine dolgoročnega plana Občine Sežana (Uradne objave,
št. 14/88, 1/89, 37/89 in 5/92) in družbenega plana Občine Sežana (Uradne
objave, št. 14/88, 4/89, 37/89, 5/92 in 18/93), 
-       
odlok o spremembah in dopolnitvah prostorskih sestavin dolgoročnega in
srednjeročnega plana Mestne občine Koper (Uradne objave, št. 16/99 in 33/01), 
-       
ureditveno območje mejnega prehoda ureja odlok o prostorskih ureditvenih
pogojih v Občini Sežana (Uradne objave, št. 28/91).
4. člen
Območje mejnega prehoda obsega zemljišča, ki so namenjena za
izgradnjo naslednjih objektov in izvedbo naslednjih ureditev: 
-       
gradnjo dvojnega objekta, v katerem se bo opravljala policijska in
carinska kontrola, 
-       
gradnjo dvojne nadstrešnice nad voziščem, 
-       
ureditev vozišča na območju mejnega prehoda, 
-       
ureditev parkirišč in druge infrastrukture in 
-       
zunanjo ureditev.
5. člen
Šteje se, da je za namene gradnje mejnega prehoda na
ureditvenem območju iz 2. člena te uredbe izkazana javna korist.
6. člen
Z dnem uveljavitve te uredbe lahko pooblaščeni investitor
začne s pripravljalnimi deli na območju mejnega prehoda.
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 280-14/2002-16
Ljubljana, dne 24. julija 2003.
EVA 2003-1520-0007
Vlada Republike Slovenije
mag. Anton Rop l. r. 
Predsednik

Priloga
1: Meja ureditvenega območja (situacija v M 1:500)