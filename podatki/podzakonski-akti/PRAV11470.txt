I. SPLOŠNE DOLOČBE
1. člen
(vsebina pravilnika)
Ta pravilnik določa vsebino zbirke podatkov
o izvajalcih raziskovalne in razvojne dejavnosti (v nadaljnjem besedilu:
evidenca RO), pogoje in postopek za vpis in izbris iz evidence RO ter postopek
občasnega preverjanja izpolnjevanja pogojev, ki jih morajo za vpis v evidenco
RO izpolnjevati izvajalci raziskovalne in razvojne dejavnost (v nadaljnjem
besedilu: izvajalci).
2. člen
(vrsta evidenc)
(1) Javna agencija za raziskovalno
dejavnost Republike Slovenije (v nadaljnjem besedilu: agencija) v evidenci RO
vodi:
-       
evidenco izvajalcev kot pravnih in fizičnih oseb,
-       
evidenco raziskovalnih skupin pri posameznem izvajalcu in
-       
evidenco raziskovalcev po raziskovalnih skupinah v okviru posameznega
izvajalca.
(2) Izvajalci iz prvega odstavka so
raziskovalne organizacije, kot jih opredeljuje 5. člen Zakona o raziskovalni in
razvojni dejavnosti (Uradni list RS, št. 22/06 – ZRRD – uradno prečiščeno
besedilo, 61/06 – ZDru-1, 112/07, 9/11 in 57/12 – ZPOP-1A; v nadaljnjem
besedilu: zakon).
3. člen
(enotna metodologija)
(1) Evidenca RO se vodi računalniško
po enotnih metodoloških načelih in standardih, ki jih določi agencija.
(2) Skupaj z računalniško vodeno
evidenco RO agencija vodi tudi zbirko listin, ki se nanašajo na evidenco RO.
II. EVIDENCA RO
4. člen
(pogoji za vpis v evidenco RO)
(1) V evidenco RO je vpisan izvajalec,
ki izpolnjuje pogoje, ki jih določata zakon in ta pravilnik.
(2) Za vpis v evidenco RO mora
izvajalec izpolnjevati naslednje pogoje:
-       
je pravna oseba ali samostojni podjetnik,
-       
ima raziskovalno in razvojno dejavnost registrirano v sodnem registru
ali ima samostojni podjetnik dejavnost priglašeno pri pristojnem organu,
-       
ima najmanj eno raziskovalno skupino z najmanj dvema raziskovalcema, ki
ima organizacijsko opredeljeno in finančno ločeno vodeno raziskovalno in
razvojno dejavnost,
-       
raziskovalci v raziskovalni skupini so razvrščeni v raziskovalne nazive
v skladu s predpisom ali splošnim pravnim aktom,
-       
razpolaga z ustrezno raziskovalno opremo za izvajanje raziskovalne in
razvojne dejavnosti,
-       
razpolaga z ustreznimi prostori za izvajanje raziskovalne in razvojne
dejavnosti.
(3) Izvajalec, ki so ga v zamejstvu
ustanovili Slovenci ali je v njihovi večinski lasti, in je nacionalnega pomena
za ohranjanje Slovencev v zamejstvu, mora smiselno izpolnjevati pogoje,
določene v prejšnjem odstavku.
5. člen
(podatki o izvajalcu)
(1) Evidenca izvajalcev, ki se vodi
računalniško, vsebuje naslednje temeljne podatke o izvajalcu kot pravni osebi:
-       
evidenčno številko vpisa,
-       
naziv ali ime izvajalca (naziv se napiše v slovenskem in angleškem
jeziku, če je slednji naveden v ustanovitvenem aktu ali statutu),
-       
sedež izvajalca,
-       
ime in priimek odgovorne osebe, ki zastopa izvajalca,
-       
evidentiran račun,
-       
davčno številko ali identifikacijsko številko,
-       
matično številko,
-       
predmet ali področje raziskovalne in razvojne dejavnosti,
-       
statusno pravno obliko,
-       
navedbo ustanovitelja,
-       
sektor dejavnosti.
(2) V dokumentarnem gradivu, ki se
nanaša na evidenco RO, agencija za posameznega izvajalca zbira in hrani
dokumente, ki se nanašajo na vpis oziroma izbris iz evidence RO in dokumente,
ki se nanašajo na spremembe podatkov v evidenci RO.
6. člen
(podatki o raziskovalni skupini)
Evidenca raziskovalnih skupin pri
posameznem izvajalcu, ki se vodi računalniško, vsebuje naslednje podatke:
-       
evidenčno številko vpisa raziskovalne skupine v evidenco,
-       
ime raziskovalne skupine,
-       
ime vodje raziskovalne skupine,
-       
sedež opravljanja raziskovalne in razvojne dejavnosti,
-       
predmet ali področje raziskovalne in razvojne dejavnosti,
-       
seznam raziskovalcev.
7. člen
(podatki o raziskovalcih)
Evidenca raziskovalcev po raziskovalnih
skupinah v okviru posameznega izvajalca, ki se vodi računalniško, vsebuje
naslednje podatke:
-       
evidenčno številko vpisa v evidenco,
-       
osebne podatke iz prve do osme alineje tretjega odstavka 25. člena
zakona,
-       
podatke o raziskovalnem področju, kjer raziskovalec opravlja
raziskovalno in razvojno dejavnost,
-       
podatke o raziskovalnem nazivu,
-       
podatke o izobrazbi,
-       
podatke o delovnem razmerju pri izvajalcu,
-       
podatke o odstotnem deležu zaposlitve za raziskovalno dejavnost v okviru
delovnega razmerja.
III. POSTOPEK ZA VPIS V EVIDENCO RO
8. člen
(pisna vloga)
Postopek za vpis v evidenco RO se začne s
pisno vlogo, ki jo predloži zakoniti zastopnik vlagatelja vloge za vpis v
evidenco RO. Vloga vsebuje zahtevek za vpis s prilogami iz 9. člena tega
pravilnika.
9. člen
(priloge k vlogi)
(1) Vloga za vpis v evidenco RO obsega
naslednje obrazce, in sicer:
-       
podatke o izvajalcu iz 5. člena izvajalec izkazuje na posebnem obrazcu
(Podatki o organizaciji za vpis v evidenco RO),
-       
podatke o raziskovalni skupini iz 6. člena izvajalec izkazuje na
posebnem obrazcu (Podatki o raziskovalni skupini za vpis v evidenco RO),
-       
podatke o raziskovalcu iz prvega odstavka 7. člena izvajalec izkazuje na
posebnem obrazcu (Podatki o raziskovalcu – prva zaposlitev v organizaciji). Da
je raziskovalec lahko vpisan v evidenco morajo biti na obrazcu za vpis
raziskovalca izpolnjeni vsi podatki, razen če na obrazcu ni določeno drugače.
(2) Izvajalec mora poleg obrazcev iz
prejšnjega odstavka priložiti tudi ustanovitveni akt ali statut izvajalca ter
podpisane in ožigosane dokumente z izjavami, da:
-       
ima najmanj eno raziskovalno skupino, ki ima organizacijsko opredeljeno
in finančno ločeno vodeno raziskovalno in razvojno dejavnost, kar izkazuje z
izjavo na obrazcu (Izjava izvajalca o organizacijsko in stroškovno ločenem
vodenju raziskovalne dejavnosti),
-       
ima splošni pravni akt, ki ureja postopek za razvrstitev raziskovalca v
posamezen naziv pri izvajalcu, kar izkazuje z izjavo na obrazcu (Izjava
izvajalca o raziskovalnih nazivih),
-       
so raziskovalci v raziskovalni skupini razvrščeni v raziskovalne nazive
v skladu s pogoji in merili, določenimi v predpisih, kar izkazuje z izjavo na
obrazcu (Izjava izvajalca o raziskovalnih nazivih),
-       
ima izvajalec ustrezne prostore za izvajanje raziskovalne dejavnosti,
kar izkazuje z izjavo na obrazcu (Izjava izvajalca o ustreznih prostorih in
raziskovalni opremi),
-       
ima izvajalec ustrezno raziskovalno opremo za izvajanje raziskovalne
dejavnosti, kar izkazuje z izjavo na obrazcu (Izjava izvajalca o ustreznih
prostorih in raziskovalni opremi).
(3) Obrazce iz prejšnjega odstavka
določi direktor agencije in se objavijo na spletni strani agencije.
(4) Če izvajalec k vlogi za vpis
prilaga fotokopije dokumentov, mora biti njihova istovetnost z izvirnikom potrjena.
Izjavo o istovetnosti lahko napiše izvajalec, podpiše pa jo pooblaščeni
zastopnik izvajalca.
(5) Agencija po prejemu vloge za vpis
po uradni dolžnosti pridobi ustrezne dokumente od Agencije Republike Slovenije
za javnopravne evidence in storitve (v nadaljnjem besedilu: AJPES).
10. člen
(pregled vloge in obvestilo o vpisu)
(1) Vlogo izvajalca za vpis v evidenco
RO pregleda javni uslužbenec, ki ga direktor pooblasti (v nadaljnjem besedilu:
pooblaščena oseba).
(2) Če vloga za vpis v evidenco RO ni
popolna, se izvajalca pozove, da jo dopolni v 30 dneh. Če izvajalec vloge v tem
roku ne dopolni, se vlogo s sklepom zavrže.
(3) Pooblaščena oseba popolno vlogo
izvajalca preveri, ali izvajalec izpolnjuje predpisane pogoje za vpis v evidenco
RO in pripravi predlog sklepa o vpisu ali odklonitvi vpisa v evidenco RO. Sklep
o vpisu ali odklonitvi vpisa v evidenco RO se izda v petnajstih dneh od prejema
popolne vloge. Na podlagi sklepa o vpisu se izvajalca vpiše v evidenco RO.
(4) Obvestilo o izdaji sklepa iz
prejšnjega odstavka agencija pošlje izvajalcu in drugim, ki imajo pravni
interes, če to zahtevajo.
11. člen
(sporočanje sprememb podatkov)
(1) Izvajalci, ki so vpisani v
evidenco RO, so dolžni sproti obveščati agencijo o vseh spremembah, ki vplivajo
na izpolnjevanje pogojev za vpis ali izbris iz evidence RO in vse spremembe
podatkov, ki se vodijo v evidenci RO.
(2) Izvajalci so dolžni spremembe iz
prejšnjega odstavka sporočiti agenciji najpozneje v 15 dneh od nastanka
spremembe. Izvajalci so dolžni spremembe podatkov o izvajalcu in raziskovalni
skupini sporočati na obrazcu Podatki o organizaciji za vpis v evidenco RO in
Podatki o raziskovalni skupini za vpis v evidenco RO, spremembe podatkov za
raziskovalce pa na obrazcu Podatki o raziskovalcu – vnos sprememb, ki ga določi
direktor agencije in se ga objavi na spletni strani agencije.
12. člen
(točnost podatkov)
Izvajalec jamči za resničnost in točnost
podatkov v dokumentih iz 9. in 11. člena.
13. člen
(vpis in izbris zasebnih raziskovalcev v
evidenco RO)
(1) V evidenco raziskovalcev iz 2.
člena tega pravilnika je po uradni dolžnosti zasebni raziskovalec vpisan ob
vpisu v register zasebnih raziskovalcev, izbrisan pa ob izbrisu iz registra
zasebnih raziskovalcev.
(2) Za zasebne raziskovalce ne veljajo
ostale določbe tega pravilnika o vpisu ali izbrisu iz evidence RO.
IV. PREGLEDOVANJE PODATKOV IN IZBRIS IZ EVIDENCE RO
14. člen
(pregled podatkov)
Agencija lahko kadarkoli po uradni
dolžnosti preveri, ali podatki iz 5., 6. in 7. člena tega pravilnika dokazujejo
izpolnjevanje pogojev za vpis posameznega izvajalca v evidenco RO iz 4. člena
tega pravilnika. Preverjanje podatkov se izvede tako, da se ugotavlja, ali
izvajalec, ki je vpisan v evidenco RO, na podlagi podatkov iz predloženih
dokumentov in dokumentov AJPES izpolnjuje pogoje, določene v tem pravilniku. Če
agencija ugotovi, da podatki v evidenci RO ne dokazujejo zahtevanih pogojev za
vpis izvajalca, ga pozove, da ji v 30 dneh od prejema poziva pošlje ustrezne
podatke.
15. člen
(izbris iz evidence RO)
(1) Izvajalec se na podlagi sklepa izbriše iz evidence
RO, če v skladu s prejšnjim členom:
-       
ne pošlje podatkov,
-       
podatkov ne pošlje pravočasno,
-       
pooblaščena oseba ugotovi, da poslani podatki ne dokazujejo
izpolnjevanja pogojev za vpis v evidenco RO.
(2) Agencija po uradni dolžnosti izbriše izvajalca iz
evidence RO na podlagi sklepa, če:
-       
pooblaščena oseba ugotovi, da je izvajalec izbrisan iz sodnega registra,
-       
pooblaščena oseba ugotovi, da izvajalec ni sporočal sprememb več kot
štiri leta,
-       
pooblaščena oseba ugotovi, da so bile izjave, ki so bile podlaga za vpis
v evidenco RO, neresnične in zato RO ne izpolnjuje pogojev za vpis v evidenco
RO,
-       
se pošta, poslana na naslov RO, ki je vpisan v evidencah AJPES, vrne z
oznako »neznan naslovnik«.
(3) Agencija pošlje izvajalcu obvestilo o izbrisu iz
evidence RO v osmih dneh od tega izbrisa.

Pravilnik o vsebini in načinu vodenja evidence
o izvajalcih raziskovalne in razvojne dejavnosti (Uradni list RS, št. 40/13) vsebuje naslednje prehodne in
končno določbo:
»V. PREHODNE IN KONČNA DOLOČBA
16. člen
(veljavnost
vpisa)
(1) Vsi izvajalci, ki so bili vpisani
v evidenco RO do uveljavitve tega pravilnika, ostanejo vpisani v evidenco RO.
(2) Vse vloge za vpis v evidenco RO,
ki bodo prispele na agencijo do dneva začetka uporabe tega pravilnika, bodo
obravnavane na podlagi Pravilnika o vsebini in načinu vodenja evidence o
izvajalcih raziskovalne in razvojne dejavnosti (Uradni list RS, št. 12/05,
122/06 in 55/11).
17. člen
(komisija)
Strokovni komisiji, ki je bila imenovana na
podlagi Pravilnika o vsebini in načinu vodenja evidence o izvajalcih
raziskovalne in razvojne dejavnosti (Uradni list RS, št. 12/05, 122/06 in
55/11) preneha mandat, ko odloči o zadnji vlogi, ki bo obravnavana v skladu z
določbo drugega odstavka prejšnjega člena.
18. člen
(rok za izdajo
in objavo obrazcev)
Direktor agencije mora obrazce iz 9. in 11.
člena izdati in objaviti do pričetka uporabe tega pravilnika.
19. člen
(prenehanje
veljavnosti dosedanjega pravilnika)
Z dnem pričetka uporabe tega pravilnika
preneha veljati Pravilnik o vsebini in načinu vodenja evidence o izvajalcih
raziskovalne in razvojne dejavnosti (Uradni list RS, št. 12/05, 122/06 in
55/11).
20. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
20. maja 2013.«.

Pravilnik o spremembi Pravilnika o vsebini in
načinu vodenja evidence o izvajalcih raziskovalne in razvojne dejavnosti
(Uradni list RS, št. 51/14) vsebuje naslednjo končno določbo:
»2. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.