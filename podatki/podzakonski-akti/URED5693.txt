I. SPLOŠNE DOLOČBE
1. člen
(vsebina)
Ta uredba določa fitosanitarne ukrepe za preprečevanje
širjenja in zatiranje zlate trsne rumenice, ki jo prenaša ameriški škržatek Scaphoideus
titanus Ball (v nadaljnjem besedilu: ameriški škržatek), meje ogroženega
območja, stroške izvedbe predpisanih ukrepov in njihovo financiranje, okvirni
program izvedbe ukrepov za preprečevanje širjenja in zatiranje ameriškega
škržatka, posebne naloge izvajalcev ukrepov na ogroženem območju, obveščanje in
poročanje o izvedenih ukrepih ter inšpekcijski nadzor.
2. člen
(pomen izrazov)
Izrazi, uporabljeni v tej uredbi, imajo naslednji pomen: 
-       
posebno nadzorovano območje za zlato trsno rumenico, ki jo povzroča
fitoplazma Grapevine flavescence dorée, je območje, določeno v skladu s
predpisom, ki ureja ukrepe za preprečevanje širjenja in zatiranje zlate trsne
rumenice; 
-       
ogroženo območje je tisti del posebno nadzorovanega območja za zlato
trsno rumenico, na katerem je navzoč ameriški škržatek in za katero je z oceno
tveganja ugotovljeno, da je na njem zaradi nevarnosti množičnega izbruha zlate
trsne rumenice, ki jo povzroča fitoplazma Grapevine flavescence dorée, treba
uvesti fitosanitarne ukrepe za nadzor ameriškega škržatka, ker bi sicer nastala
značilna gospodarska škoda na gostiteljskih rastlinah rodu Vitis za
saditev in pridelavo grozdja; 
-       
varovalni pas je del ogroženega območja, na katerem se izvajajo
fitosanitarni ukrepi z namenom preprečevanja širjenja zlate trsne rumenice in
zatiranja ameriškega škržatka ter obdaja: drevesnico, matični nasad oziroma
neokuženo mesto ali enoto pridelave sadilnega in razmnoževalnega materiala
gostiteljskih rastlin rodu Vitis; 
-       
rastna doba je obdobje aktivne rasti rastlin.
3. člen
(določitev mej ogroženega območja)
(1) Na ozemlju Republike Slovenije, ki se šteje za posebno
nadzorovano območje zaradi nevarnosti množičnega izbruha zlate trsne rumenice,
ki jo prenaša ameriški škržatek in povzroča gospodarsko škodo v kmetijstvu, se
lahko določijo meje ogroženih območij v naslednjih vinorodnih okoliših: 
-       
Prekmurje, 
-       
Štajerska Slovenija, 
-       
Bizeljsko-Sremič, 
-       
Dolenjska, 
-       
Bela Krajina, 
-       
Goriška Brda, 
-       
Vipavska dolina, 
-       
Kras in 
-       
Slovenska Istra. 
(2) Fitosanitarna uprava Republike Slovenije (v nadaljnjem
besedilu: uprava) določi meje ogroženih območij v vinorodnih okoliših iz
prejšnjega odstavka ter znotraj teh območij razmeji območja vinogradov, ki so
vpisani v register kmetijskih gospodarstev v skladu z zakonom, ki ureja
kmetijstvo, kjer se izvedejo ukrepi iz 5. člena te uredbe. 
(3) Ne glede na določbo prejšnjega odstavka uprava vključi
med ogrožena območja tudi druge površine, ki niso vpisane v register kmetijskih
gospodarstev, če se v naravi ali iz digitalnih orto-foto posnetkov ugotovi, da
pridelujejo trto in bi vinograd, na katerem ukrepi iz 5. člena te uredbe ne bi
bili izvedeni, ogrožal tržno pridelavo drugih imetnikov vinogradov oziroma
matičnjakov ali trsnice na ogroženem območju. 
(4) Pri natančni razmejitvi območij iz drugega in tretjega
odstavka tega člena in izvedbi ukrepov uprava upošteva z drugimi predpisi
določeno razmejitev žarišč in varnostnih območij, meje zemljišč glede na
kataster oziroma grafične enote rabe zemljišč kmetijskih gospodarstev (v
nadaljnjem besedilu: GERK), strnjenost vinogradniških površin na območju,
naravne meje in bližino žarišč. 
(5) Če uprava na podlagi ocene tveganja ugotovi, da je treba
uvesti ukrepe, določene s to uredbo, proti ameriškemu škržatku tudi na drugih
območjih, kot so določena v prvem odstavku tega člena, taka območja vključi med
ogrožena območja iz drugega odstavka tega člena, če mejijo na ogrožena območja
iz prvega odstavka tega člena. 
(6) Seznam ogroženih območij se objavlja na krajevno običajen
način in je dostopen pri upravi in na njenih spletnih straneh kot: 
-       
besedilni del, ki za vsako območje vsebuje popis kmetijskih gospodarstev
najmanj z navedbo osebnega imena in naslova nosilca ter številke GERK ali
parcelne številke in katastrske občine, vključno s površino zemljišča ter
navedeno rabo: vinogradi ali matičnjaki; 
-       
grafični del, ki je prikaz zemljišč na topografski karti v ustreznem
merilu.
II. FITOSANITARNI UKREPI
4. člen
(program izvedbe ukrepov)
(1) Uprava pripravi za območja iz drugega in tretjega
odstavka prejšnjega člena program izvedbe ukrepov za preprečevanje širjenja in
zatiranje ameriškega škržatka. Program pripravi v skladu z okvirnim programom
izvedbe ukrepov iz Priloge, ki je sestavni del te uredbe, in vsebuje zlasti: 
-       
povzetek ocene tveganja, iz katere je razvidno, zakaj je treba uvesti
ukrepe za nadzor ameriškega škržatka; 
-       
metode dela pri izvedbi ukrepov; 
-       
vrsto, način in intenzivnost uporabljenih fitosanitarnih ukrepov; 
-       
faze izvajanja ukrepov; 
-       
čas izvedbe fitosanitarnih ukrepov in 
-       
stroške fitosanitarnih ukrepov. 
(2) Posamezen strošek fitosanitarnih ukrepov iz programa iz
prejšnjega odstavka se lahko spremeni do 20 odstotkov znotraj vrednosti
programa. Skupna višina sredstev za izvedbo ukrepov je določena v 6. točki
Priloge te uredbe.
5. člen
(ukrepi za preprečevanje širjenja in zatiranje ameriškega
škržatka)
(1) Imetniki vinogradov morajo: 
-       
zatirati ameriškega škržatka v skladu s to uredbo; 
-       
izkrčiti vinograd, če ne želijo več obdelovati vinograda na ogroženem
območju; 
-       
voditi evidenco o izvedenih ukrepih, zlasti datum, vrsto in količino
fitofarmacevtskega sredstva. 
(2) Na ogroženem območju iz 3. člena te uredbe ob upoštevanju
razvojnega kroga ameriškega škržatka izvajalec iz prvega odstavka 6. člena te
uredbe izvaja naslednje ukrepe spremljanja: 
-       
spremlja izleganje, rast in razvoj ličink ameriškega škržatka s pomočjo
vizualnih pregledov in lovnih pripomočkov, z namenom določitve faze izvajanja
ukrepov, ter ugotavlja množičnost pojava odraslega ameriškega škržatka na
opazovalnih točkah z rumenimi lepljivimi ploščami in opazovanji znamenj napada
na rastlinah; 
-       
spremlja vremenske razmere, zlasti temperaturo zraka in tal ter količino
padavin, ki lahko bistveno vplivajo na učinkovitost izvedenih ukrepov; 
-       
preveri učinkovitost izvedenih ukrepov v mesecu, ki sledi izvedbi
ukrepov s pregledom nastavljenih rumenih lepljivih plošč ter določi vrsto,
način in intenzivnost izvedbe predvidenih fitosanitarnih ukrepov, da se
prepreči naraščanje številčnosti ameriškega škržatka; 
-       
pri imetniku vinograda preveri evidenco o izvedenih ukrepih, zlasti
datum, porabo sredstva za zatiranje in čas izvedbe ukrepa. 
(3) Izvajalec iz prvega odstavka 6. člena te uredbe lahko
zaradi ugotavljanja množičnosti ameriškega škržatka v vinogradu, ki ne leži na
ogroženem območju iz 3. člena te uredbe, izvede ukrepe iz prve in druge alinee
prejšnjega odstavka ter o ugotovitvah obvesti upravo. Če ugotovi množični pojav
ameriškega škržatka, predlaga upravi, da ta vinograd uvrsti med ogrožena
območja še v isti ali v naslednji rastni dobi. 
(4) Ne glede na določbo prejšnjega odstavka lahko imetnik
obvesti upravo, da je ugotovil množični pojav ameriškega škržatka v vinogradu,
ki ne leži na ogroženem območju. Uprava ta vinograd uvrsti med ogrožena območja
še v isti ali v naslednji rastni dobi, če je v njem tudi izvajalec iz prvega
odstavka 6. člena te uredbe ugotovil množični pojav ameriškega škržatka. 
(5) Na ogroženem območju iz 3. člena te uredbe ob upoštevanju
razvojnega kroga ameriškega škržatka izvajalec iz prvega oziroma drugega
odstavka 6. člena te uredbe izvaja naslednje ukrepe za zatiranje ameriškega
škržatka: 
-       
seznani imetnika vinograda o času, vrsti in načinu izvedbe ukrepov za
zatiranje ameriškega škržatka ter o pravilni uporabi fitofarmacevtskih
sredstev, predpisani z zakonom, ki ureja fitofarmacevtska sredstva; 
-       
v vinogradih pregleda in zabeleži število osebkov ameriškega škržatka na
nastavljenih rumenih lepljivih ploščah; 
-       
o najdbi opuščenega vinograda na ogroženem območju obvesti pristojnega
inšpektorja; 
-       
pri imetniku vinograda preveri evidenco o izvedenih ukrepih, zlasti
datum, porabo sredstva za zatiranje in čas izvedbe ukrepa. 
(6) Ne glede na določbo prve alinee prejšnjega odstavka
uprava imetnikom vinogradov na ogroženem območju posreduje obvestila, v katerih
jih seznani o času, vrsti in načinu izvedbe ukrepov za zatiranje ameriškega
škržatka, ki so jih dolžni izvesti v skladu z načrtom ukrepov obvladovanja
trsnih rumenic, ki ga sprejme uprava v skladu s predpisom o ukrepih za
preprečevanje širjenja in zatiranje zlate trsne rumenice. 
(7) Imetnik vinograda izvede ukrepe za zatiranje ameriškega
škržatka iz prejšnjega odstavka na podlagi spremljanja ameriškega škržatka v
vinogradih s pomočjo rumenih lepljivih plošč.
III. NALOGE, POOBLASTILA, OBVEŠČANJE IN INŠPEKCIJSKI NADZOR
6. člen
(naloge in pooblastila)
(1) Ukrepe iz drugega, tretjega, četrtega in petega odstavka
prejšnjega člena lahko opravljajo tisti izvajalci, ki jim je na podlagi zakona,
ki ureja zdravstveno varstvo rastlin, dodeljeno javno pooblastilo za naslednje
naloge: 
1.     
spremljanje navzočnosti ameriškega škržatka z vizualnimi pregledi
vinogradov, 
2.     
po potrebi odvzem vzorcev škržatkov za laboratorijsko določitev, 
3.     
ugotavljanje zastopanosti ameriškega škržatka na površini vinogradov in
matičnjakov, 
4.     
evidentiranje prijavljenih in na drug način odkritih opuščenih
vinogradov, 
5.     
izdelava tematskih kart in drugih prikazov prostorskih analiz posebno
nadzorovanega območja, 
6.     
izdelava strokovnih podlag pri določitvi ogroženih območij zaradi
ameriškega škržatka, 
7.     
izdajanje strokovnih navodil in opredelitev ukrepov za preprečevanje in
zatiranje ameriškega škržatka, 
8.     
izvajanje ukrepov za preprečevanje in zatiranje ameriškega škržatka, 
9.     
priprava poročil, analiz, informacij in drugih gradiv, vzpostavitev in
vodenje informacijskega sistema na področju zdravstvenega varstva rastlin, 
10.  
sodelovanje z drugimi organi in organizacijami v državi in tujini na
področju varstva rastlin. 
(2) Ne glede na določbe prejšnjega odstavka lahko naloge
izvajalcev ukrepov iz petega odstavka prejšnjega člena opravljajo tudi
izvajalci, ki jih uprava izbere na javnem razpisu, če izpolnjujejo zahteve za
izvajalce varstva rastlin po zakonu, ki ureja fitofarmacevtska sredstva.
Podrobnejši pogoji se določijo z javnim razpisom. 
(3) Na javnem razpisu uprava izbere tudi dobavitelje rumenih
lepljivih plošč in drugega materiala za izvajanje nalog iz prvega in drugega odstavka
tega člena. Podrobnejši pogoji se določijo z javnim razpisom. 
(4) Uprava z izvajalci iz prvega, drugega in tretjega
odstavka tega člena sklene naročilo ali pogodbo, s katerim podrobneje opredeli
njihove naloge, vsebino poročil o izvedenih ukrepih in način financiranja teh
nalog. 
(5) Za usklajevanje dela izvajalcev iz tega člena, njihovo
poročanje in izmenjavo informacij med njimi skrbi uprava.
7. člen
(sodelovanje in obveščanje)
(1) Uprava pri pripravljanju in izvajanju programa ukrepov po
tej uredbi sodeluje s pristojnimi organi in organizacijami v Republiki
Sloveniji z namenom informiranja, usposabljanja in iskanja rešitev za zatiranje
škodljivih organizmov. 
(2) Uprava v strokovnih zadevah, ki se nanašajo na program
izvajanja ukrepov in glede postopkov ter ukrepov po tej uredbi, sodeluje s
pristojnimi organi za zdravstveno varstvo rastlin držav članic Evropske unije
in tretjih držav. 
(3) Uprava v skladu z zakonom, ki ureja zdravstveno varstvo
rastlin, ter mednarodnimi konvencijami in sporazumi, ki obvezujejo Republiko
Slovenijo, poroča o pojavu škodljivih organizmov in izvedenih ukrepih. 
(4) Uprava objavi na svoji spletni strani poročilo o nadzoru
škodljivih organizmov do konca koledarskega leta za preteklo enoletno obdobje.
8. člen
(inšpekcijski nadzor)
(1) Nadzor nad izvajanjem določb te uredbe opravlja v skladu
z zakonom, ki ureja zdravstveno varstvo rastlin, fitosanitarna inšpekcija. 
(2) Nadzor obdelanosti vinogradov lastnika, zakupnika ali
drugega uporabnika kmetijskih zemljišč na predpisan način in kot dober gospodar
opravlja v skladu z zakonom, ki ureja varstvo kmetijskih zemljišč, kmetijska
inšpekcija. 
(3) Ne glede na določbo prvega odstavka tega člena druge
inšpekcijske in nadzorne službe, ki pri svojem delu pridejo v stik ali izvejo
za neizvajanje ukrepov iz te uredbe, o tem obvestijo pristojno fitosanitarno
inšpekcijo. 
(4) Ne glede na določbo drugega odstavka tega člena druge
inšpekcijske in nadzorne službe, ki pri svojem delu pridejo v stik ali izvejo
za opuščene vinograde, o tem obvestijo pristojno fitosanitarno ali kmetijsko
inšpekcijo.
IV. PREHODNA IN KONČNA DOLOČBA
9. člen
(neregistrirani vinogradi na ogroženem območju)
Vinograde na ogroženem območju, ki niso evidentirani v
Registru kmetijskih gospodarstev v skladu z zakonom, ki ureja kmetijstvo, lahko
do pridobitve številke GERK uprava v seznamu iz šestega odstavka 3. člena te
uredbe vodi po parcelni številki in katastrski občini.
10. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-12/2011
Ljubljana, dne 26. maja 2011
EVA 2011-2311-0065
Vlada Republike Slovenije
Borut Pahor l.r. 
Predsednik

Priloga:
Okvirni program izvedbe ukrepov za preprečevanje širjenja in zatiranje
ameriškega škržatka