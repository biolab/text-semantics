I. UVODNE DOLOČBE
1. člen
Ta uredba ureja pogoje in postopke, ki jih morajo pri
zadolževanju upoštevati pravne osebe javnega sektorja iz 87. člena Zakona o
javnih financah (Uradni list RS, št. 79/99, 124/00, 79/01, 30/02, 56/02 – ZJU,
127/06 – ZJZP, 14/07 – ZSPDPO, 109/08 in 49/09), ki jih v seznamu s sklepom
določi Vlada Republike Slovenije (v nadaljnjem besedilu: pravne osebe).
2. člen
(1) Pravne osebe morajo poročati o stanju svoje zadolženosti
na način, v obliki in v rokih, ki jih določa pravilnik, ki ga predpiše
minister, pristojen za finance. 
(2) Pravne osebe morajo ravnati v skladu s prejšnjim
odstavkom tudi, kadar jim za zadolžitev ni treba pridobiti soglasja k
zadolžitvi v skladu s to uredbo.
3. člen
(1) Zadolžitev po tej uredbi pomeni: 
a)     najem
posojila ali kredita, 
b)     izdajo
jamstva za obveznosti druge pravne osebe iz naslova kreditov, posojil ali
dolžniških vrednostnih papirjev, 
c)     izdajo
dolžniških vrednostnih papirjev, 
d)     finančni
najem (lizing) pri zadolževanju pravnih oseb, ki so na seznamu iz 1. člena te
uredbe in hkrati v skladu s standardno klasifikacijo institucionalnih sektorjev
razvrščene v sektor S 13. DRŽAVA, 
e)     plasmaji
prostih denarnih sredstev (zadolžitve) med povezanimi družbami. 
(2) Krediti po tej uredbi so tudi okvirni krediti, krediti po
načelu tekočega računa in revolving krediti. Za višino zadolžitve se pri teh
kreditih šteje zgornji limit odobrenega kredita. 
(3) Med zadolžitve po tej uredbi ne sodijo blagovni krediti.
II. SPLOŠNE DOLOČBE O POSTOPKU ZADOLŽEVANJA
Načrt predvidenih črpanj in odplačil
4. člen
(1) Pravne osebe, ki se nameravajo zadolžiti v naslednjih
treh koledarskih letih, morajo ministrstvu za finance v skladu s pravilnikom,
ki ga predpiše minister, pristojen za finance, najpozneje do 1. septembra
tekočega leta poslati načrt, iz katerega je razviden obseg predvidenih črpanj
in odplačil zadolžitev. 
(2) Pravne osebe morajo ravnati v skladu s prejšnjim
odstavkom, kadar jim za prihodnje zadolžitve ni treba pridobiti soglasja k
zadolžitvi v skladu s to uredbo.
III. VLOGA ZA PRIDOBITEV SOGLASJA MINISTRSTVA ZA FINANCE K
ZADOLŽITVI
5. člen
(1) Pravna oseba, ki se namerava zadolžiti, mora pred
začetkom postopka zadolževanja (pri čemer se šteje za začetek postopka zadolževanja
objava vabila k oddaji ponudb za zadolžitev) pridobiti pisno soglasje k začetku
postopka zadolževanja ali soglasje k zadolžitvi. V vlogi za pridobitev soglasja
mora pravna oseba navesti: 
a)    
osnovne elemente zadolžitve (višino glavnice, valuto zadolžitve,
predvideno obrestno mero, predvidene stroške zadolžitve, ročnost, predvidene
roke črpanj), 
b)    
predvideni časovni potek zadolžitve (objava vabila za dajanje ponudb,
pridobitev prvega osnutka pogodbe o zadolžitvi, sklenitev pogodbe o
zadolžitvi), 
c)    
morebitna zavarovanja (garancije, hipoteke in podobno), 
d)    
namen zadolžitve. 
(2) K vlogi za pridobitev soglasja k začetku postopka
zadolževanja ali soglasja k zadolžitvi mora pravna oseba pri dolgoročni
zadolžitvi, kratkoročni zadolžitvi iz tretjega odstavka 14. člena te uredbe ter
zadolžitvi z izdajo jamstva drugi pravni osebi iz prvega odstavka 16. člena te
uredbe priložiti tudi pozitivno mnenje resornega ministrstva (razen kadar je
resorno ministrstvo ministrstvo za finance). V mnenju mora resorno ministrstvo
navesti: 
-       
razloge za zadolževanje pravne osebe, 
-       
akt, na podlagi katerega se pravna oseba namerava zadolžiti, 
-       
vire za odplačilo zadolžitve, 
-       
izjavo, da je zadolžitev skladna s predpisi, ki urejajo delovanje pravne
osebe. 
Mnenje resornega ministrstva mora biti dano
za vsak postopek zadolževanja posebej. 
(3) K vlogi za pridobitev soglasja k začetku postopka
zadolževanja ali soglasja k zadolžitvi mora pravna oseba pri dolgoročni
zadolžitvi priložiti osnutek vabila k oddaji ponudb. Vabilo mora med drugim
vsebovati predvidene osnovne elemente zadolžitve iz prvega odstavka tega člena.
Ministrstvo za finance po prejemu preuči osnutek vabila k oddaji ponudb in po
potrebi najpozneje v roku sedmih delovnih dni po prejemu osnutka vabila
zahteva, da pravna oseba dopolni osnutek vabila k oddaji ponudb. 
(4) Ministrstvo za finance lahko zahteva tudi dopolnitev
podatkov in dokumentacije v primeru dodatne presoje potrebnosti in
učinkovitosti zadolžitve. 
(5) Ministrstvo za finance mora najpozneje v roku desetih
delovnih dni po prejemu vloge poslati pravni osebi odgovor na vlogo za
pridobitev soglasja k zadolžitvi.
IV. SOGLASJE MINISTRSTVA ZA FINANCE K DOLGOROČNI ZADOLŽITVI
Soglasje k dolgoročni zadolžitvi
6. člen
(1) Po pridobitvi popolne vloge iz prejšnjega člena
ministrstvo za finance izda soglasje k dolgoročni zadolžitvi, če je višina
posamezne dolgoročne zadolžitve nižja od dveh milijonov EUR ali če pravna oseba
z dodatkom k obstoječi pogodbi o dolgoročni zadolžitvi podaljšuje ročnost
zadolžitve. 
(2) Po pridobitvi popolne vloge iz prvega odstavka prejšnjega
člena ministrstvo za finance izda soglasje k dolgoročni zadolžitvi, če pravna
oseba z dodatkom k obstoječi pogodbi o zadolžitvi podaljšuje črpanje zadolžitve
preko koledarskega leta. 
(3) V postopku dolgoročne zadolžitve iz prvega odstavka tega
člena mora pravna oseba smiselno upoštevati načelo konkurenčnosti ponudb in
povabiti k oddaji ponudb najmanj pet ponudnikov, od katerih morajo poslati
popolno ponudbo najmanj trije ponudniki. 
(4) Pravna oseba mora v postopku dolgoročne zadolžitve iz
prvega odstavka tega člena na zahtevo ministrstva za finance dostaviti tudi
poročilo ali dokumentacijo, iz katere je razvidno, da je upoštevala določbo
prejšnjega odstavka.
Soglasje k začetku postopka dolgoročnega zadolževanja
7. člen
(1) Pravna oseba mora pridobiti soglasje k začetku postopka
dolgoročnega zadolževanja v naslednjih primerih: 
-       
če znaša višina posamezne dolgoročne zadolžitve dva milijona EUR ali
več, 
-       
za vsak posel dolgoročne zadolžitve, če predvidena skupna nova dolgoročna
zadolžitev pravne osebe v tekočem koledarskem letu preseže dva milijona EUR, 
-       
če namerava zadolžitev zavarovati z državnim poroštvom. 
(2) Po pridobitvi popolne vloge iz 5. člena te uredbe
ministrstvo za finance izda soglasje k začetku postopka dolgoročnega
zadolževanja. 
(3) V postopku zadolžitve iz tega člena mora pravna oseba
upoštevati načelo konkurenčnosti ponudb in k oddaji ponudb povabiti najmanj
deset ponudnikov, od katerih morajo poslati popolno ponudbo najmanj trije
ponudniki.
8. člen
(1) V soglasju k dolgoročni zadolžitvi ali soglasju k začetku
postopka dolgoročnega zadolževanja ministrstvo za finance navede rok, do
katerega mora pravna oseba skleniti pogodbo ali dodatek k pogodbi o zadolžitvi.
Rok, ki ga določi ministrstvo za finance za sklenitev pogodbe ali dodatka k
pogodbi o zadolžitvi, se lahko izjemoma podaljša, če sklenitev posla ni mogoča
v danem roku. 
(2) Zneski iz prvega odstavka 6. člena te uredbe in prvega
odstavka prejšnjega člena se med postopkom zadolžitve pri zadolževanju v tuji valuti
preračunavajo v EUR in obratno po tečaju Banke Slovenije – referenčnem tečaju
ECB na dan vložitve vloge za izdajo soglasja k začetku postopka dolgoročne
zadolžitve ali soglasja k dolgoročni zadolžitvi. 
(3) Ministrstvo za finance v postopku izdaje soglasja za
zadolžitve, zavarovane z državnim poroštvom, preveri tudi izvajanje pravil
državnih pomoči najpozneje do izdaje končnega soglasja k dolgoročni zadolžitvi.
Imenovanje finančnega in pravnega svetovalca
9. člen
V primerih iz prvega odstavka 7. člena te uredbe mora pravna
oseba imenovati neodvisnega finančnega in pravnega svetovalca z ustrezno
strokovno usposobljenostjo in ustreznimi izkušnjami, ki opravljata posle
svetovanja v zvezi s sestavo vabila k oddaji ponudb za zadolžitev, izbiro
kreditodajalca, pogajanji o vsebini pogodbe o zadolžitvi in drugimi potrebnimi
dejavnostmi v postopku zadolžitve. Finančni svetovalec je lahko le pravna
oseba, pravni svetovalec pa je lahko tudi odvetnik.
Končno soglasje k dolgoročni zadolžitvi
10. člen
(1) Po zbranih ponudbah mora pravna oseba v primerih iz
prvega odstavka 7. člena te uredbe predložiti ministrstvu za finance vlogo za
izdajo končnega soglasja k dolgoročni zadolžitvi, ki ji mora biti priloženo
poročilo neodvisnega finančnega in pravnega svetovalca ter končna različica
pogodbe o dolgoročni zadolžitvi. 
(2) Iz vloge mora biti razviden seznam povabljenih ponudnikov
zadolžitve in seznam ponudnikov, ki so poslali veljavno ponudbo. 
(3) Iz poročila neodvisnega finančnega svetovalca mora biti
razvidna primerjava sestavin posameznih ponudb, ki jih je določila pravna oseba
v vabilu k oddaji ponudb iz 5. člena te uredbe (obrestna mera, stroški, ročnost
in druge finančni sestavine zadolžitve). Poročilo finančnega svetovalca mora
vsebovati tudi izračun efektivne obrestne mere, iz katerega je razvidna
primerjava posameznih ponudb. 
(4) Iz poročila pravnega svetovalca mora biti razvidna
primerjava pravnih elementov v posameznih pogodbah o zadolžitvi (na primer
zavarovanja, določbe o predčasni izpolnitvi, bistvene obveznosti dolžnika in
podobno), iz katere izhaja, katera pogodba je pravno ugodnejša za
kreditojemalca, ter potek pogajanj o vsebini končne različice pogodbe o
zadolžitvi z izbranim ponudnikom. 
(5) Ministrstvo za finance po prejemu preuči vlogo za izdajo
končnega soglasja k dolgoročni zadolžitvi, poročilo pravnega in poročilo
finančnega svetovalca ter končno različico pogodbe o dolgoročni zadolžitvi in
po potrebi zahteva dopolnitev ali popravek vloge, poročil in končne različice
pogodbe o dolgoročni zadolžitvi.
11. člen
Po pridobitvi popolne in pravilne dokumentacije iz prejšnjega
člena izda ministrstvo za finance najpozneje v roku desetih delovnih dni po
prejemu dokumentacije končno soglasje k dolgoročni zadolžitvi pravne osebe v
primerih zadolžitve iz prvega odstavka 7. člena te uredbe.
V. DRŽAVNO POROŠTVO
12. člen
Če je za zavarovanje zadolžitve pravne osebe predvideno
državno poroštvo, ministrstvo za finance ob soglasju k začetku postopka
dolgoročnega zadolževanja pošlje pravni osebi, razen pri zadolžitvi pri
mednarodni finančni organizaciji, osnutek poroštvene pogodbe, ki ga mora pravna
oseba priložiti k vabilu za oddajo ponudb.
VI. SOGLASJE MINISTRSTVA ZA FINANCE H KRATKOROČNI ZADOLŽITVI
Soglasje h kratkoročni zadolžitvi z možnostjo večkratnega
črpanja in odplačila zadolžitve
13. člen
(1) Kratkoročne zadolžitve z možnostjo večkratnega črpanja in
odplačila zadolžitve so revolving zadolžitve, okvirne zadolžitve, zadolžitve v
obliki limita na transakcijskem računu, zadolžitve pri enotnem zakladniškem
računu države in druge podobne zadolžitve, pri katerih ima dolžnik možnost
ponovno črpati že odplačane zneske zadolžitve do dogovorjene višine. 
(2) Pravna oseba mora pred začetkom postopka zadolževanja
vložiti pri ministrstvu za finance vlogo za izdajo soglasja v skladu s prvim
odstavkom 5. člena te uredbe, če prvo črpanje in zadnje odplačilo ne zapadeta v
istem koledarskem letu. 
(3) Po pridobitvi popolne vloge ministrstvo za finance izda
soglasje h kratkoročni zadolžitvi. 
(4) V soglasju h kratkoročni zadolžitvi ministrstvo za
finance navede rok, do katerega mora pravna oseba skleniti pogodbo o
zadolžitvi. Rok, ki ga določi ministrstvo za finance za sklenitev pogodbe o
zadolžitvi, se lahko izjemoma podaljša, če sklenitev posla ni mogoča v danem
roku.
Soglasje k navadni kratkoročni zadolžitvi
14. člen
(1) Med navadne kratkoročne zadolžitve po tej uredbi se
štejejo vse kratkoročne zadolžitve, ki ne predstavljajo kratkoročne zadolžitve
iz prvega odstavka prejšnjega člena. 
(2) Pravna oseba mora pred začetkom postopka zadolževanja
vložiti pri ministrstvu za finance vlogo za izdajo soglasja za kratkoročno
zadolžitev v skladu s prvim odstavkom 5. člena te uredbe, če prvo črpanje in
zadnje odplačilo ne zapadeta v istem koledarskem letu ali če je skupna ročnost
zadolžitve, ki jo pravna oseba podaljšuje z dodatkom k obstoječi kratkoročni
pogodbi o zadolžitvi, daljša od enega leta. 
(3) Pravna oseba mora v skladu z drugim odstavkom 5. člena te
uredbe k vlogi iz prejšnjega odstavka priložiti tudi pozitivno mnenje resornega
ministrstva (razen kadar je resorno ministrstvo ministrstvo za finance) v
naslednjih primerih: 
-       
če znaša višina posamezne kratkoročne zadolžitve štiri milijone EUR ali
več, 
-       
za vsak posel kratkoročne zadolžitve, če skupna višina predvidenih novih
kratkoročnih zadolžitev pravne osebe v tekočem koledarskem letu preseže štiri
milijone EUR, 
-       
če pravna oseba z dodatkom h kreditni pogodbi podaljšuje ročnost
kratkoročne zadolžitve. 
(4) Pravna oseba lahko z dodatki k obstoječi kreditni pogodbi
podaljšuje kratkoročno zadolžitev le toliko časa, dokler skupna ročnost
zadolžitve ne preseže dve leti. 
(5) Po pridobitvi popolne vloge ministrstvo za finance izda
soglasje h kratkoročni zadolžitvi. 
(6) V soglasju h kratkoročni zadolžitvi ministrstvo za
finance navede rok, do katerega mora pravna oseba skleniti pogodbo o
zadolžitvi. Rok, ki ga določi ministrstvo za finance za sklenitev pogodbe o
zadolžitvi, se lahko izjemoma podaljša, če sklenitev posla ni mogoča v danem
roku.
15. člen
(1) V postopku iz prejšnjega člena mora pravna oseba smiselno
upoštevati načelo konkurenčnosti ponudb in povabiti k oddaji ponudb najmanj pet
ponudnikov, od katerih morajo poslati popolno ponudbo najmanj trije ponudniki. 
(2) Pravna oseba mora na zahtevo ministrstva za finance
dostaviti tudi poročilo ali dokumentacijo, iz katere je razvidno, da je
upoštevala določbo prejšnjega odstavka.
VII. IZDAJANJE JAMSTEV ZA OBVEZNOSTI DRUGE PRAVNE OSEBE
16. člen
(1) Pravna oseba se lahko zadolži z izdajo jamstva za obveznosti
druge pravne osebe iz naslova kreditov, posojil ali dolžniških vrednostnih
papirjev le po predhodnem pisnem soglasju ministrstva za finance, če jamstvo
zapade v drugem koledarskem letu. 
(2) Pravna oseba mora pred začetkom postopka zadolževanja iz
prejšnjega odstavka vložiti pri ministrstvu za finance vlogo za izdajo soglasja
za zadolžitev z izdajo jamstva drugi pravni osebi smiselno v skladu s prvim
odstavkom 5. člena te uredbe ter priložiti pozitivno mnenje resornega
ministrstva (razen kadar je resorno ministrstvo ministrstvo za finance)
smiselno v skladu z drugim odstavkom 5. člena te uredbe. 
(3) Po pridobitvi popolne vloge ministrstvo za finance izda
soglasje k zadolžitvi z izdajo jamstva za zadolžitev druge pravne osebe. 
(4) Ministrstvo za finance do izdaje soglasja za zadolžitve
iz prvega odstavka tega člena preveri tudi izvajanje pravil državnih pomoči. 
(5) Določbe tega člena se ne uporabljajo za pravne osebe, ki
v skladu z zakonom opravljajo dejavnost izdajanja jamstev drugim pravnim osebam.
VIII. ZAKLJUČEK POSTOPKA ZADOLŽEVANJA
17. člen
Pravna oseba mora ministrstvu za finance najpozneje v desetih
dneh po sklenitvi pogodbe o zadolžitvi ali dodatka k pogodbi o zadolžitvi
poslati kopijo te pogodbe ali dodatka k pogodbi ali druge listine o zadolžitvi,
pri jamstvu za obveznosti druge pravne osebe pa kopijo pogodbe o zadolžitvi in
jamstvene pogodbe.
18. člen
Če pravna oseba med postopkom zadolževanja ugotovi, da do
sklenitve posla ne bo prišlo, mora o tem nemudoma obvestiti ministrstvo za
finance in navesti razloge, zaradi katerih posel ne bo sklenjen.
IX. NAČELO KONKURENČNOSTI PONUDB V POSTOPKIH ZADOLŽEVANJA PO
6., 7. IN 14. ČLENU TE UREDBE
19. člen
Pravna oseba mora pri zbiranju ponudb upoštevati načelo
konkurenčnosti ponudb. Ponudbe morajo biti dane za celotni znesek povpraševanja
in v okviru pogojev, ki jih pravna oseba določi v vabilu k oddaji ponudb, sicer
se ne štejejo za popolne.
20. člen
Ponudba, ki jo da več ponudnikov skupaj, se šteje za eno
ponudbo. En ponudnik lahko da samostojno ponudbo ali pa sodeluje pri skupni
ponudbi več ponudnikov. Ponudniki, ki so v postopku zadolževanja dali vsak
svojo samostojno ponudbo, lahko združijo ponudbo šele, ko je eden izmed njih
izbran po postopku iz te uredbe.
21. člen
(1) Če pravna oseba zaradi višine zadolžitve, instrumenta
zadolžitve ali trenutnih razmer na finančnem trgu ne more ali ne bi mogla
pridobiti treh popolnih ponudb bank, lahko razdeli zadolževanje na več manjših
zneskov in pridobi tri ponudbe bank za vsak znesek zadolževanja. 
(2) Če razdelitev zadolžitve na več manjših zneskov ni
smotrna ali ne bi bila smotrna, ali če pravna oseba kljub razdelitvi zadolžitve
na več manjših zneskov ni uspela pridobiti treh popolnih ponudb za vsak znesek
zadolžitve, lahko ministrstvo za finance izjemoma izda končno soglasje k
dolgoročni zadolžitvi tudi, če pravna oseba pridobi manj kakor tri popolne
ponudbe.
X. IZJEME
22. člen
(1) Če se pravna oseba dolgoročno zadolžuje pri mednarodni
finančni organizaciji, se ji ni treba ravnati po tretjem odstavku 5. člena,
tretjem in četrtem odstavku 6. člena, tretjem odstavku 7. člena, po 9. in 10.
členu te uredbe. Pravna oseba mora pri zadolžitvah iz prvega odstavka 7. člena
te uredbe predložiti ministrstvu za finance tudi vlogo za izdajo končnega
soglasja in končno različico pogodbe o zadolžitvi. 
(2) Če se pravna oseba dolgoročno zadolžuje pri instituciji,
ki pridobiva kredit iz virov pri mednarodni finančni organizaciji, lahko ravna
v skladu s prejšnjim odstavkom, vendar le, če so pogoji takšne zadolžitve
ugodnejši od trenutnih pogojev zadolžitev pri poslovnih bankah. 
(3) Če se pravna oseba dolgoročno zadolžuje pri povezani
družbi, lahko ravna v skladu s prvim odstavkom tega člena, vendar le, če so
pogoji takšne zadolžitve ugodnejši od trenutnih pogojev zadolžitev pri
poslovnih bankah. 
(4) Če se pravna oseba kratkoročno zadolžuje pri povezani
družbi, ji ni treba ravnati v skladu s četrtim odstavkom 14. člena in 15.
členom te uredbe, vendar le, če so pogoji takšne zadolžitve ugodnejši od
trenutnih pogojev zadolžitev pri poslovnih bankah. 
(5) Pri zadolžitvi iz drugega, tretjega in četrtega odstavka
tega člena mora pravna oseba k vlogi za pridobitev soglasja ministrstva za
finance k zadolžitvi priložiti najmanj dve veljavni ponudbi drugih ponudnikov,
iz katerih je razvidno, da je zadolžitev pravne osebe pri instituciji, ki
pridobiva kredit iz virov pri mednarodni finančni organizaciji, ali zadolžitev
pri povezani družbi ugodnejša. 
(6) Ministrstvo za finance lahko po proučitvi vloge iz
tretjega odstavka tega člena od pravne osebe zahteva dopolnitev dokumentacije
ali ji naloži, da vodi postopek zadolžitve v skladu s 5., 6., 7., 9., 10., 14.
in 15. členom te uredbe.
XI. ZAVRNITEV IZDAJE SOGLASJA MINISTRSTVA ZA FINANCE K
ZADOLŽITVI
23. člen
Ministrstvo za finance lahko zavrne izdajo ustreznega
soglasja po tej uredbi, če ugotovi, da: 
a)     je bil v
nasprotju s tretjim odstavkom 5. člena te uredbe osnutek vabila za oddajo
ponudb neustrezen, pravna oseba pa ni predložila dopolnitve, 
b)     pravna
oseba ni dostavila dodatno zahtevanih podatkov in dokumentacije v skladu s
četrtim odstavkom 5. člena te uredbe, 
c)     poročilo
finančnih ali poročilo pravnih svetovalcev ni bilo ustrezno, pravna oseba pa ni
predložila dopolnitve (10. člen te uredbe), 
d)     pravna
oseba ministrstvu za finance ne pošilja ali pravočasno ne pošilja podatkov,
določenih v pravilniku iz 2. člena te uredbe, in kopij pogodb v skladu s 17.
členom te uredbe, 
e)     pogodba o
zadolžitvi vsebuje določbe, ki bi po mnenju ministrstva za finance lahko
škodljivo vplivale na položaj in poslovanje pravne osebe ali na položaj
Republike Slovenije kot poroka, lastnika, delničarja ali ustanovitelja, 
f)      pravna
oseba ni poslala načrta predvidenih črpanj in odplačil v skladu s 4. členom te
uredbe, 
g)     predvideno
zadolževanje ni bilo vključeno v kvoto zadolžitve pravnih oseb.
XII. KRŠITEV DOLOČB UREDBE
24. člen
Če se pravna oseba zadolži v nasprotju z določbami te uredbe,
lahko ministrstvo za finance odreče izdajo soglasja v poznejših postopkih
zadolževanja in o kršitvah uredbe obvesti Vlado Republike Slovenije ter ji v
skladu s svojimi pristojnostmi predlaga ustrezne ukrepe.
XIII. KONČNI DOLOČBI
25. člen
Z dnem uveljavitve te uredbe preneha veljati Uredba o pogojih
in postopkih zadolževanja pravnih oseb iz 87. člena Zakona o javnih financah
(Uradni list RS, št. 23/04, 56/05 in 65/06).
26. člen
Ta uredba začne veljati naslednji dan po objavi v Uradnem
listu Republike Slovenije.
Št. 00712-69/2009/7
Ljubljana, dne 17. decembra 2009
EVA 2009-1611-0017
Vlada Republike Slovenije
Borut Pahor l.r.
Predsednik