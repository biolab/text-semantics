1. člen
Ta pravilnik ureja pravila, pod katerimi
lahko po vzpostavitvi sistemov enotnega zakladniškega računa na ravni države
oziroma občin posredni uporabniki državnega in občinskih proračunov ter ožji
deli občin, ki so pravne osebe (v nadaljnjem besedilu: pravne osebe), nalagajo
prosta denarna sredstva.
2. člen
Prosta denarna sredstva so denarna
sredstva, ki še niso uporabljena v skladu z dejavnostjo posamezne pravne osebe
in ostanejo na podračunu, vključenem v sistem enotnega zakladniškega računa, po
plačilu obveznosti na določen dan.
3. člen
Pravna oseba lahko do določitve roka o
njeni vključitvi v sistem enotnega upravljanja s prostimi denarnimi sredstvi
enotnega zakladniškega računa samostojno upravlja s prostimi denarnimi
sredstvi.
Z določitvijo roka iz prejšnjega odstavka
je določen tudi skrajni datum zapadlosti posamezne nove vezave oziroma
nalaganja prostih denarnih sredstev pravne osebe, ki se vključuje v sistem
enotnega upravljanja v sistemu enotnega zakladniškega računa države oziroma
občine.
4. člen
Pri nalaganju prostih denarnih sredstev
morajo pravne osebe spoštovati načela varnosti, likvidnosti in donosnosti.
Prosta denarna sredstva se nalagajo v skladu s splošnimi predpisi in akti, ki
urejajo upravljanje za posamezno pravno osebo.
5. člen
Posredni uporabniki državnega proračuna
morajo upravljavcu sredstev sistema enotnega zakladniškega računa države
ponuditi prosta denarna sredstva, katerih znesek je enak ali višji od 50.000
eurov, pred sklenitvijo depozita ali nalaganjem teh sredstev v vrednostne
papirje, razen v primeru nalaganja v dolžniške vrednostne papirje, katerih
izdajatelj je Republika Slovenija. Skupni obseg naložb prostih denarnih
sredstev posameznega posrednega proračunskega uporabnika izven sistema enotnega
zakladniškega računa ne sme presegati 50.000 eurov.
Upravljavec sredstev sistema enotnega
zakladniškega računa države lahko v primeru neupoštevanja omejitev iz
prejšnjega odstavka obvesti pristojno ministrstvo.
Za pogoje in način ponudbe prostih denarnih
sredstev iz prvega odstavka se smiselno uporablja pravilnik, ki ureja
upravljanje z likvidnostjo v sistemu enotnega zakladniškega računa, v delu, ki
se nanaša na vloge denarnih sredstev.
Posredni uporabniki občinskega proračuna in
ožji deli občin, ki so pravne osebe, morajo za finance pristojnemu organu
občinske uprave na njegovo zahtevo ponuditi prosta denarna sredstva pred deponiranjem
ali nalaganjem teh sredstev v vrednostne papirje.
6. člen
Imetnik podračuna, ki želi na zakladniški
podračun položiti vlogo, jo predloži na način, kakor ga določa pravilnik, ki
ureja upravljanje likvidnosti v sistemu enotnega zakladniškega računa.
7. člen
Pogodbe, ki jih pravna oseba sklene za
vezavo prostih denarnih sredstev do določitve roka za vključitev v sistem
enotnega upravljanja, ostanejo v veljavi do izteka roka, za katerega so bile
sklenjene.
8. člen
Z dnem uveljavitve tega pravilnika preneha
veljati Pravilnik o nalaganju prostih denarnih sredstev posrednih uporabnikov
državnega in občinskih proračunov ter ožjih delov občin, ki so pravne osebe
(Uradni list RS, št. 42/03, 88/05 in 137/06).
9. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-441/2014/8
Ljubljana, dne 5. avgusta 2014
EVA 2014-1611-0044
dr. Uroš Čufer l.r.
Minister za finance