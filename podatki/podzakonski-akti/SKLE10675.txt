I. SPLOŠNE DOLOČBE
1. člen
(vsebina sklepa)
Ta sklep določa:
1.     
podrobnejša pravila glede skrbniških storitev za notranji sklad
zavarovalnice (v nadaljnjem besedilu: notranji sklad zavarovalnice),
2.     
podrobnejša pravila glede ločitve premoženja notranjega sklada
zavarovalnice,
3.     
podrobnejša pravila glede vrste poslov, katerih upravljavec notranjega
sklada zavarovalnice ne sme sklepati za račun notranjega sklada zavarovalnice
(v nadaljnjem besedilu: prepovedani posli z določenimi osebami),
4.     
način izračuna čiste vrednosti sredstev notranjega sklada in vrednosti
enote notranjega sklada zavarovalnice, kadar je notranji sklad zavarovalnice
razdeljen na enote, ter
5.     
način in roke za objavo čiste vrednosti sredstev notranjega sklada
zavarovalnice oziroma vrednosti enote notranjega sklada zavarovalnice, kadar je
notranji sklad zavarovalnice razdeljen na enote.
2. člen
(pravni okvir)
(1) Pri smiselni uporabi določil Zakona o investicijskih
skladih in družbah za upravljanje (Uradni list RS, št. 31/15, 81/15 in
77/16; v nadaljnjem besedilu: ZISDU-3) in določil Delegirane uredbe Komisije
(EU) 2016/438 z dne 17. 12. 2015 o dopolnitvi Direktive 2009/65/EU
Evropskega parlamenta in Sveta v zvezi z obveznostmi depozitarjev (UL L
št. 78 z dne 24. 3. 2016; v nadaljnjem besedilu: Uredba 438/2016/EU)
se za namene tega sklepa: 
-       
namesto pojma »družba za upravljanje«, uporablja pojem »zavarovalnica«, 
-       
namesto pojma »investicijski sklad« oziroma »vzajemni sklad« oziroma
»KNPVP« oziroma »splošni sklad«, uporablja pojem »notranji sklad
zavarovalnice«, 
-       
namesto pojma »imetnik enote«, uporablja pojem »zavarovalnica«, 
-       
namesto pojma »vlagatelj v investicijski sklad« oziroma »vlagatelj
KNPVP«, uporablja pojem »zavarovalec« in 
-       
namesto pojma »pravila upravljanja oziroma statut investicijskega
sklada«, uporablja pojem »pravila upravljanja, določena z zavarovalno pogodbo
in drugimi pravili, ki na podlagi določil zavarovalne pogodbe veljajo za
zavarovalno razmerje (v nadaljnjem besedilu: zavarovalna pogodba)«.
(2) Nobena oseba ne more delovati kot upravljavec
notranjega sklada zavarovalnice in hkrati biti njegov skrbnik.
II. PODROBNEJŠA PRAVILA GLEDE SKRBNIŠKIH STORITEV ZA
NOTRANJI SKLAD ZAVAROVALNICE
3. člen
(smiselna uporaba določb ZISDU-3 o skrbniških storitvah
v zvezi z upravljanjem vzajemnih skladov, in Uredbe 438/2016/EU)
(1) Če ni s tem sklepom drugače določeno, se za
opravljanje skrbniških storitev za notranji sklad zavarovalnice smiselno
uporabljajo določila ZISDU-3 o skrbniških storitvah v zvezi z upravljanjem
vzajemnih skladov in določila Uredbe 438/2016/EU, razen določil 3. točke prvega
odstavka 165. člena in četrtega odstavka 174. člena ZISDU-3 in
določil 4. člena Uredbe 438/2016/EU.
(2) Skrbnik na podlagi pogodbe o opravljanju skrbniških
storitev zagotovi, da se prihodek notranjega sklada zavarovalnice uporabi v
skladu z določili Zakona o zavarovalništvu (Uradni list RS, št. 93/15; v
nadaljnjem besedilu: ZZavar-1), tem sklepom, drugimi predpisi, izdanimi na
podlagi ZZavar-1 ter v skladu z določili zavarovalne pogodbe.
(3) Skrbnik Agenciji za zavarovalni nadzor na njeno
zahtevo posreduje poročila in informacije o vseh zadevah, pomembnih za
opravljanje nadzora nad opravljanjem skrbniških storitev za notranji sklad
zavarovalnice.
(4) Če skrbnik pri opravljanju skrbniških storitev za
notranji sklad zavarovalnice ugotovi domnevno nepravilnost, ki je posledica
aktivnosti oziroma opustitve zavarovalnice, ki upravlja notranji sklad
zavarovalnice, oziroma druge osebe, ki upravlja premoženje notranjega sklada
zavarovalnice, in bi lahko le ta predstavljala kršitev določil ZZavar-1, tega sklepa,
drugih predpisov, izdanih na podlagi ZZavar-1 ali določil zavarovalne pogodbe,
o tem poroča Agenciji za zavarovalni nadzor najkasneje v treh delovnih dneh od
dne, ko je bila domnevna nepravilnost ugotovljena.
(5) Za poročanje skrbnika Agenciji za zavarovalni nadzor
o zadevah iz četrtega odstavka tega člena se smiselno uporabljajo določila
podzakonskega predpisa, sprejetega na podlagi tretjega odstavka 167. člena
ZISDU-3, ki ureja poročanje skrbnika Agenciji za trg vrednostnih papirjev.
4. člen
(obveščanje o sklenjeni pogodbi o opravljanju skrbniških
storitev)
Zavarovalnica v osmih dneh poroča Agenciji za zavarovalni nadzor
o sklenitvi oziroma o vsaki spremembi pogodbe o opravljanju skrbniških storitev
za notranji sklad zavarovalnice iz 7. člena tega sklepa.
5. člen
(prenos opravljanja posameznih skrbniških storitev na drugo
osebo)
(1) Za prenos opravljanja posameznih skrbniških storitev za
notranji sklad zavarovalnice na drugo osebo se smiselno uporabljajo določila
ZISDU-3, ki urejajo prenos opravljanja posameznih skrbniških storitev za
vzajemni sklad na drugo osebo.
(2) Za namen tega sklepa opravljanje storitev poravnalnih
sistemov finančnih instrumentov, kot je določeno v 20. členu Zakona o trgu
finančnih instrumentov (Uradni list RS, št. 108/10 – ZTFI UPB3, 78/11,
55/12, 105/12, 63/13, 30/16 in 9/17; v nadaljnjem besedilu: ZTFI), ali
opravljanje podobnih storitev s poravnalnimi sistemi finančnih instrumentov
tretjih držav, ne šteje za prenos funkcij skrbništva.
6. člen
(skrbniške storitve)
(1) Pri opredelitvi obsega skrbniških storitev za
notranji sklad zavarovalnice se smiselno upoštevajo določila ZISDU-3, ki
opredeljujejo obseg skrbniških storitev za vzajemni sklad.
(2) Dodatno k skrbniškim storitvam iz prvega odstavka
tega člena, skrbnik na podlagi pogodbe o opravljanju skrbniških storitev
zavarovalnici redno zagotavlja tudi podroben popis vseh sredstev notranjega
sklada zavarovalnice.
(3) Za potrebe izvajanja aktivnosti iz tega sklepa mora
zavarovalnica zagotoviti vsa ustrezna pooblastila in soglasja, na podlagi
katerih ima skrbnik dostop oziroma možnost vpogleda v evidence premoženja
notranjega sklada zavarovalnice, ki se zaradi objektivnih razlogov nahaja pri
tretjih osebah.
(4) Za namen tega sklepa skrbnik v zvezi s hrambo
sredstev notranjega sklada zavarovalnice iz 180. člena ZISDU-3:
1.     
glede finančnih instrumentov:
- 
ima v skrbništvu vse finančne instrumente, ki jih je mogoče registrirati
v centralnem depoju in poddepoju, oziroma na računu finančnih instrumentov,
odprtem v poslovnih knjigah skrbnika, ter vse finančne instrumente, ki so lahko
skrbniku fizično izročeni;
- 
zagotovi, da so vsi finančni instrumenti, ki jih je mogoče registrirati
v centralnem depoju in poddepoju oziroma na računu finančnih instrumentov,
odprtem v poslovnih knjigah skrbnika v skladu z ZTFI, registrirani v poslovnih
knjigah skrbnika na ločenih računih, odprtih v korist notranjega sklada
zavarovalnice ali na ime zavarovalnice, ki deluje za račun notranjega sklada
zavarovalnice, zato da se lahko v vsakem trenutku v skladu z veljavnimi
predpisi jasno ugotovi, da pripadajo notranjemu skladu zavarovalnice;
2.     
glede drugih sredstev:
- 
preveri, da so takšna sredstva evidentirana v korist notranjega sklada
zavarovalnice ali so v lasti zavarovalnice, ki deluje v korist notranjega
sklada zavarovalnice, in sicer tako, da na podlagi informacij ali dokumentov,
ki jih zagotovi zavarovalnica, ter na podlagi zunanjih dokazov, če so na voljo,
oceni, ali so v korist notranjega sklada zavarovalnice ali v lasti
zavarovalnice, ki deluje za račun notranjega sklada zavarovalnice;
- 
vodi evidenco navedenih sredstev, za katere je prepričan, da so v lasti
notranjega sklada zavarovalnice ali zavarovalnice, ki deluje za račun
notranjega sklada zavarovalnice, in to evidenco posodablja.
7. člen
(pogodba o opravljanju skrbniških storitev)
(1) Zavarovalnica za račun notranjega sklada
zavarovalnice sklene s skrbnikom pisno pogodbo o opravljanju skrbniških
storitev za vsak notranji sklad, ki ga upravlja.
(2) S pogodbo o opravljanju skrbniških storitev se uredi
tudi pretok informacij, ki se štejejo za potrebne, da lahko skrbnik opravlja
funkcije za notranji sklad zavarovalnice, za katerega je bil imenovan kot
skrbnik.
(3) Za pogodbo o opravljanju skrbniških storitev
notranjega sklada zavarovalnice se smiselno uporabljajo določila ZISDU-3, ki
urejajo pogodbo o opravljanju skrbniških storitev za vzajemni sklad.
8. člen
(ponovna uporaba sredstev notranjega sklada zavarovalnice)
(1) Skrbnik ali tretja oseba, na katero je bila
prenesena funkcija skrbništva v skladu z določili tega sklepa, sredstev
notranjega sklada zavarovalnice, ki jih ima v skrbništvu, ne sme ponovno
uporabiti za lasten račun. Ponovna uporaba zajema vse posle s sredstvi
notranjega sklada zavarovalnice v skrbništvu, tudi in ne samo prenos,
zastavitev, prodajo in posojanje.
(2) Sredstva notranjega sklada zavarovalnice, ki so v
skrbništvu pri skrbniku, se lahko ponovno uporabijo le, kadar:
1.     
je ponovna uporaba opravljena za račun notranjega sklada zavarovalnice,
2.     
skrbnik izpolnjuje navodila zavarovalnice v imenu notranjega sklada
zavarovalnice,
3.     
je ponovna uporaba v korist notranjega sklada zavarovalnice in v
interesu zavarovalcev, ter
4.     
je posel krit z visokokakovostnim in likvidnim zavarovanjem, ki ga
notranji sklad zavarovalnice prejme v okviru ureditve prenosa lastninskih
pravic.
(3) Tržna vrednost zavarovanja iz 4. točke prejšnjega
odstavka je vseskozi najmanj tolikšna, kot je tržna vrednost ponovno
uporabljenih sredstev, povečana za ustrezno premijo.
9. člen
(odškodninska odgovornost skrbnika)
(1) Za odškodninsko odgovornost skrbnika notranjega
sklada zavarovalnice se smiselno uporabljajo določila ZISDU-3, ki urejajo
odškodninsko odgovornost skrbnika vzajemnega sklada.
(2) Odgovornosti skrbnika, ob upoštevanju tretjega
odstavka 169. člena ZISDU-3, ni mogoče pogodbeno omejiti ali izključiti,
morebitna tovrstna pogodba pa je nična.
III. PODROBNEJŠA PRAVILA GLEDE LOČITVE PREMOŽENJA
NOTRANJEGA SKLADA ZAVAROVALNICE
10. člen
(smiselna uporaba določb ZISDU-3 o ločitvi premoženja
vzajemnega sklada od premoženja družbe za upravljanje in od premoženja
skrbnika, in Uredbe 438/2016/EU)
(1) Zavarovalnica zagotovi ločitev premoženja notranjega
sklada zavarovalnice od premoženja zavarovalnice in drugega premoženja, ki ga
zavarovalnica upravlja, kakor tudi od premoženja upravljavca notranjega sklada
zavarovalnice in od drugega premoženja, ki ga upravljavec notranjega sklada
zavarovalnice upravlja, kadar zavarovalnica upravljanje premoženja notranjega
sklada zavarovalnice prenese na drugo osebo, ter od premoženja skrbnika.
(2) Če ni s tem sklepom drugače določeno, se za
zagotavljanje ločitve premoženja notranjega sklada zavarovalnice od premoženja
zavarovalnice oziroma od premoženja upravljavca notranjega sklada
zavarovalnice, ter od premoženja skrbnika notranjega sklada zavarovalnice,
smiselno uporabljajo določila ZISDU-3 o ločitvi premoženja vzajemnega sklada od
premoženja družbe za upravljanje in od premoženja skrbnika, in Uredbe
438/2016/EU.
11. člen
(posebni denarni račun)
(1) Na poseben denarni račun oziroma denarne račune notranjega
sklada zavarovalnice iz 179. člena ZISDU-3 se sprejemajo tudi vplačila
zavarovalnih premij v notranji sklad zavarovalnice, s tega računa pa se
opravljajo tudi izplačila odkupnih vrednosti.
(2) Skrbnik zagotovi, da se ne izvrši naloga
zavarovalnice za izplačilo v breme posebnega denarnega računa, če bi bilo tako
izplačilo v nasprotju s tem sklepom oziroma zavarovalno pogodbo.
12. člen
(ločitev naložb v nepremičnine)
Za naložbe notranjega sklada zavarovalnice v nepremičnine zavarovalnica
zagotovi, da se lastninska pravica v zemljiški knjigi vknjiži v korist
notranjega sklada zavarovalnice.
IV. PODROBNEJŠA PRAVILA GLEDE PREPOVEDANIH POSLOV Z
DOLOČENIMI OSEBAMI
13. člen
(smiselna uporaba določb ZISDU-3 in Uredbe 438/2016/EU)
(1) Če ni s tem sklepom drugače določeno, se za
prepovedane posle z določenimi osebami smiselno uporabljajo določila ZISDU-3,
ki urejajo vrste poslov, ki niso dopustne pri upravljanju vzajemnega sklada, in
Uredbe 438/2016/EU.
(2) Ne glede na določilo sedmega odstavka 162. člena
ZISDU-3, o naložbah oziroma poslih iz navedenega člena ZISDU-3 skrbnik
notranjega sklada zavarovalnice polletno poroča Agenciji za zavarovalni nadzor.
(3) Za poročanje skrbnika Agenciji za zavarovalni nadzor o
zadevah iz drugega odstavka tega člena se smiselno uporabljajo določila
podzakonskega predpisa, sprejetega na podlagi tretjega odstavka 167. člena
ZISDU-3, ki ureja poročanje skrbnika Agenciji za trg vrednostnih papirjev. 
(4) Posli iz 162. člena ZISDU-3 so predmet rednega
letnega revizijskega pregleda poslovanja notranjega sklada zavarovalnice.
Revizor v svojem poročilu napiše mnenje o izpolnjenosti pogojev iz
162. člena ZISDU-3 in mnenje o tem, ali sta skrbnik notranjega sklada
zavarovalnice in zavarovalnica pri takšni naložbi ravnala v najboljšem interesu
zavarovalcev.
14. člen
(zahteva po neodvisnosti in obveščanje o povezanih osebah)
(1) Zavarovalnica in skrbnik ves čas trajanja skrbniške
pogodbe izpolnjujeta zahteve po neodvisnosti, kot so določene v 4. poglavju
Uredbe 438/2016/EU.
(2) Zavarovalnica ob sklenitvi pogodbe o opravljanju
skrbniških storitev obvesti skrbnika o osebah, ki so povezane z njo, in ga
tekoče obvešča o spremembah teh povezav.
V. NAČIN IZRAČUNA ČISTE VREDNOSTI SREDSTEV NOTRANJEGA
SKLADA ZAVAROVALNICE IN VREDNOSTI ENOTE NOTRANJEGA SKLADA ZAVAROVALNICE, KADAR
JE NOTRANJI SKLAD ZAVAROVALNICE RAZDELJEN NA ENOTE
15. člen
(smiselna uporaba določb ZISDU-3)
Če ni s tem sklepom drugače določeno, se za način izračuna čiste
vrednosti sredstev notranjega sklada zavarovalnice in vrednosti enote
notranjega sklada (v nadaljnjem besedilu: vrednost enote premoženja notranjega
sklada) zavarovalnice, kadar je notranji sklad razdeljen na enote, smiselno
uporabljajo določila ZISDU-3, ki urejajo izračun čiste vrednosti vzajemnega
sklada in vrednosti enote vzajemnega sklada.
16. člen
(obračunsko obdobje za izračun čiste vrednosti sredstev)
(1) Ne glede na določila 225. člena ZISDU-3, mora biti
obračunsko obdobje za izračun čiste vrednosti sredstev notranjega sklada
zavarovalnice usklajeno z zavarovalno pogodbo, in traja največ en mesec.
(2) Obračunsko obdobje traja od prvega dne po
obračunskem dnevu predhodnega obračunskega obdobja in se konča na obračunski
dan.
17. člen
(čista vrednost sredstev in vrednost enote premoženja)
(1) Zavarovalnica po stanju na obračunski dan izračuna
čisto vrednost sredstev notranjega sklada zavarovalnice (v nadaljnjem besedilu:
ČVS) in vrednost enote premoženja notranjega sklada zavarovalnice (v nadaljnjem
besedilu: VEP) na način, določen v tem sklepu.
(2) ČVS se izračuna tako, da se od vrednosti sredstev
notranjega sklada zavarovalnice odštejejo finančne in poslovne obveznosti
notranjega sklada zavarovalnice.
(3) VEP po stanju na obračunski dan (t) se izračuna po
naslednji enačbi:
pri čemer navedene oznake pomenijo:
t: obračunski dan,
t-1: predhodni dan,
E: število enot premoženja notranjega
sklada zavarovalnice, izkazanimi v evidencah enot premoženja notranjega sklada
zavarovalnice.
VEP se izračuna na štiri decimalna mesta
natančno.
(4) Obračunsko obdobje za izračun ČVS in VEP je obdobje med
dvema zaporednima obračunskima dnevoma.
18. člen
(evidence enot premoženja notranjega sklada)
Zavarovalnica za vsak notranji sklad zavarovalnice, ki je
razdeljen na enote, vodi evidenco enot premoženja notranjega sklada
zavarovalnice.
19. člen
(računovodski postopki)
(1) Zavarovalnica sprejme, izvaja in vzdržuje
računovodske politike in postopke za pravilno in natančno pripoznavanje,
merjenje, vrednotenje in poročanje o sredstvih in obveznostih notranjega sklada
zavarovalnice, v skladu z mednarodnimi standardi računovodskega poročanja,
določenimi z Uredbo (ES) št. 1606/2002 Evropskega parlamenta in Sveta z dne
19. julija 2002 o uporabi mednarodni računovodskih standardov (UL L št.
243 z dne 11. septembra 2002, str. 609) in Uredbo Komisije (ES) št.
1126/2008 z dne 3. novembra 2008 o sprejetju nekaterih mednarodnih
računovodskih standardov v skladu z Uredbo (ES) št. 1606/2002 Evropskega
parlamenta in Sveta (UL L št. 320 z dne 29. novembra 2008, str. 1), s
spremembami (v nadaljnjem besedilu: MSRP), določili ZZavar-1, tem sklepom in z
drugimi predpisi, izdanimi na podlagi ZZavar-1.
(2) Zavarovalnica vodi računovodstvo in poslovne knjige
za vsak notranji sklad zavarovalnice ločeno, in sicer tako, da je mogoče za
vsak notranji sklad zavarovalnice ob vsakem času neposredno ugotoviti njegova
sredstva in obveznosti do virov sredstev.
(3) Sredstva notranjega sklada zavarovalnice sestavljajo
vsa sredstva, izkazana v bilanci stanja notranjega sklada zavarovalnice, kot je
predpisana v sklepu, ki ureja letno poročilo in trimesečne računovodske izkaze
zavarovalnic.
(4) ČVS iz drugega odstavka 17. člena se izračuna v
skladu s shemami računovodskih izkazov notranjega sklada zavarovalnice, in
drugimi pravili računovodskega poročanja notranjega sklada zavarovalnice,
predpisanimi v sklepu, ki ureja letno poročilo in trimesečne računovodske
izkaze zavarovalnic.
20. člen
(postopki pri izračunu ČVS in VEP)
(1) Zavarovalnica zagotovi, da se ČVS in VEP vsakega
notranjega sklada zavarovalnice izračunata na podlagi računovodskih politik in
postopkov iz 19. člena tega sklepa, ter da se vsa vplačila in izplačila
obračunajo po pravilni ČVS oziroma VEP.
(2) Zavarovalnica vzpostavi in uresničuje takšen sistem
upravljanja, ki omogoča čimprejšnjo ugotovitev napak pri vrednotenju sredstev
in obveznosti notranjega sklada zavarovalnice, izračunu ČVS in VEP ter odpravo
nepravilnosti, ki so nastale zaradi ugotovljenih napak pri vrednotenju.
VI. NAČIN IN ROKI ZA OBJAVO ČISTE VREDNOSTI SREDSTEV
NOTRANJEGA SKLADA ZAVAROVALNICE OZIROMA VREDNOSTI ENOTE NOTRANJEGA SKLADA,
KADAR JE NOTRANJI SKLAD ZAVAROVALNICE RAZDELJEN NA ENOTE
21. člen
(smiselna uporaba določb ZISDU-3)
(1) Če ni s tem sklepom drugače določeno, se za način in
roke za objavo ČVS notranjega sklada zavarovalnice in VEP notranjega sklada
zavarovalnice, kadar je notranji sklad zavarovalnice razdeljen na enote,
smiselno uporabljajo določila ZISDU-3, ki urejajo način in roke za objavo čiste
vrednosti vzajemnega sklada oziroma vrednosti enote premoženja vzajemnega sklada.
(2) Način in roki za objavo ČVS in VEP, kadar je
notranji sklad zavarovalnice razdeljen na enote, obsegajo tudi ravnanje v
primeru napake pri izračunu ČVS in VEP notranjega sklada zavarovalnice.
(3) Pri odpravljanju nepravilnosti, ki so nastale zaradi
ugotovljenih napak pri vrednotenju, se smiselno uporabljajo določila podzakonskega
predpisa, izdanega na podlagi 224. člena ZISDU-3, ki urejajo ravnanje v
primeru napake pri izračunu ČVS oziroma VEP vzajemnega sklada.
22. člen
(način in rok objave podatkov o ČVS in podatkov o VEP)
(1) Zavarovalnica v zvezi s poslovanjem notranjega
sklada zagotovi, da se za vsak notranji sklad zavarovalnice redno objavlja
podatek o ČVS in, kadar je notranji sklad zavarovalnice razdeljen na enote,
tudi podatek o VEP.
(2) Zavarovalnica podatke iz prvega odstavka tega člena
objavi na svoji javni spletni strani v petnajstih dneh po obračunskem dnevu.
(3) Zavarovalnica zagotovi, da skrbnik notranjega sklada
zavarovalnice pred objavo podatkov o ČVS in podatkov o VEP preveri pravilnost
izračuna podatkov o ČVS oziroma VEP. Zavarovalnica o preveritvi iz prejšnjega
stavka smiselno uporablja določila ZISDU-3.
(4) Če je podatek o ČVS oziroma VEP revidiran v skladu z
zakonom, ki ureja revidiranje, zavarovalnica v objavi podatka o ČVS oziroma VEP
to izrecno navede.
(5) Zavarovalnica skupaj z objavo ČVS oziroma VEP na
svojih spletnih straneh objavi tudi revizorjevo poročilo, če je podatek o ČVS
oziroma VEP revidiran v skladu z zakonom, ki ureja revidiranje.
22.a člen
(način in rok poročanja o revidiranem podatku o ČVS oziroma
VEP na zadnji dan koledarskega leta ter o revizorjevem poročilu o poslih iz
162. člena ZISDU-3)
(1) Ne glede na drugi odstavek 22. člena tega
sklepa zavarovalnica zagotovi objavo revidiranega podatka o ČVS na zadnji dan
koledarskega leta in revidiranega podatka o VEP na zadnji dan koledarskega leta
na svoji javni spletni strani najkasneje v šestih mesecih po preteku
koledarskega leta. 
Ne glede na tretji odstavek 22. člena tega sklepa
zavarovalnica zagotovi, da sta pred objavo na javni spletni strani zavarovalnice,
podatek o ČVS na zadnji dan vsakega koledarskega leta in podatek o VEP na
zadnji dan vsakega koledarskega leta revidirana v skladu z zakonom, ki ureja
revidiranje. 
(2) Zavarovalnica v roku, določenem v prvem odstavku
257. člena ZZavar-1, predloži Agenciji za zavarovalni nadzor za vsak
notranji sklad, ki ga upravlja: 
-       
letne računovodske izkaze, pripravljene v skladu s shemami računovodskih
izkazov notranjega sklada zavarovalnice, predpisanimi v sklepu, ki ureja letno
poročilo in trimesečne računovodske izkaze zavarovalnic, ki so podlaga za
izračun ČVS oziroma VEP iz prvega odstavka tega člena, 
-       
revizorjevo poročilo o revidiranju ČVS oziroma VEP iz prvega odstavka
tega člena in 
-       
revizorjevo poročilo o revidiranju poslov iz četrtega odstavka
13. člena tega sklepa. 
(3) Zavarovalnica v pojasnilih k letnim računovodskim
izkazom notranjega sklada iz prve alineje drugega odstavka tega člena razkrije
odstotek sredstev notranjega sklada, vložen v depozite in finančne instrumente,
katerih izdajatelj je skrbnik tega notranjega sklada ali oseba, povezana z
zavarovalnico oziroma upravljavcem tega notranjega sklada.

Sklep o podrobnejših pravilih glede skrbniških
storitev za notranji sklad zavarovalnice (Uradni list RS, št. 18/16) vsebuje naslednjo prehodno in
končno določbo:
»23. člen
(uskladitev s sklepom)
Zavarovalnica za obstoječe notranje sklade sklene pogodbo o
opravljanju skrbniških storitev v skladu s tem sklepom v roku 3 mesecev od
uveljavitve tega sklepa.
24. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
podrobnejših pravilih glede skrbniških storitev za notranji sklad zavarovalnice
(Uradni list RS, št. 59/18) vsebuje naslednjo prehodno in
končno določbo:
»14. člen
(uskladitev s sklepom)
Zavarovalnica za obstoječe notranje sklade uskladi pogodbo o
opravljanju skrbniških storitev v skladu s tem sklepom v roku treh mesecev od
uveljavitve tega sklepa. 
15. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.