1. člen
Ta tarifa določa višino in način izračunavanja avtorskega nadomestila
za reproduciranje glasbenih avtorskih del iz repertoarja Združenja SAZAS na
fonograme in videograme (mehanične pravice).
Kolikor ima Združenje SAZAS sklenjene skupne sporazume z
reprezentativnimi združenji uporabnikov, veljata za uporabnike, na katere se
nanaša posamezen skupni sporazum, tam dogovorjena višina in način izračunavanja
avtorskega nadomestila namesto te tarife.
Kolikor ima Združenje SAZAS v skladu s 9. členom te tarife s
posameznim uporabnikom sklenjeno pogodbo o fonografski industriji v skladu s
standardno pogodbo med BIEM (Bureau international des sociétés gérant les
droits d'enregistrement et de reproduction mécanique) in IFPI (International
Federation of Producers of Phonograms and Videograms) z nazivom »contrat-type
pour l'industrie phonographique« iz leta 1975, kot je bila spremenjena, veljata
za uporabnika pogodbeno dogovorjena višina in način izračunavanja avtorskega
nadomestila namesto te tarife.
2. člen
Definicije
Definicije pojmov po tej tarifi:


»Uporabniki«

so fizične in pravne
  osebe, ki reproducirajo ali dajo reproducirati avtorska dela iz repertoarja
  Združenja SAZAS na fonograme in videograme. Uporabniki so tudi fizične in
  pravne osebe, ki uvažajo fonograme in videograme v Republiko Slovenije, če za
  uvoz v Republiko Slovenijo niso pridobile ustreznega avtorskopravnega
  dovoljenja.


»Repertoar Združenja
  SAZAS«

je katalog avtorskih
  del, ki jih Združenje SAZAS upravlja po pooblastilu imetnikov avtorskih
  pravic ali na podlagi sklenjenih vzajemnih zastopniških sporazumov s tujimi
  organizacijami.


»Fonogrami in
  videogrami«

so vinilne gramofonske
  plošče, zgoščenke (CD) in DVD zgoščenke in drugi nosilci avdio in
  avdio-vizualnih podatkov, za katere ta tarifa določa višino avtorskega
  nadomestila.


3. člen
Dovoljenje
S plačilom avtorskega nadomestila za izkoriščanje posameznega
glasbenega dela po tej tarifi uporabniki pridobijo neizključno pravico:
-       
izdelati zvočni posnetek avtorskega dela iz repertoarja Združenja SAZAS,
-       
izdelati kopije teh posnetkov v obliki fonogramov in videogramov in jih
dati v promet z namenom prodaje za zasebno uporabo v skladu z izdanim
dovoljenjem Združenja SAZAS.
Neizključna pravica izkoriščanja del iz repertoarja Združenja
SAZAS iz predhodnega odstavka tega člena je uporabniku dana pod pogojem, da je
pravočasno in popolno prijavil vse fonograme in posnetke avtorskih del v skladu
s 7. členom te tarife in pod nadaljnjim pogojem, da ima v celoti poravnana vsa
avtorska nadomestila za predhodno izdane fonograme in videograme.
Ta tarifa ne ureja in se ne nanaša na pravico dajanja
avtorskih del, ki so reproducirana na fonogramih, v najem.
4. člen
Višina avtorskega nadomestila za reproduciranje na fonograme
in videograme
Avtorsko nadomestilo za reproduciranje avtorskih del na fonograme
in videograme je določeno glede na vrsto fonograma oziroma videograma.
Uporabnik je dolžan plačati avtorsko nadomestilo za vsak posamezen izvod
oziroma kopijo fonograma ali videograma, ki ga izdela, da izdelati ali uvozi v Republiko
Slovenijo, če za te fonograme avtorske pravice niso bile oziroma ne bodo
urejene v državi porekla fonogramov. Zneski avtorskega nadomestila po tej
tarifi so neto zneski, ki jih je uporabnik dolžan plačati povečane za davek na
dodano vrednost.
Avtorsko nadomestilo, ob
upoštevanju maksimalnega števila posnetih glasbenih del in maksimalnega
trajanja glasbe na nosilcu, za reproduciranje avtorskih del na posamezen izvod nosilca
znaša:


NOSILEC

Maksimalno število
  posnetih glasbenih del na nosilcu

Avtorsko nadomestilo na
  izvod nosilca


zgoščenka CD Single
  (velikosti 3 & 5 inčev) – maksimalno trajanje glasbe na nosilcu je 23
  minut

do 5 glasbenih del
  oziroma do 12 glasbenih odlomkov 

0,41 EUR


zgoščenka CD (velikosti
  5 inčev) – maksimalno trajanje glasbe na nosilcu je 80 minut

do 20 glasbenih del
  oziroma do 40 glasbenih odlomkov

0,82 EUR


vinilna gramofonska
  plošča (33 rpm 30 cm LP) – maksimalno trajanje glasbe na nosilcu je 60 minut

do 16 glasbenih del
  oziroma do 28 glasbenih odlomkov

0,45 EUR


glasbena DVD zgoščenka

do 16 glasbenih del
  oziroma do 28 glasbenih odlomkov

1,43 EUR


Če želi proizvajalec na enem fonogramu ali videogramu reproducirati
več zaščitenih glasbenih avtorskih del ali delov le-teh, kot je navedeno
zgoraj, potem se sorazmerno zviša tudi avtorsko nadomestilo za določen fonogram
oziroma videogram. V kolikor je prekoračeno dovoljeno trajanje glasbe na
nosilcu za več kot 60 sekund, potem se sorazmerno zviša tudi avtorsko nadomestilo
v razmerju med dejanskim trajanjem glasbe na nosilcu in dovoljenim trajanjem
glasbe na nosilcu.
Če so na fonogramu ali videogramu poleg zaščitenih glasbenih
avtorskih del iz repertoarja Združenja SAZAS reproducirana tudi druga zaščitena
glasbena avtorska dela, je uporabnik dolžan plačati zgolj sorazmerni del
avtorskega nadomestila glede na razmerje med številom glasbenih avtorskih del
iz repertoarja Združenja SAZAS in celotnim številom reproduciranih del.
Navedeno pravilo iz prejšnjega stavka velja zgolj, če uporabnik pred izdajo
fonograma ali videograma Združenju SAZAS v skladu s 7. členom te tarife
pravočasno in popolno prijavi fonogram oziroma videogram in posnetke del.
5. člen
Višina avtorskega nadomestila za reproduciranje na fonograme
– POSEBNE IZDAJE
Kot posebne izdaje se obravnava naslednji izdaji fonogramov:
-       
Premium izdaja je fonogram, izdan kot dodana vrednost drugemu izdelku
oziroma storitvi v namen pospeševanja prodaje glavnega izdelka oziroma
storitve,
-       
Fonogram kot priloga časopisu je fonogram, ki je izdan kot priloga
časopisu ali reviji.
Za posebni izdaji fonogramov (premium izdaja, fonogram kot
priloga časopisu) uporabniki dolgujejo avtorsko nadomestilo po tem členu
tarife, če uporabnik dodatno izpolni oziroma upošteva vse naslednje pogoje:
-       
minimalna naklada posebne izdaje je 5.000 izvodov;
-       
vrnitve neprodanih izvodov fonograma v skladišče Združenje SAZAS v
nobenem primeru ne upošteva;
-       
neprodani izvodi fonogramov posebnih izdaj se ne smejo preusmeriti v
druge načine prodaje;
-       
kot posebne izdaje so predvidene samo zgoščenke CD (velikosti 5 inčev);
-       
posebne izdaje prijavijo uporabniki najmanj 21 dni pred predvidenih
izidom.
Uporabnik je dolžan plačati avtorsko nadomestilo za vsak posamezen
izvod oziroma kopijo fonograma, ki ga izdela, da izdelati ali uvozi v Republiko
Slovenijo, če za te fonograme avtorske pravice niso bile oziroma ne bodo
urejene v državi porekla fonogramov.
Zneski avtorskega nadomestila po tem členu so neto zneski, ki
jih je uporabnik dolžan plačati povečane za davek na dodano vrednost.
Avtorsko nadomestilo, ob
upoštevanju maksimalnega števila posnetih glasbenih del in maksimalnega
trajanja glasbe na nosilcu, glede na lestvico naklade fonograma za posamezen izvod
nosilca (CD velikosti 5 inčev) znaša:


Naklada

Avtorsko nadomestilo na izvod nosilca


od 5.000 do 10.000 izdelanih izvodov

0,20 EUR


od 10.001 do 30.000 izdelanih izvodov

0,16 EUR


nad 30.000 izdelanih izvodov

0,11 EUR


Glede maksimalnega trajanja glasbe in maksimalnega števila
posnetih glasbenih del na nosilcu veljajo pravila iz 4. člena te tarife.
Če so na fonogramu poleg zaščitenih glasbenih avtorskih del
iz repertoarja Združenja SAZAS reproducirana tudi druga zaščitena glasbena
avtorska dela, je uporabnik dolžan plačati zgolj sorazmerni del avtorskega
nadomestila glede na razmerje med številom glasbenih avtorskih del iz repertoarja
Združenja SAZAS in celotnim število reproduciranih del. Navedeno pravilo iz
prejšnjega stavka velja zgolj, če uporabnik pred izdajo fonograma Združenju
SAZAS v skladu s 7. členom te tarife pravočasno in popolno prijavi fonogram in
posnetke del.
6. člen
Višina avtorskega nadomestila za reproduciranje na
fonograme, ki so priloga učbenikom
Fonogram kot priloga učbenikom je fonogram, ki je izdan kot
sestavni del učbenika in je kot tak vključen v ceno učbenika.
Za izdajo fonograma kot priloge učbeniku uporabniki dolgujejo
avtorsko nadomestilo po tem členu tarife, če uporabnik dodatno izpolni oziroma
upošteva vse naslednje pogoje:
-       
minimalna naklada za fonogram kot prilogo učbeniku ni predvidena;
-       
za tovrstno izdajo so predvidene samo zgoščenke CD (velikosti 5 inčev);
-       
na fonogramu mora biti navedeno naslednje besedilo: »Programi so
namenjeni izključno šolskim in izobraževalnim programom«;
-       
fonograme kot prilogo učbenikom prijavijo proizvajalci najmanj 21 dni
pred predvidenim tiskom.
Uporabnik je dolžan plačati avtorsko nadomestilo za vsak posamezen
izvod oziroma kopijo fonograma, ki ga izdela, da izdelati ali uvozi v Republiko
Slovenijo, če za te fonograme avtorske pravice niso bile oziroma ne bodo
urejene v državi porekla fonogramov. Avtorsko nadomestilo za posamezen izvod zgoščenke
CD (velikosti 5 inčev), ki je priloga učbeniku, znaša 0,20 EUR.
Zneski avtorskega nadomestila po tem členu so neto zneski, ki
jih je uporabnik dolžan plačati povečane za davek na dodano vrednost.
Če so na fonogramu poleg zaščitenih glasbenih avtorskih del
iz repertoarja Združenja SAZAS reproducirana tudi druga zaščitena glasbena
avtorska dela, je uporabnik dolžan plačati zgolj sorazmerni del avtorskega
nadomestila glede na razmerje med številom glasbenih avtorskih del iz
repertoarja Združenja SAZAS in celotnim število reproduciranih del. Navedeno
pravilo iz prejšnjega stavka velja zgolj, če uporabnik pred izdajo fonograma
Združenju SAZAS v skladu s 7. členom te tarife pravočasno in popolno prijavi
fonogram in posnetke del.
7. člen
Prijava fonograma oziroma videograma in posnetkov del
Proizvajalec mora najkasneje 21 dni pred začetkom prodaje fonograma
ali videograma poslati Združenju SAZAS prijavo vseh avtorskih del, ki jih je
posnel ali jih namerava posneti na fonogram oziroma videogram.
Enako prijavo mora poslati uporabnik tudi za legalno uvožene fonograme,
ki jih je uvozil v Republiko Slovenijo, če za te fonograme avtorske pravice
niso bile oziroma ne bodo urejene v državi porekla fonogramov.
Po prejemu prijave del, ki jih je uporabnik reproduciral ali jih
namerava reproducirati na fonogramu, bo Združenje SAZAS v najkrajšem možnem
času uporabniku sporočilo, katera dela iz prijave del spadajo v njegov
repertoar in mu izstavilo račun za avtorsko nadomestilo.
Če Združenje SAZAS nima podatkov, da prijavljeno delo pripada
njegovemu repertoarju oziroma da zastopa imetnika mehaničnih pravic, bo v
prijavo del vneslo oznako SAI (statut actuellement inconnu – status
trenutno neznan) ali PAI (proprietaire actuellement inconnu – lastnik
trenutno neznan). Če Združenje SAZAS na podlagi prijave dela ugotovi, da
prijavljeno delo ne pripada njegovemu repertoarju oziroma da ne zastopa
imetnika mehaničnih pravic, bo v prijavo del vneslo oznako PM (pas membre
– ni član).
Oznake SAI, PAI in PM ne pomenijo dovoljenja Združenja SAZAS
za uporabo tako označenih del.
Če se naknadno ugotovi, da Združenje SAZAS ščiti imetnika mehaničnih
pravic oziroma prijavljeno delo, navkljub predhodni oznaki SAI, PAI ali PM, bo
Združenje SAZAS o tem obvestilo uporabnika in obračunalo ustrezno avtorsko
nadomestilo.
Prijava posnetka dela mora vsebovati vsaj naslednje osnovne
podatke:
-       
kategorijo in oznako fonograma,
-       
število izdelanih fonogramov,
-       
originalni naslov dela, s tem da se pri potpurijih navajajo naslovi vseh
uporabljenih del,
-       
morebitni prevod naslova dela,
-       
ime skladatelja, avtorja besedila in pooblaščenega prevajalca besedila,
originalnega ali pooblaščenega aranžerja in založnika,
-       
podatke o delu (zvrst glasbenega dela, jezik, zasedba …).
Točno obliko in vsebino obrazca, na katerem mora Proizvajalec
prijaviti posnetek dela določa Obrazec 1, ki je priloga in sestavni del te
tarife.
Točno obliko in vsebina obrazca, na katerem mora Proizvajalec
prijaviti posnetek del v primeru posebne izdaje oziroma izdaje fonograma kot
priloge učbeniku določa Obrazec 2, ki je priloga in sestavni del te tarife.
8. člen
Avtomatično usklajevanje avtorskega nadomestila
Avtorsko nadomestilo oziroma njegova višina, ki je določena v
4., 5. in 6. členu te tarife, se zaradi ohranjanja realne vrednosti avtorskega
nadomestila vsako koledarsko leto avtomatično poveča oziroma uskladi za faktor
12-mesečne referenčne obrestne mere EURIBOR preteklega koledarskega leta, ki je
objavljena na prvi delovni dan koledarskega leta, ki sledi. Združenje SAZAS v
informativne namene na spletni strani www.sazas.org na začetku vsakega
koledarskega leta objavi po tej tarifi avtomatično usklajeno višino avtorskega nadomestila.
9. člen
Združenje SAZAS lahko v skladu s tretjim odstavkom 1. člena
te tarife sklene za reproduciranje glasbenih del na fonograme in videograme z
uporabnikom tudi pogodbo o fonografski industriji v skladu s standardno pogodbo
med BIEM in IFPI, če uporabnik izpolnjuje vse naslednje pogoje:
-       
uporabnik (a) je v preteklem koledarskem letu izdal vsaj štiri fonograme
v skupni nakladi najmanj 5.000 fonogramov ali pa (b) mora dejavnost na področju
izdaje fonogramov ali videogramov opravljati vsaj eno leto pred podpisom
pogodbe,
-       
uporabnik mora pred sklenitvijo pogodbe imeti urejene vse pretekle
obveznosti iz naslova mehanične reprodukcije avtorskih glasbenih del in ne sme
iti za nevestnega uporabnika, ki je v preteklosti grobo kršil pravice na delih
iz repertoarja Združenja SAZAS bodisi z neplačilom honorarja bodisi z opustitvijo
sporočanja podatkov o uporabi avtorskih del,
-       
uporabnik mora pred sklenitvijo pogodbe in kasneje enkrat letno pred
iztekom koledarskega leta, Združenju SAZAS predložiti načrt izdaj za naslednje
koledarsko leto,
-       
uporabnik mora imeti urejeno administracijo, da lahko podatke posreduje
v dogovorjeni obliki in na dogovorjen način.
Besedilo pogodbe o fonografski industriji, ki jo z
uporabniki, če izpolnjujejo pogoje iz predhodnega odstavka tega člena, lahko
sklene Združenje SAZAS, je objavljeno na spletni strani Združenja SAZAS
www.sazas.org.
10. člen
Ta tarifa začne veljati z dnem objave v Uradnem listu Republike
Slovenije.
Trzin, dne 20. novembra 2008
Združenje SAZAS
Matjaž Zupan l.r.
Predsednik
upravnega odbora
Združenja SAZAS

Priloga
1: Obrazec 1; Podatki o fonogramu/videogramu
Priloga
2: Obrazec 2; Podatki o fonogramu