1. člen
(namen in vsebina)
Ta pravilnik v skladu z Direktivo Sveta 96/29/EURATOM z dne
13. maja 1996 o določitvi temeljnih varnostnih standardov za varstvo
zdravja delavcev in prebivalstva pred nevarnostmi zaradi ionizirajočega sevanja
(UL L št. 159 z dne 29. 6. 1996, str. 1) določa:
-       
način upravljanja s podatki o osebnih dozah izpostavljenih delavcev,
-       
roke za posredovanje podatkov v centralno evidenco doz,
-       
obveznosti in način posredovanja podatkov iz centralne evidence doz
organu, pristojnemu za jedrsko varnost, izpostavljenim delavcem in
delodajalcem,
-       
vsebino, obseg in roke poročanja ter način upravljanja s podatki o
izvedenih radioloških posegih.
2. člen
(evidence)
Osebni podatki v evidencah iz tega pravilnika se zbirajo,
obdelujejo in vodijo v skladu z zakonom, ki ureja varstvo osebnih podatkov.
1. Podatki o osebnih dozah delavcev
3. člen
(centralna evidenca osebnih doz)
(1) V centralni evidenci osebnih doz iz 33. člena
Zakona o varstvu pred ionizirajočimi sevanji in jedrski varnosti (Uradni list
RS, št. 102/04 – uradno prečiščeno besedilo, 70/08 – ZVO-1B, 60/11 in
74/15; v nadaljnjem besedilu: ZVISJV) se vodijo rezultati nadzora
izpostavljenosti za vsakega posameznega delavca posebej, kot je to določeno v
predpisu, ki ureja obveznosti izvajalca sevalne dejavnosti in imetnika vira
ionizirajočih sevanj. Podatki iz četrtega odstavka 33. člena ZVISJV
vsebujejo tudi podatke o delodajalcu, pri katerem je delavec zaposlen, in o
izvajalcu sevalne dejavnosti, za katerega delavec izvaja dejavnosti, ki
vključujejo izpostavljenosti ionizirajočim sevanjem.
(2) Za vsako izmerjeno dozo mora biti razvidno, v
katerem obdobju jo je delavec prejel. Ločeno se vodijo:
-       
efektivne doze zaradi zunanjega obsevanja,
-       
efektivne doze zaradi notranjega obsevanja,
-       
ekvivalentne doze za posamezne organe,
-       
doze zaradi izpostavljenosti ob izrednem dogodku, skupaj s podatki o
izrednem dogodku,
-       
doze zaradi interventne izpostavljenosti, skupaj s podatki o intervenciji,
-       
doze, ki jih je delavec prejel pri opravljanju izjemnih nalog, za katere
je organ, pristojen za varstvo pred sevanji, dovolil preseganje mejnih doz,
skupaj s podatki o izjemni nalogi.
(3) Doze pod spodnjo mejo zaznavanja se vodijo kot
0 mSv.
(4) Če so bili za oceno osebne doze uporabljeni rezultati
nadzornih meritev na nadzorovanih in opazovanih območjih, se ti hranijo v
centralni evidenci osebnih doz v skladu s petim odstavkom 33. člena
ZVISJV.
4. člen
(pooblaščeni izvajalci dozimetrije)
(1) Pooblaščeni izvajalci dozimetrije zbirajo, vodijo in
posredujejo podatke o osebnih dozah delavcev v centralno evidenco osebnih doz
in delodajalcem v skladu s prejšnjim členom.
(2) Pooblaščeni izvajalec dozimetrije najpozneje do
25. dne v mesecu organu, pristojnemu za varstvo pred sevanji, pošlje
podatke o dozah zaradi zunanjega obsevanja in podatke o dozah zaradi vnosa
radionuklidov v telo, za pretekli mesec.
(3) Podatki o dozah zaradi zunanjega obsevanja vsebujejo doze
za tiste delavce, za katere je izvajalec dozimetrije v preteklem mesecu od
uporabnika prejel pasivni dozimeter.
(4) Podatki o dozah zaradi vnosa radionuklidov v telo
vsebujejo doze za tiste delavce, za katere je izvajalec dozimetrije v preteklem
mesecu izvedel meritve, ki so podlaga za oceno doze zaradi notranje
kontaminacije.
(5) Če je izmerjena efektivna doza presegla 1,6 mSv in to
preseganje ni bilo načrtovano ali predvideno, pooblaščeni izvajalec dozimetrije
to nemudoma sporoči organu, pristojnemu za varstvo pred sevanji, skupaj z
opisom njemu znanih okoliščin izpostavljenosti in delovnega mesta delavca, ki
je dozo prejel.
(6) Če pooblaščeni izvajalec dozimetrije izvaja nadzor
delovnega mesta s pasivnimi dozimetri, pošlje podatke o odčitkih organu iz
11. člena ZVISJV, pri čemer se smiselno uporabijo določbe drugega in
tretjega odstavka tega člena.
5. člen
(opustitev vodenja podatkov v centralni evidenci osebnih
doz)
(1) V centralni evidenci osebnih doz in v evidenci
pooblaščenega izvajalca dozimetrije ni treba voditi delavcev, ki jih je pooblaščeni
izvajalec dozimetrije vpisal v svojo evidenco, pa niso začeli delati z viri
sevanj, ali so prejeli samo tri ali manj mesečnih doz pod spodnjo mejo
zaznavanja.
(2) Organ, pristojen za varstvo pred sevanji, in pooblaščeni
izvajalec dozimetrije se lahko dogovorita o opustitvi zbiranja podatkov o
osebnih dozah delavcev iz prejšnjega odstavka po preteku enega leta od konca
zadnjega obdobja, v katerem se je izvajala meritev osebne izpostavljenosti.
6. člen
(posredovanje in dostop do podatkov o osebnih dozah iz
centralne evidence osebnih doz)
(1) Dostop do podatkov o osebnih dozah iz centralne
evidence osebnih doz imajo:
-       
delavec – do svojih osebnih doz,
-       
delodajalec – do osebnih doz svojih delavcev in osebnih doz delavcev
zunanjega izvajalca sevalne dejavnosti, ki zanj opravlja dejavnosti, ki vključujejo
izpostavljenosti sevanjem,
-       
pooblaščeni zdravnik – do osebnih doz izpostavljenih delavcev, za katere
izvaja zdravstveni nadzor,
-       
osebni zdravnik izpostavljenega delavca – do osebnih doz svojih
pacientov.
(2) Osebe iz prejšnjega odstavka lahko dostopajo tudi do
vseh podatkov, ki so bili uporabljeni za oceno doze, oziroma podatkov o
okoliščinah izpostavljenosti.
(3) Organ, pristojen za varstvo pred sevanji, na podlagi
pisne vloge posreduje osebam iz prvega odstavka tega člena podatke iz centralne
evidence osebnih doz. Navedene osebe lahko dostopajo do centralne evidence
osebnih doz tudi neposredno prek telekomunikacijskih omrežij, če to omogočajo
tehnične možnosti.
(4) Pooblaščeni izvedenci varstva pred sevanji lahko na
podlagi pisne vloge od organa, pristojnega za varstvo pred sevanji, pridobijo
zbirne podatke iz centralne evidence osebnih doz, ki ne vsebujejo osebnih
podatkov, če teh podatkov niso mogli pridobiti od delodajalca.
7. člen
(posredovanje podatkov pooblaščenim zdravnikom)
Organ, pristojen za varstvo pred sevanji, enkrat letno
posreduje podatke o osebnih dozah pooblaščenim zdravnikom. Osebe, za katere
organ, pristojen za varstvo pred sevanji, posreduje podatke pooblaščenim
zdravnikom, se določijo na podlagi poročil o opravljenih zdravstvenih
pregledih, kot je določeno v predpisu, ki ureja izvajanje zdravstvenega nadzora
izpostavljenih delavcev.
8. člen
(posredovanje podatkov organu, pristojnemu za jedrsko
varnost)
(1) Organ, pristojen za varstvo pred sevanji, mesečno
posreduje podatke o dozah delavcev v dejavnostih izven zdravstva in veterine
organu, pristojnemu za jedrsko varnost. Poročilo vsebuje podatke o prejeti
dozi, podatke o podjetju zaposlitve, podatke o podjetju, kjer je delavec dozo
prejel, in podatke o delovnem mestu, vendar brez osebnih podatkov.
(2) Organ, pristojen za jedrsko varnost, lahko dostopa do
podatkov iz prejšnjega odstavka tudi neposredno prek telekomunikacijskih
omrežij, če to omogočajo tehnične možnosti.
(3) Organ, pristojen za varstvo pred sevanji, v primerih iz
petega odstavka 4. člena tega pravilnika nemudoma posreduje podatke o
prejeti dozi, delovnem mestu in okoliščinah izpostavljenosti, vendar brez
osebnih podatkov delavca, organu, pristojnemu za jedrsko varnost, če je ta
pristojen glede na določbe tretjega odstavka 11. člena ZVISJV.
9. člen
(izmenjava podatkov)
Za namene upoštevanja predpisanih mejnih doz in zdravstvenega
nadzora izpostavljenih delavcev organ, pristojen za varstvo pred sevanji,
izmenjuje ustrezne podatke o dozah delavcev s pristojnimi organi drugih držav,
v skladu z zakonom, ki ureja varstvo osebnih podatkov.
2. Podatki o izvedenih radioloških posegih
10. člen
(obveznosti izvajalcev radioloških posegov)
Izvajalci radioloških posegov zbirajo, vodijo in posredujejo
podatke o izvedenih radioloških posegih v centralno evidenco izvedenih
radioloških posegov v obsegu ter v obliki in rokih, navedenih v programu
radioloških posegov.
11. člen
(podatki o izvedenih radioloških posegih)
(1) Podatki o radioloških posegih iz centralne evidence
o izvedenih radioloških posegih se uporabijo za oceno optimizacije posameznih
radioloških posegov in za oceno izpostavljenosti prebivalstva kot celote ali
posameznih referenčnih skupin prebivalstva.
(2) Organ, pristojen za varstvo pred sevanji, izmenjuje
agregirane podatke o izvedenih radioloških posegih z mednarodnimi
institucijami, strokovnimi združenji in s pristojnimi organi drugih držav s
področja varstva pacientov pri radioloških posegih.
KONČNI DOLOČBI
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o načinu vodenja evidenc o osebnih dozah zaradi izpostavljenosti ionizirajočim
sevanjem (Uradni list RS, št. 33/04).
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-35/2016
Ljubljana, dne 12. septembra 2016
EVA 2016-2711-0014
Milojka Kolar Celarc l.r.
Ministrica
za zdravje