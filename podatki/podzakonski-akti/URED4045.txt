I. SPLOŠNE DOLOČBE
1. člen
(1) S to uredbo se določajo obveznosti nosilcev dejavnosti,
pristojni organ, ukrepi in kazenske določbe za izvajanje: 
-    
Uredbe (ES) št. 178/2002 Evropskega parlamenta in Sveta z dne 28.
januarja 2002 o določitvi splošnih načel in zahtevah živilske zakonodaje,
ustanovitvi Evropske agencije za varnost hrane in postopkih, ki zadevajo
varnost hrane (UL L št. 31 z dne 1. 2. 2002, str. 1, z vsemi spremembami; v
nadaljnjem besedilu: Uredba 178/2002/ES), 
-    
Uredbe (ES) št. 852/2004 Evropskega parlamenta in Sveta z dne 29. aprila
2004 o higieni živil (UL L št. 139 z dne 30. 4. 2004, str. 1, z vsemi
spremembami; v nadaljnjem besedilu: Uredba 852/2004/ES), 
-    
Uredbe (ES) št. 882/2004 Evropskega parlamenta in Sveta z dne 29. aprila
2004 o izvajanju uradnega nadzora, da se zagotovi preverjanje skladnosti z
zakonodajo o krmi in živilih ter s pravili o zdravstvenem varstvu živali in
zaščiti živali (UL L št. 165 z dne 30. 4. 2004, str. 1, z vsemi spremembami; v
nadaljnjem besedilu: Uredba 882/2004/ES) in 
-    
Uredbe (ES) št. 183/2005 Evropskega parlamenta in sveta z dne 12.
januarja 2005 o zahtevah glede higiene krme (UL L št. 35 z dne 8. 2. 2005, str.
1, z vsemi spremembami; v nadaljnjem besedilu: Uredba183/2005/ES), 
v delih, ki se nanašajo na primarno
proizvodnjo živil oziroma krme rastlinskega izvora (v nadaljnjem besedilu:
primarni proizvodi oziroma krma). 
(2) Ta uredba se ne uporablja za majhne količine primarnih
proizvodov, ki jih nosilec dejavnosti primarne proizvodnje (v nadaljnjem
besedilu: nosilec dejavnosti) neposredno dobavlja končnemu potrošniku ali
lokalnim maloprodajnim podjetjem, ki neposredno dobavljajo končnemu potrošniku.
(3) Ta uredba se ne uporablja za neposredno oskrbo lokalnih
kmetij z majhnimi količinami krme iz primarne proizvodnje na lokalni ravni
proizvajalca za uporabo na teh kmetijah. 
(4) Minister, pristojen za kmetijstvo, gozdarstvo in prehrano
(v nadaljnjem besedilu: minister), določi, kaj se šteje za majhne količine
primarnih proizvodov in krme, ter lokalna območja.
2. člen
(1) Izrazi, uporabljeni v tej uredbi, imajo enak pomen kot
izrazi iz uredb iz prejšnjega člena. 
(2) Za potrebe te uredbe pomeni prva stopnja dajanja v promet
začetno transakcijo z lastnim primarnim proizvodom oziroma krmo, ko se primarni
proizvod oziroma krma da na voljo tretji osebi.
3. člen
(1) Pristojni organ za izvajanje te uredbe je ministrstvo,
pristojno za kmetijstvo, gozdarstvo in prehrano (v nadaljnjem besedilu:
ministrstvo). 
(2) Pristojni organ za izvajanje uradnega nadzora te uredbe v
vseh fazah primarne proizvodnje na kmetijskih gospodarstvih, vključno s prvo
stopnjo dajanja lastnega primarnega proizvoda oziroma krme v promet, je
Inšpektorat Republike Slovenije za kmetijstvo, gozdarstvo in hrano (v
nadaljnjem besedilu: IRSKGH). 
(3) Pristojni organ za zvezo v skladu s 35. do 39. členom
Uredbe 882/2004/ES je za potrebe te uredbe IRSKGH. 
(4) Za zagotavljanje izvajanja drugega odstavka 6. člena
Uredbe 178/2002/ES so za potrebe te uredbe pristojni za izdelavo ocene tveganja
posamezni nosilci in izvajalci, določeni z Uredbo, ki ureja koordinacijo
delovanja ministrstev in njihovih organov v sestavi na področju varnosti hrane
oziroma živil, pri vključevanju v procese analize tveganja (v nadaljnjem
besedilu: uredba o koordinaciji).
4. člen
Če je potrebno sprejetje nujnih ukrepov iz 53. člena Uredbe
178/2002/ES lahko minister Evropski komisiji predlaga sprejem začasnih
zaščitnih ukrepov v primarni proizvodnji iz 54. člena navedene uredbe.
5. člen
V pripravo in izvajanje splošnega načrta za obvladovanje
kriznih razmer (krizno upravljanje) na področju varnosti primarnih proizvodov
iz 55. člena Uredbe 178/2002/ES, ki se pripravi v skladu s 13. členom Uredbe
882/2004/ES, so vključeni ministrstvo, IRSKGH, Kmetijski inštitut Slovenije in
Nacionalni biološki inštitut.
II. OBVEZNOSTI NOSILCEV DEJAVNOSTI
6. člen
(1) Nosilec dejavnosti mora v skladu z drugim odstavkom 6.
člena Uredbe 852/2004/ES in drugega odstavka 9. člena Uredbe 183/2005/ES
obrate, kjer dejavnost izvaja, registrirati v registru kmetijskih gospodarstev.
(2) Vrste podatkov, ki se posredujejo v register kmetijskih
gospodarstev, predpiše minister.
7. člen
(1) Nosilec dejavnosti mora zagotavljati sledljivost v skladu
z 18. členom Uredbe 178/2002/ES. 
(2) Nosilec dejavnosti mora uvesti sistem, ki omogoča
takojšnjo evidenco identifikacije podjetja, kateremu nosilec dejavnosti
dobavlja lastne primarne proizvode oziroma krmo. 
(3) Podatki, ki jih mora vsak nosilec dejavnosti imeti na
razpolago in jih mora na zahtevo IRSKGH posredovati v najkrajšem možnem času,
so: 
-    
količina dobavljenega oziroma dostavljenega primarnega proizvoda oziroma
krme; 
-    
serijo oziroma lot, če obstaja; 
-    
podrobnejši opis primarnega proizvoda oziroma krme (vrsta in način
pakiranja; vrsta sadja oziroma zelenjave, itd.). 
(4) Nosilec dejavnosti mora hraniti omenjene podatke za
vodenje evidenc za obdobje dveh let od proizvodnje oziroma prve stopnje dajanja
v promet.
8. člen
(1) Interesna združenja pridelovalcev pripravijo in
posredujejo uporabnikom smernice za dobro higiensko prakso v primarni
proizvodnji primarnih proizvodov oziroma krme na kmetijskih gospodarstvih. 
(2) Smernice iz prejšnjega odstavka odobri minister. Ministrstvo
pošlje smernice Evropski komisiji. 
(3) Uporaba smernic iz tega člena ni obvezna.
III. URADNI NADZOR
9. člen
(1) Vzorčenje in analize za potrebe uradnega nadzora se
izvajajo v skladu z 11. členom Uredbe 882/2004/ES. 
(2) Uradni vzorec odvzame kmetijski inšpektor oziroma druga
oseba, ki jo za to dejanje pooblasti glavni inšpektor. 
(3) Treba je odvzeti najmanj dva vzorca, enega za analizo,
drugega pa se shrani za ponovno analizo v primeru, če zavezanec zahteva drugo
mnenje. V primeru hitro pokvarljivega blaga se na zahtevo zavezanca opravi
analiza obeh vzorcev istočasno po odvzemu. Če je opravljena tudi analiza za
pridobitev drugega mnenja, velja zadnji rezultat. Pri vzorčenju kmetijski
inšpektor označi vzorec za analizo in vzorec za primerjalno analizo. 
(4) Z vzorci je treba ravnati tako, da je zagotovljena
njihova pravna in analitska veljavnost. Vzorci morajo biti označeni tako, da je
zagotovljena njihova sledljivost. 
(5) Nosilec dejavnosti mora brezplačno zagotoviti zadostno
količino vzorca primarnih proizvodov oziroma krme za namen uradnega nadzora.
10. člen
(1) Stroške vzorčenja in analize vzorca pri izvajanju
uradnega nadzora v primeru neskladnosti vzorca krije nosilec dejavnosti, pri
katerem je bil vzorec odvzet. 
(2) Kadar mora IRSKGH opraviti dodatni uradni nadzor, krije
stroške takega nadzora v skladu z 28. členom Uredbe 882/2004/ES oseba iz
navedenega člena.
11. člen
Laboratorijske analize za izvajanje uradnega nadzora izvajajo
laboratoriji, ki jih v skladu z 12. členom Uredbe 882/2004/ES določi minister.
12. člen
Minister določi nacionalne referenčne laboratorije v skladu s
33. členom Uredbe 882/2004/ES.
13. člen
V pripravo in izvajanje enotnega večletnega nacionalnega
načrta uradnega nadzora iz 41. člena Uredbe 882/2004/ES se vključuje ministrstvo
z organi v sestavi.
14. člen
(1) Pri opravljanju inšpekcijskega nadzora kmetijski
inšpektor, kadar ugotovi neskladnost z zakonodajo o primarnih proizvodih
oziroma krmi, ob upoštevanju narave neskladnosti in podatkov o preteklih
neskladnostih pri nosilcu dejavnosti, odredi ustrezne ukrepe v skladu s 14.,
15., 19. in 20. členom Uredbe 178/2002/ES, in 54. členom Uredbe 882/2004/ES ter
s predpisi, ki urejajo področje primarne proizvodnje, inšpekcijski nadzor in
prekrške. 
(2) Kmetijski inšpektor odredi potrebne ukrepe z upravnim
aktom, izdanim v skladu s predpisi, ki urejajo upravni postopek, ter izrekom
sankcij za storjene kršitve v skladu s to uredbo in zakonom, ki ureja prekrške.
IV. KAZENSKE DOLOČBE
15. člen
(1) Z globo od 300.000 tolarjev do 3.000.000 tolarjev se
kaznuje za prekršek pravna oseba, če: 
1.    
opravlja prvo stopnjo dajanja v promet lastnih primarnih proizvodov
oziroma krme, ki niso varni glede na zahteve iz 14. oziroma 15. člena Uredbe
178/2002/ES; 
2.    
ne zagotavlja izpolnjevanje zahtev živilske zakonodaje oziroma
preverjanja izpolnjevanja teh zahtev v skladu s 17. členom Uredbe 178/2002/ES; 
3.    
ne zagotavlja izpolnjevanja zahtev iz 18. člena Uredbe 178/2002/ES glede
sledljivosti primarnih proizvodov oziroma krme; 
4.    
ne zagotovi pristojnemu organu podatkov o sledljivosti primarnih
proizvodov oziroma krme; 
5.    
ne ravna v skladu z zahtevami 19. člena Uredbe 178/2002/ES; 
6.    
ne ravna v skladu z zahtevami 20. člena Uredbe 178/2002/ES; 
7.    
ne zagotavlja izpolnjevanja higienskih zahtev iz 3. člena oziroma prvega
odstavka 4. člena Uredbe 852/2004/ES; 
8.    
ne sprejme posebnih higienskih ukrepov iz tretjega odstavka 4. člena
Uredbe 852/2004/ES; 
9.    
ne zagotavlja skladnosti z zahtevami petega odstavka 4. člena Uredbe
852/2004/ES glede metod vzorčenja in analiz; 
10.  ne
sodeluje z pristojnimi organi v skladu s prvim odstavkom 6. člena Uredbe
852/2004/ES oziroma prvim odstavkom 9. člena Uredbe 183/2004/ES; 
11.  ne
registrira obrata v skladu z drugim odstavkom 6. člena Uredbe 852/2004/ES
oziroma drugim odstavkom 9. člena Uredbe 183/2004/ES; 
12.  ne
ravna v skladu s 4. členom Uredbe 183/2005/ES. 
(2) Z globo od 30.000 tolarjev do 300.000 tolarjev se za
prekršek kaznuje samostojni podjetnik posameznik, če stori dejanje iz
prejšnjega odstavka. 
(3) Z globo od 20.000 tolarjev do 200.000 tolarjev se za
prekršek kaznuje odgovorna oseba pravne osebe ali odgovorna oseba samostojnega
podjetnika posameznika, če stori dejanje iz prvega odstavka tega člena. 
(4) Z globo od 10.000 tolarjev do 100.000 tolarjev se za
prekršek kaznuje posameznik, če stori dejanje iz prvega odstavka tega člena.
V. PREHODNA IN KONČNA DOLOČBA
16. člen
Nosilec dejavnosti v primarni proizvodnji na kmetijskem
gospodarstvu, ki je ob uveljavitvi te uredbe opravljal dejavnost primarne
proizvodnje, mora obrate, kjer dejavnost izvaja, registrirati v skladu s 5.
členom te uredbe pri ministrstvu najkasneje v roku treh mesecev od uveljavitve
te uredbe.
17. člen
Ta uredba začne veljati 1. januarja 2006.
Št. 00715-62/2005/8
Ljubljana, dne 22. decembra 2005
EVA 2005-2311-0274
Vlada Republike Slovenije
Janez Janša l.r. 
Predsednik