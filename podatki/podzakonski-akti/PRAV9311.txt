1. člen
(1) Ta pravilnik določa pogoje, ki jih mora izpolnjevati
pravna ali fizična oseba za pridobitev pooblastila za opravljanje pregledov
vkrcanega tovora nevarnega blaga na ladjah in za izdajo potrdil, da je nevarno
blago zavarovano pred premikanjem oziroma pravilno naloženo in ločeno, preden
ladja izpluje iz pristanišča Republike Slovenije (v nadaljnjem besedilu: izdaja
potrdil), v skladu s predpisi, ki urejajo nadzor pomorskega prometa, in
mednarodnimi predpisi. 
(2) Ta pravilnik določa tudi pogoje za odvzem pooblastila za
opravljanje pregledov vkrcanega tovora nevarnega blaga in za izdajo potrdil (v
nadaljnjem besedilu: pooblastilo).
2. člen
Pravna ali fizična oseba, ki opravlja preglede vkrcanega
tovora nevarnega blaga in izdaja potrdila, mora izpolnjevati naslednje pogoje: 
-       
za opravljanje pregledov mora imenovati vsaj eno osebo, ki izpolnjuje
pogoje, določene v 3. členu tega pravilnika, 
-       
obveznosti, izhajajoče iz tega pravilnika, mora opravljati samostojno, v
skladu s predpisi iz prvega odstavka 1. člena tega pravilnika ter tako, da je
zagotovljena zaupnost pridobljenih informacij, 
-       
razpolagati mora z veljavnimi besedili predpisov iz prejšnje alineje na
način, da so v vsakem trenutku dostopni predvsem osebi, ki opravlja preglede
vkrcanega tovora nevarnega blaga na ladjah in izdaja potrdila.
3. člen
(1) Oseba, ki opravlja preglede vkrcanega tovora nevarnega
blaga na ladjah in izdaja potrdila, mora v skladu s predpisi, ki urejajo nazive
in pooblastila pomorščakov, imeti najmanj naziv “prvi častnik krova na ladji z
bruto tonažo 3000 ali več”, pet let plovbe in pooblastilo o usposobljenosti za
ravnanje z nevarnim tovorom v trdem, razsutem ali pakiranem stanju. 
(2) Za osebo iz prejšnjega odstavka se lahko imenuje osebo,
ki opravlja v pravni osebi iz prejšnjega člena tudi druge zadolžitve, ali
osebo, ki v tej pravni osebi ni zaposlena.
4. člen
(1) Pravne ali fizične osebe, ki želijo opravljati preglede
vkrcanega tovora nevarnega blaga in izdajati potrdila, vložijo na Ministrstvo
za promet vlogo za izdajo pooblastila in ji priložijo listine, ki dokazujejo,
da izpolnjujejo pogoje iz 2. in 3. člena tega pravilnika, razen tistih, ki jih
državni organ pridobi po uradni dolžnosti. 
(2) Minister, pristojen za promet, izda odločbo, s katero
pravno ali fizično osebo pooblasti, da opravlja preglede vkrcanega tovora
nevarnega blaga in izdaja potrdila. 
(3) Pooblastilo iz prejšnjega odstavka se izda za dobo petih
let. Veljavnost pooblastila se lahko podaljša na podlagi vloge pravne ali
fizične osebe, ki jo je potrebno vložiti najmanj 30 dni pred iztekom roka
veljavnosti pooblastila. 
(4) Seznam pravnih in fizičnih oseb, ki opravljajo preglede
vkrcanega tovora nevarnega blaga in izdajajo potrdila na podlagi pooblastila iz
drugega odstavka tega člena, Ministrstvo za promet objavi v Uradnem listu
Republike Slovenije.
5. člen
Minister, pristojen za promet, odvzame pooblastilo, če: 
-       
pravna ali fizična oseba preneha izpolnjevati pogoje iz 2. in 3. člena
tega pravilnika; 
-       
pravna ali fizična oseba ne obvesti Ministrstva za promet o spremembah v
skladu s 6. členom tega pravilnika; 
-       
pravna ali fizična oseba krši predpise, ki urejajo prevoz nevarnega
blaga po morju.
6. člen
Pravna ali fizična oseba mora v 30 dneh od njihovega nastanka
obvestiti Ministrstvo za promet o vseh spremembah v zvezi z izpolnjevanjem
pogojev, na podlagi katerih je bilo izdano pooblastilo iz 4. člena tega
pravilnika.
7. člen
(1) Pooblastila pravnim ali fizičnim osebam, ki jih je izdal
minister, pristojen za promet, pred uveljavitvijo tega pravilnika z Odredbo o
določitvi pooblaščenih podjetij za opravljanje pregledov vkrcanega tovora
nevarnih snovi ter izdajo potrdil (Uradni list RS, št. 50/95), Odredbo o
dodatni določitvi pooblaščenega podjetja za opravljanje pregledov vkrcanega tovora
nevarnih snovi ter izdajo potrdil (Uradni list RS, št. 51/96), Odredbo o
dodatni določitvi pooblaščenega podjetja za opravljanje pregledov vkrcanega
tovora nevarnih snovi ter izdajo potrdil (Uradni list RS, št. 53/96) in Odredbo
o dodatni določitvi pooblaščenega podjetja za opravljanje pregledov vkrcanega
tovora nevarnih snovi ter izdajo potrdil (Uradni list RS, št. 59/99), ostanejo
v veljavi še eno leto po uveljavitvi tega pravilnika. 
(2) Pravne ali fizične osebe, ki želijo podaljšati
pooblastilo iz prejšnjega odstavka, morajo izpolnjevati pogoje, določene s tem
pravilnikom.
8. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-66/2008/47
Ljubljana, dne 11. februarja 2009
EVA 2008-2411-0091
dr. Patrick Vlačič l.r. 
Minister 
za promet