1. člen
(vsebina)
S to uredbo se določa metodologija za ocenjevanje škode, ki
jo je upravičencem iz 2. člena Zakona o ukrepih za omilitev posledic dviga cen
energentov v gospodarstvu in kmetijstvu (Uradni list RS, št. 29/22; v
nadaljnjem besedilu: ZUOPDCE) povzročil dvig cen energentov.
2. člen
(opredelitev škode)
Škoda, ki je upravičencem nastala kot posledica dviga cen
energentov (v nadaljnjem besedilu: škoda), se dokazuje kot škoda, ki nastane zaradi
povečanja stroškov energije v letu 2022 glede na leto 2021.
3. člen
(metodologija ocenjevanja škode)
(1) Stroški energije so znesek na postavki AOP132 oziroma na
kontu 402 pri fizičnih osebah v okviru izkaza poslovnega izida upravičenca,
katerega vsebina je opredeljena s prilogo 2 Navodila o predložitvi letnih in
zaključnih poročil ter drugih podatkov poslovnih subjektov (Uradni list RS, št.
86/16 in 76/17). Fizične osebe, ki opravljajo dejavnost in knjigovodsko ne
evidentirajo stroškov, dokazujejo stroške energije z izvirnimi knjigovodskimi
listinami.
(2) Povečanje stroškov energije v letu 2022 glede na leto
2021, ki pomeni škodo za upravičenca, se izračuna po naslednji formuli:
PSE = SE2022 – SE2021
pri čemer so:
PSE –    povečanje stroškov energije;
SE2022 –   ocena stroškov energije v letu
2022;
SE2021 –   stroški energije v letu 2021.
(3) Če upravičenec ni posloval celo leto 2021, se stroški
energije v letu 2021 preračunajo na raven leta po naslednji formuli:
SE2021 = Stroški energije v letu 2021/število dni
poslovanja * 365
(4) Odstotek zvišanja stroškov energije v letu 2022 glede na
leto 2021 se izračuna po naslednji formuli:
((SE2022/SE2021)*100) – 100
(5) Pomoč se izplača pod pogojem, da je odstotek zvišanja
stroškov energije iz prejšnjega odstavka večji od 40 odstotkov.
4. člen
(izračun višine pomoči gospodarstvu)
(1) Višina pomoči ne sme presegati 60 odstotkov nastale škode
upravičenca iz naslova zvišanja cen energentov in hkrati ne more presegati
zneskov pomoči iz tretjega odstavka tega člena. Če bi višina pomoči presegala
zneske iz preglednice v sedmem odstavku 2. člena ZUOPDCE, se upravičencu dodeli
znesek iz preglednice.
(2) Višina pomoči se izračuna po naslednji formuli:
VP = 60 % x PSE,
pri čemer je:
VP –  višina pomoči upravičencu.
(3) Najvišja višina pomoči se določi skladno s petim, sedmim
in osmim odstavkom 2. člena ZUOPDCE, pri čemer so čisti prihodki od prodaje
znesek na postavki AOP110 v okviru izkaza poslovnega izida upravičenca.
(4) Če upravičenec ni posloval celo leto 2021, se prihodki od
prodaje preračunajo na raven leta po naslednji formuli:
(AOP110/število dni poslovanja) * 365
(5) Delež stroškov energije v letu 2019 oziroma 2020 oziroma
2021 v poslovnih odhodkih (DSE) se izračuna po naslednji formuli:
DSE = (AOP132/AOP127) x 100.
(6) Najvišja dovoljena pomoč predstavlja najnižjega od
naslednjih zneskov:
-       
znesek izračunane škode v skladu s 3. in 4. členom te uredbe,
-       
znesek razlike med izračunano škodo v skladu s 3. in 4. členom te uredbe
in prejetimi drugimi javnimi sredstvi za odpravo škode v letu 2022 zaradi dviga
cen energentov,
-       
znesek izračunane pomoči glede na peti, sedmi in osmi odstavek 2. člena
ZUOPDCE (glede na višino prihodkov od prodaje in delež stroškov energije v vseh
poslovnih odhodkih v povezavi z zneski v preglednici).
5. člen
(postopek dodelitve pomoči)
(1) Upravičenec do 15. aprila 2022 predloži izjavo preko
informacijskega sistema Finančne uprave Republike Slovenije (v nadaljnjem
besedilu: FURS), s katero izjavlja, da je upravičenec, ki ga opredeljuje 2.
člen ZUOPDCE. Predloga obrazca izjave se objavi na portalu eDavki.
(2) FURS izplača pomoč za gospodarstvo upravičencu v
enkratnem znesku do 5. maja 2022.
KONČNA DOLOČBA
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-139/2022
Ljubljana, dne 31. marca 2022
EVA 2022-2130-0013
Vlada Republike Slovenije
Janez Janša
predsednik