Predmet sklepa
1. člen
Ta sklep določa podrobnejša navodila za izračun in vračilo
oziroma pobot sredstev matematičnih rezervacij oziroma rezervacij za starost,
ki so jih zavarovalnice oblikovale za zavarovance dopolnilnega zdravstvenega
zavarovanja po predpisih, ki so veljali pred uveljavitvijo Zakona o spremembah in
dopolnitvah zakona o zdravstvenem varstvu in zdravstvenem zavarovanju (Uradni
list RS, št. 76/05, v nadaljevanju ZZVZZ-H). Predpostavke za izračun matematičnih
rezervacij oziroma rezervacij za starost
2. člen
(1) Zavarovalnice, ki so sklepale dopolnilno zdravstveno zavarovanje
po predpisih, ki so veljali pred uveljavitvijo ZZVZZ-H, morajo matematične
rezervacije oziroma rezervacije za starost izračunati posebej za vsakega
zavarovanca, za katerega so v skladu s pogodbo o dopolnilnem zdravstvenem zavarovanju
dolžne oblikovati te rezervacije.
(2) Matematične rezervacije oziroma rezervacije za starost se
izračuna na osnovi prospektivne računske metode za vsakega posameznega
zavarovanca posebej.
(3) Zavarovalnica v izračunu matematičnih rezervacij oziroma
rezervacij za starost oziroma v izračunu sedanjih vrednosti pričakovanih bodočih
obveznosti in sedanjih vrednosti pričakovanih bodočih vplačil upošteva čas
trajanja, ki je določen na polici in obdobje, ki je preteklo od sklenitve zavarovanja.
Čas trajanja, ki je določen na polici, je obdobje od sklenitve zavarovanja do
dogovorjenega poteka pogodbe na polici. Ne glede na prejšnji stavek je v
primeru, da je zavarovalnica preoblikovala pogodbo, za katero ni bilo potrebno oblikovati
matematičnih rezervacij oziroma rezervacij za starost, v pogodbo, po kateri je
oblikovala te rezervacije, se za čas trajanja pogodbe šteje čas od
preoblikovanja do poteka pogodbe. Obdobje, ki je preteklo od sklenitve
zavarovanja, je obdobje od datuma sklenitve zavarovanja do datuma, na katerega
se računa višina matematičnih rezervacij oziroma rezervacij za starost. Ne
glede na prejšnji stavek je v primeru, da je zavarovalnica preoblikovala
pogodbo, za katero ni bilo potrebno oblikovati matematičnih rezervacij oziroma
rezervacij za starost, v pogodbo, po kateri je oblikovala te rezervacije, se za
obdobje, ki je preteklo od sklenitve zavarovanja, upošteva obdobje od datuma
preoblikovanja zavarovanja do datuma, na katerega se računa višina matematičnih
rezervacij oziroma rezervacij za starost.
(4) V izračunu matematičnih rezervacij oziroma rezervacij za
starost se upoštevajo enake tablice smrtnosti in bolezenske tablice, kot so
bile upoštevane v premijskem izračunu.
(5) Obrestna mera, ki jo zavarovalnice upoštevajo v izračunu matematičnih
rezervacij oziroma rezervacij za starost, je enaka obrestni meri, ki jo je
zavarovalnica upoštevala v premijskem izračunu.
(6) Zavarovalnica v izračunu matematičnih rezervacij oziroma
rezervacij za starost upošteva enake stroške, kot jih je upoštevala v izračunu
premije.
Vrednotenje bodočih premij
3. člen
(1) V izračunu sedanje ocenjene vrednosti bodočih premij, ki
se upoštevajo v izračunu matematičnih rezervacij oziroma rezervacij za starost,
se upošteva premija v višini, kot jo je določala pogodba o dopolnilnem
zdravstvenem zavarovanju.
(2) Ne glede na prejšnji odstavek tega člena mora
zavarovalnica, ki je pri določanju premije upoštevala medgeneracijsko vzajemnost,
uporabiti v izračunu sedanje ocenjene vrednosti bodočih premij premijo v višini,
ki bi bila potrebna glede na spol in starost zavarovanca ob sklenitvi
dopolnilnega zdravstvenega zavarovanja, za katerega je zavarovalnica oblikovala
matematične rezervacije oziroma rezervacije za starost. Pri določanju višine
premije iz prejšnjega stavka je potrebno upoštevati enako obrestno mero, enake
tablice smrtnosti in bolezenske tablice, ter enake stroške, kot bi jih zavarovalnica
upoštevala v premijskem izračunu, če ne bi upoštevala medgeneracijske
vzajemnosti. 
Negativne matematične rezervacije oziroma rezervacije za
starost
4. člen
V skupni višini matematičnih rezervacij oziroma rezervacij za
starost, ki je vsota matematičnih rezervacij oziroma vsota rezervacij za
starost po posameznih zavarovancih, se ne upošteva negativnih matematičnih
rezervacij oziroma negativnih rezervacij za starost, izračunanih za posameznega
zavarovanca. 
Bilančna matematična rezervacija oziroma rezervacija za
starost
5. člen
(1) Zavarovalnica določi višino matematičnih rezervacij oziroma
rezervacij za starost za vsakega zavarovanca posebej na dan prenehanja
dopolnilnega zdravstvenega zavarovanja. Dan prenehanja je:
1.     
za zavarovance, ki imajo na dan 28. 2. 2006 veljavno zavarovanje, 28. 2.
2006,
2.     
za zavarovance, ki so med 1. 9. 2005 in 28. 2. 2006 na svojo zahtevo
razdrli ali spremenili zavarovalno pogodbo, dan prenehanja zavarovanja,
3.     
za zavarovance, ki so preoblikovali ali prekinili doživljenjsko pogodbo
v dvanajstletne pogodbe na podlagi tržnih ponudb zavarovalnic pred 1. 9. 2005,
dan preoblikovanja ali prekinitve doživljenjske pogodbe.
(2) Zavarovalnica mora z linearno interpolacijo izračunati stanje
matematičnih rezervacij oziroma rezervacij za starost za posameznega
zavarovanca, če od datuma začetka zavarovanja do datuma prenehanja zavarovanja
ni preteklo celo število let. 
Skupna višina matematičnih rezervacij oziroma rezervacij
za starost
6. člen
Skupna višina matematičnih rezervacij oziroma rezervacij za
starost na dan 28. 2. 2006, do katerih so upravičeni zavarovanci, se izračuna
kot vsota matematičnih rezervacij oziroma rezervacij za starost za:
1.     
zavarovance, ki jim zavarovanje preneha 28. 2. 2006, po stanju na dan
28. 2. 2006,
2.     
zavarovance, ki so razdrli ali spremenili pogodbo po 1. 9. 2005, po
stanju na dan razdrtja ali spremembe pogodbe,
3.     
zavarovance, ki so preoblikovali doživljenjske pogodbe v dvanajstletne
pogodbe ali prekinili doživljenjske pogodbe na podlagi tržnih ponudb zavarovalnic
pred 1. 9. 2005, po stanju na dan preoblikovanja ali prekinitve pogodbe. 
Sorazmerni delež
7. člen
(1) Zavarovalnice, ki so po ceniku imele enako premijo za
dopolnilno zdravstveno zavarovanje ne glede na trajanje zavarovanja, spol in
starost zavarovanca in so oblikovale matematične rezervacije oziroma
rezervacije za starost, določijo sorazmerni delež rezervacij, do katerih so
upravičeni zavarovanci na način, določen s tem členom.
(2) Do sorazmernega deleža matematičnih rezervacij oziroma
rezervacij za starost so upravičeni zavarovanci, za katere je zavarovalnica
oblikovala te rezervacije in so imeli na dan 1. 9. 2005 sklenjeno veljavno
pogodbo za dopolnilno zdravstveno zavarovanje.
(3) Za vsakega posameznega zavarovanca iz prejšnjega odstavka
tega člena zavarovalnica ugotovi, koliko mesecev je imel sklenjeno dopolnilno
zdravstveno zavarovanje. V kolikor je imel zavarovanec iz drugega odstavka tega
člena pred veljavno pogodbo že sklenjene pogodbe o dopolnilnem zdravstvenem
zavarovanju, za katere je morala zavarovalnica oblikovati matematične
rezervacije oziroma rezervacije za starost, in so te pogodbe že potekle, se v čas
zavarovanja štejejo tudi obdobja vseh poteklih pogodb.
(4) Sorazmerni delež za posameznega zavarovanca se izračuna
tako, da se število mesecev, izračunanih na podlagi prejšnjega odstavka za tega
zavarovanca deli z vsoto števila mesecev, izračunanih na podlagi prejšnjega
odstavka za vse zavarovance iz drugega odstavka tega člena.
8. člen
(1) Zavarovalnice, ki so imele različno premijo dopolnilnega zdravstvenega
zavarovanja, za katere so oblikovale matematične rezervacije oziroma
rezervacije za starost, in so bile premije določene z upoštevanjem
medgeneracijske vzajemnosti, določijo delež rezervacij, do katerih so upravičeni
zavarovanci na način, določen s tem členom.
(2) Do deleža matematičnih rezervacij oziroma rezervacij za
starost so upravičeni zavarovanci, ki so imeli na dan 31. 8. 2005 veljavno
polico dopolnilnega zdravstvenega zavarovanja in so imeli sklenjeno pogodbo za
dopolnilno zdravstveno zavarovanje, na osnovi katere je zavarovalnica oblikovala
matematične rezervacije oziroma rezervacije za starost. Ne glede na določbo
prvega stavka tega odstavka, so do matematičnih rezervacij oziroma rezervacij
za starost upravičeni tudi zavarovanci iz 3. točke 6. člena tega sklepa.
(3) Za vsakega posameznega zavarovanca iz prejšnjega odstavka
tega člena zavarovalnica ugotovi uteženo število zavarovanih mesecev. Uteženo število
zavarovanih mesecev za posameznega zavarovanca je enako vsoti obračunanih premij
v obdobju trajanja dopolnilnega zdravstvenega zavarovanja za katero so bile
oblikovane matematične rezervacije oziroma rezervacije za starost.
(4) Delež, do katerega je upravičen posamezen zavarovanec iz
drugega odstavka tega člena, se izračuna kot količnik števila uteženih
zavarovanih mesecev tega zavarovanca, izračunanih na podlagi prejšnjega
odstavka, in vsote števil uteženih zavarovanih mesecev po vseh zavarovancih iz
drugega odstavka tega člena, izračunanih na podlagi prejšnjega odstavka.
9. člen
(1) Ne glede na določbi 7. in 8. člena tega sklepa,
obravnavajo zavarovalnice zavarovance dopolnilnega zdravstvenega zavarovanja,
za katere premija ni bila določena z upoštevanjem medgeneracijske vzajemnosti,
ločeno od zavarovancev, katerih premija je bila določena z upoštevanjem medgeneracijske
vzajemnosti.
(2) Zavarovalnice vrnejo zavarovancem dopolnilnega zdravstvenega
zavarovanja, katerih premija ne upošteva medgeneracijske vzajemnosti, sredstva
v višini matematičnih rezervacij oziroma rezervacij za starost po stanju na dan
preoblikovanja ali prekinitve zavarovanja. Obveznosti zavarovalnice do
zavarovancev iz prejšnjega stavka se ne všteva v skupno višino matematičnih
rezervacij oziroma rezervacij za starost, do katerih so upravičeni zavarovanci
za katere je bila premija oblikovana z upoštevanjem medgeneracijske vzajemnosti
in so upravičeni do sorazmernega deleža na osnovi 7. oziroma 8. člena tega
sklepa. 
Vračilo in pobot sredstev matematičnih rezervacij oziroma
rezervacij za starost
10. člen
(1) Zavarovalnica mora znesek matematičnih rezervacij oziroma
rezervacij za starost izplačati zavarovancem najpozneje do 31. 8. 2007.
(2) Zavarovalnica mora znesek matematičnih rezervacij oziroma
rezervacij za starost, ki pripada posameznemu zavarovancu na dan 28. 2. 2006,
obrestovati od 1. 3. 2006 do dneva izplačila po povprečni letni obrestni meri
bank za nove vezane vloge za gospodinjstva od enega do dveh let (il),
veljavni za mesec marec 2006, ki jo objavi Banka Slovenije, in obresti skupaj z
glavnico izplačati zavarovancu.
(3) V obdobju od 1. 3. 2006 do
dneva izplačila zneska iz drugega odstavka tega člena se obresti računajo
dnevno na konformni način z dnevno obrestno mero (id), ki se izračuna
z enačbo.
(4) Število obrestovanih dni iz drugega odstavka tega člena
je število dni od vključno 1. 3. 2006 do zadnjega dne pred izplačilom zneska iz
prvega odstavka tega člena.
11. člen
(1) Zavarovalnica lahko na željo zavarovanca znesek matematičnih
rezervacij oziroma rezervacij za starost delno ali v celoti pobota z
zavarovalno premijo prilagojenega pogodbenega razmerja pri zavarovancih, ki so
pristali na prilagoditev pogodbenega razmerja in so upravičeni do izplačila matematičnih
rezervacij oziroma rezervacij za starost.
(2) V primeru pobota matematičnih rezervacij oziroma rezervacij
za starost z zavarovalno premijo, mora zavarovalnica znesek matematičnih
rezervacij oziroma rezervacij za starost na dan 28. 2. 2006 obrestovati v
skladu s prejšnjim členom tega sklepa in obrestovani znesek zmanjševati za premije,
ki jih mora zavarovalec oziroma zavarovanec plačati zavarovalnici za dopolnilno
zdravstveno zavarovanje.
(3) Zavarovalnica mora najkasneje do 31. 8. 2007 izplačati zavarovancem
neizplačan znesek matematičnih rezervacij oziroma rezervacij za starost, povečan
za pripadajoče obresti in zmanjšan za pobotane zneske premij. 
Vloga pooblaščenega aktuarja
12. člen
(1) Pooblaščeni aktuar mora preveriti, ali je skupna višina
matematičnih rezervacij oziroma rezervacij za starost izračunana v skladu z
določili tega sklepa.
(2) Pooblaščeni aktuar mora Agenciji za zavarovalni nadzor do
31. 3. 2006 poslati mnenje, s katerim potrdi:
-       
pravilnost izračuna skupne višine matematičnih rezervacij oziroma
rezervacij za starost, do katerih so upravičeni zavarovanci in za katere je zavarovalnica
oblikovala te rezervacije,
-       
skupno višino rezervacij iz prejšnje alinee na dan 28. 2. 2006,
-       
pravilnost izračuna sorazmernega deleža za posameznega zavarovanca iz
19. člena ZZVZZ-H,
-       
višino sredstev do katerih je upravičen posamezni zavarovanec iz 19. člena
ZZVZZ-H po stanju na dan 28. 2. 2006.
(3) Pooblaščeni aktuar mora vsak mesec po stanju na dan od
31. 3. 2006 do vključno 31. 8. 2007 v roku enega meseca po preteku meseca
poslati mnenje o pravilnosti in višini oblikovanih rezervacij za obveznosti do
zavarovancev iz 19. člena ZZVZZ-H, do katerih ima zavarovalnica še obveznosti po
stanju na zadnji dan meseca in višini zneskov, ki jih je zavarovalnica izplačala
posameznim zavarovancem v tem mesecu. Hkrati mora potrditi, da je zavarovalnica
posameznim zavarovancem izplačala znesek, do katerega so upravičeni. 
Uveljavitev in uporaba sklepa
13. člen
Ta sklep začne veljati 1. novembra 2005. 
Ljubljana, dne 5. oktobra
2005.
Predsednik
strokovnega sveta
Agencije za zavarovalni nadzor
dr. Mihael Perman l. r.