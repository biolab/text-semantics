I. SPLOŠNI DOLOČBI
1. člen
(vsebina sklepa)
(1) Ta sklep določa pogoje in kriterije, ki jih mora
izpolnjevati:
1.     
specialni investicijski sklad (v nadaljnjem besedilu: SIS), katerega
naložbena strategija je usmerjena v financiranje razvoja mikro, majhnih in
srednjih gospodarskih družb in ki tem družbam daje posojila oziroma »mezzanin
kapital«;
2.     
upravljavec alternativnega investicijskega sklada, ki upravlja SIS iz 1.
točke tega odstavka tega člena.
(2) Za namen tega sklepa se izraz »SIS« uporablja za SIS
iz 1. točke prvega odstavka tega člena.
2. člen
(pojmi)
Za namen tega sklepa veljajo naslednje opredelitve pojmov:
1.     
»mikro, majhna in srednja gospodarska družba« imajo enak pomen, kot je
opredeljen v zakonu, ki ureja gospodarske družbe;
2.     
»mezzanin kapital« ima enak pomen, kot ga opredeljuje tretji odstavek
188. člena Zakona o upravljavcih alternativnih investicijskih skladov (Uradni
list RS, št. 32/15; v nadaljnjem besedilu ZUAIS);
3.     
»navidezni lastniški kapital« pomeni vrsto instrumenta namenjenega
financiranju, ki je kombinacija lastniškega in dolžniškega kapitala, katerega
donos je povezan z dobičkom ali izgubo kvalificiranega portfeljskega podjetja in
katerega poplačilo v primeru neizpolnitve obveznosti ni v celoti zavarovano; instrumetni
navideznega lastniškega kapitala vključujejo instrumente mezzanine kapitala in
vrsto drugih finančnih instrumentov, kot so podrejena posojila, tiha udeležba,
udeležbena posojila, pravice do udeležbe pri dobičku, zamenljive obveznice, obveznice
z nakupnim bonom in drugo;
4.     
»dolžniški kapital« pomeni dolžniške vrednostne papirje, kot jih določa
zakon, ki ureja trg finančnih instrumentov in druge oblike olastninjenega dolga;
5.     
»olastninjen dolg« pomeni vrednostne papirje s fiksno donosnostjo, ki
niso obveznice;
6.     
»lastniški kapital« pomeni lastniško udeležbo v podjetju, ki ga
predstavljajo delnice ali druge oblike udeležbe v kapitalu podjetja, ki se
izdajo njegovim vlagateljem;
7.     
»posojilo« pomeni posojila, ki jih SIS odobri podjetju, terjatve do
podjetja, ki jih SIS odkupi ali na drug način pridobi od tretjih oseb in
sodelovanje SIS pri sindiciranih posojilih ali drugih oblikah skupnih posojil
podjetjem;
8.     
»združeni kapitalski vložki« pomenijo vsoto vseh vpisanih in vplačanih
enot SIS;
9.     
»kapital na vpoklic« pomeni katerokoli zavezo, v skladu s katero mora
vlagatelj v časovnem okviru, določenem v pravilih upravljanja ali ustanovnem
aktu SIS, obvezno pridobiti delež v tem SIS ali vanj prispevati kapitalski
vložek;
10.  
»organiziran trg« ima enak pomen, kot ga opredeljuje zakon, ki ureja trg
finančnih instrumentov;
11.  
»večstranski sistem trgovanja« ima enak pomen, kot ga opredeljuje zakon,
ki ureja trg finančnih instrumentov;
12.  
»sekundarni trg« pomeni organiziran trg oziroma večstranski sistem
trgovanja;
13.  
»finančno podjetje« pomeni katerega koli od naslednjih subjektov:
a.   
kreditno institucijo, kot je opredeljena v točki 1 člena 4(1) Uredbe
(EU) št. 575/2013 Evropskega parlamenta in Sveta (1);
b.   
investicijsko podjetje, kot je opredeljeno zakonu, ki ureja trg
finančnih instrumentov;
c.   
zavarovalnico, kot je opredeljena v zakonu, ki ureja zavarovalništvo 
d.   
finančni holding, kot je opredeljen v točki 20 člena 4(1) Uredbe (EU)
št. 575/2013;
e.   
mešani poslovni holding, kot je opredeljen v točki 22 člena 4(1) Uredbe
(EU) št. 575/2013;
f.    
družba za upravljanje, kot je opredeljena v zakonu, ki ureja
investicijske sklade in družbe za upravljanje;
g.   
upravljavec alternativnih investicijskih skladov, kot je opredeljen v
zakonu, ki ureja upravljavce alternativnih investicijskih skladov;
14.  
»imetnik enote« pomeni vsako fizično osebo, pravno osebo in drug subjekt
zasebnega in javnega prava, ki je imetnik enot SIS;
15.  
»vlagatelj« pomeni imetnika enote oziroma potencialnega imetnika enote.
II. POGOJI IN KRITERIJI, KI JIH MORA IZPOLNJEVATI SIS
3. člen
(oblika SIS)
(1) SIS mora izpolnjevati pogoje, ki jih za zaprt sklad
opredeljuje Delegirana uredba Komisije (EU) št. 694/2014 z dne
17. decembra 2013 o dopolnitvi Direktive 2011/61/EU Evropskega parlamenta
in Sveta v zvezi z regulativnimi tehničnimi standardi, ki določajo vrste
upraviteljev alternativnih investicijskih skladov.
 (2) Ne glede na prejšnji odstavek tega člena je lahko
SIS oblikovan kot odprt sklad, če:
1.     
odkup enot ni odobren pred rokom, navedenim v pravilih upravljanja SIS,
s katerim se začnejo uporabljati naložbene omejitve iz pravil upravljanja SIS;
rok ne sme biti daljši kot rok, ki ga določa tretji odstavkek 187. člena ZUAIS;
2.     
je v času izdaje dovoljenja in v celotni življenjski dobi SIS njegov
upravljavec sposoben Agenciji za trg vrednostnih papirjev (v nadaljnjem
besedilu: Agencija) dokazati, da so vzpostavljeni ustrezni sistemi za
upravljanje likvidnosti in učinkoviti postopki za spremljanje likvidnostnega
tveganja SIS, ki so skladni z dolgoročno naložbeno strategijo SIS in s
predlagano politiko odkupov;
3.     
upravljavec SIS določi politiko odkupov enot, v kateri so točno določena
obdobja, v katerih vlagatelji lahko zaprosijo za odkup;
4.     
politika odkupov SIS zagotavlja, da je skupni znesek odkupov v katerem
koli obdobju omejen na odstotek likvidnih sredstev SIS, ki je usklajen s
strategijo za upravljanje likvidnosti in naložbeno strategijo, ki je razkrita v
pravilih upravljanja SIS;
5.     
politika odkupov SIS zagotavlja, da so vlagatelji obravnavani pošteno in
da so zahtevki za odkup odobreni sorazmerno, če skupen znesek zahtevkov v
katerem koli obdobju presega odstotek iz 4. točke tega odstavka.
(3) SIS mora biti ustanovljen za določen čas.
4. člen
(strategija, usmerjena v financiranje razvoja mikro, majhnih
in srednjih gospodarskih družb)
Šteje se, da je strategija SIS usmerjena v financiranje
razvoja mikro, majhnih in srednjih gospodarskih družb, če izpolnjuje naslednje
pogoje:
1.     
SIS namerava v časovnem okviru iz svojih pravil upravljanja ali ustanovnih
aktov vsaj 70 odstotkov svojih združenih kapitalskih vložkov in neporabljenega
kapitala na vpoklic vložiti v sredstva, ki so kvalificirane naložbe, izračunane
na podlagi zneskov, ki jih je mogoče vložiti po odbitku vseh relevantnih
stroškov ter deležev v denarnih sredstvih in njihovih ustreznikih;
2.     
SIS ne uporabi več kot 30 odstotkov združenih kapitalskih vložkov in
neporabljenega kapitala na vpoklic za pridobitev sredstev, ki niso
kvalificirane naložbe, izračunane na podlagi zneskov, ki jih je mogoče vložiti
po odbitku vseh relevantnih stroškov ter deležev v denarnih sredstvih in
njihovih ustreznikih.
5. člen
(kvalificirane naložbe)
Kvalificirane naložbe SIS iz 1. točke 4. člena tega sklepa
so:
1.     
instrumenti lastniškega in navidenznega lastniškega kapitala vključno z
mezzanine kapitalom, ki jih je:
a.     izdalo
kvalificirano portfeljsko podjetje in jih je SIS pridobil neposredno od
kvalificiranega portfeljskega podjetja ali od tretje osebe prek sekundarnega
trga;
b.     izdalo
kvalificirano portfeljsko podjetje v zameno za instrument lastniškega ali
mezzanine kapitala, ki ga je SIS prej pridobil od kvalificiranega portfeljskega
podjetja ali od tretje osebe prek sekundarnega trga;
c.     izdalo
podjetje, katerega hčerinsko podjetje v večinski lasti je kvalificirano
portfeljsko podjetje, v zameno za instrument lastniškega ali mezzanine
kapitala, ki ga je SIS v skladu z alinejama a. in b. te točke pridobil od
kvalificiranega lastniškega podjetja ali od tretje osebe prek sekundarnega
trga;
2.     
dolžniški instrumenti, ki jih je izdalo kvalificirano portfeljsko podjetje;
3.     
posojila kvalificiranemu portfeljskemu podjetju;
4.     
enote ali delnice enega ali več evropskih dolgoročnih investicijskih
skladov (v nadaljenjem besedilu: ELTIF), evropskih skladov tveganega kapitala
(v nadaljnjem besedilu: EuVECA) in evropskih skladov za socialno podjetništvo
(v nadaljenjem besedilu: EuSEF).
6. člen
(kvalificirano portfeljsko podjetje)
(1) Kvalificirano portfeljsko podjetje je portfeljsko
podjetje, ki ni kolektivni naložbeni podjem in ki izpolnjuje naslednje zahteve:
1.     
ni finančno podjetje;
2.     
je podjetje, ki:
a.     izpolnjuje
pogoje za mikro, majhne ali srednje gospodarske družbe in
b.     ni
sprejeto v trgovanje na organiziranem trgu ali v večstranskem sistemu trgovanja
ali je sprejeto v trgovanje na organiziranem trgu ali večstranskem sistemu
trgovanja, pri čemer njegova tržna kapitalizacija ne presega 250 000 000 EUR;
3.     
ustanovljeno je v državi članici ali v tretji državi, če:
a.     ta tretja
država ni uvrščena na seznam FATF »Nesodelujoče države« in
b.     imata
Republika Slovenija in tretja država sklenjen sporazum, ki je v celoti skladen
s standardi, določenimi v 26. členu Vzorčne davčne konvencije OECD o dohodku in
premoženju, in ki skupaj z drugimi morebitnimi sklenjenimi večstranskimi
davčnimi sporazumi zagotavlja učinkovito izmenjavo informacij pri davčnih
zadevah.
(2) Z odstopanjem od 1. točke prvega odstavka tega člena
je kvalificirano portfeljsko podjetje lahko finančno podjetje, ki izključno
financira kvalificirana portfeljska podjetja iz prvega odstavka tega člena.
7. člen
(likvidnost instrumentov navideznega lastniškega kapitala)
Likvidnost instrumentov navideznega lastniškega kapitala mora
biti usklajena z življensko dobo SIS oziroma politiko odkupov SIS.
8. člen
(posojila)
(1) Posojilo iz 3. točke 5. člena tega sklepa mora izpolnjevati
naslednje pogoje:
1.     
njegova zapadlost ne sme biti daljša od življenjske dobe SIS;
2.     
posojilo je lahko zavarovano ali nezavarovano; v primeru da bo SIS imel
med sredstvi nezavarovana posojila mora to razkriti v pravilih upravljanja ter
določiti najvišji odstotek nezavarovanih posojil v razmerju do preostalih
sredstev sklada in
3.     
ne gre za posojilo upravljavcu SIS ali skrbniku SIS oziroma za posojilo
podjetju, v katerem ima ali bo imel upravljavec SIS neposredni ali posredni
delež.
(2) Terjatve, ki jih pridobi SIS od tretjih oseb, morajo
poleg pogojev iz prvega odstavka tega člena izpolnjevati tudi naslednje pogoje:
1.     
terjatev ne sme biti pridobljena od kreditne institucije na način, da bi
na podlagi pridobitve prišlo do:
a.     zadržanja
izpostavljenosti te kreditne institucije ali osebe, ki je del skupine te
kreditne institucije, do prenesene terjatve na način, povezan z uspešnostjo
prenesene terjatve ali
b.     zagotavljanja
storitev administracije v zvezi s posojilom, bonitetne ocene ali procesa
spremljave posojila, na posamični ravni ali na ravni celotnega portfelja s
strani kreditne institucije ali osebe, ki je del skupine te kreditne
institucije;
2.     
izpolnjevanje pogojev iz prejšnje točke ni potrebno, če:
a.     je
terjatev pridobljena na podlagi ponudbe več strankam na strogo poslovni podlagi
(arm's lenght bases) ali
b.     so
izpolnjene zahteve iz tretjega odstavka tega člena.
(3) Pred pridobitvijo terjatve, za katero se uporablja
prejšnji odstavek tega člena mora upravljavec SIS:
1.     
vzpostavit in izvajat politike in postopke za:
a.     spremljanje
neto ekonomskega interesa, kot ga opredeljuje 405. člen Uredbe (EU) Uredbe št
575/2013 osebe, od katere je bila pridobljena terjatev, preko življenjske dobe
terjatve;
b.     ocenjevanje
vrednosti posojila, če terjatev ni kupiljena po nominalni vrednosti;
c.     skrbno
spremljavo uspešnosti terjatve in
d.   
izvedbo stresnih testov nad terjatvijo neodvisno od osebe, od katere je
bila pridobljena terjatev, redno in vsaj enkrat letno, ob upoštevanju
spreminjajočega profila tveganosti terjatve.
2.     
od osebe, od katere je bila pridobljena terjatev, pridobiti zagotovila
da:
a.     bo oseba,
od katere je bila pridobljena terjatev, oziroma v primeru da je vključena v
bančni konsolidiran nadzor, podjetje v skupini te osebe, obdržala, na stalni
podlagi, pomemben neto ekonomski delež v višini najmanj 5 odstotkov nominalne
vrednosti terjatve, kot je bila merjena ob njenem nastanku;
b.     izpostavljenost
do terjatve ne bo predmet tehnik zmanjševanja kreditnega tveganja kot so
opredeljene v točki (57) člena 4(1) Uredbe (EU) št. 575/2013 in
c.     bo upravljavec
SIS imel na voljo dostop do vseh pomembnih podatkov o kreditni kvaliteti in
uspešnosti osnovnih izpostavljenosti ter o denarnih tokovih v zvezi z
zavarovanji povezanimi z izpostavljenostmi tako, da lahko izvede celovit in z
informacijami podprt stresni test v zvezi z denarnimi tokovi in vrednostmi
zavarovanj povezanih z izpostavljenostmi.
(4) Pojem »pridobiti terjatev« iz prejšnjega odstavka
tega člena pomeni karkoli od naslednjega: nakup terjatve, prenos terjatve,
prevzem kreditnega tveganja ali dela kreditnega tveganja povezanega s
terjatvijo, prevzem druge izpostavljenosti do posojila.
9. člen
(izposojanje s strani SIS in uporaba finančnega vzvoda)
(1) SIS si lahko izposodi denar, če izposoja izpolnjuje
naslednje pogoje:
1.     
njen namen je vlaganje v kvalificirane naložbe;
2.     
pogodba zanjo je sklenjena v isti valuti, kot je valuta sredstev, ki
bodo pridobljena z izposojenim denarjem;
3.     
njena zapadlost ni daljša od življenjske dobe SIS in
4.     
dolgoročna posojila SIS iz 3. točke 5. člena tega sklepa se ne smejo
financirati preko kratkoročnih izposoj po tem členu.
(2) Najvišja raven finančnega vzvoda, ki ga upravljavec
lahko ustvari za račun SIS je dvakratnik neto sredstev SIS.
(3) Pri določitvi finančnega vzvoda in pogojev iz
prejšnjega odtavka upravljavec SIS upošteva merila iz drugega odstavka 71.
člena ZUAIS.
(4) SIS v pravilih upravljanja ali aktu o ustanovitvi
navede:
1.     
ali si v okviru svoje naložbene strategije namerava izposoditi denar;
2.     
najvišjo raven finančnega vzvoda;
3.     
pogoje za ponovno uporabo zavarovanj oziroma podelitev garancij v poslih
povezanih s finančnim vzvodom.
10. člen
(druga pravila v zvezi s premoženjem SIS)
SIS ne sme opravljati:
1.     
prodaje sredstev na kratko;
2.     
prevzemati neposredne ali posredne izpostavljenosti blagu, vključno prek
izvedenih finančnih instrumentov, certifikatov, ki jih predstavljajo, indeksov,
ki na njih temeljijo, ali kakršnega koli drugega načina ali instrumenta, s
katerim bi pridobili tako izpostavljenost;
3.     
vstopati v pogodbena razmerja glede posojanja in izposojanja vrednostnih
papirjev in glede repo poslov ali druga pogodbena razmerja, ki imajo
enakovreden ekonomski učinek in pomenijo podobna tveganja, če ta pogodbena
razmerja vplivajo na več kot 10 % sredstev SIS;
4.     
uporabljati izvedenih finančnih instrumentov, razen če je izključni namen
uporabe takšnih instrumentov zavarovanje pred tveganji, neločljivo povezanimi z
drugimi naložbami SIS.
11. člen
(nasprotja interesov v zvezi z naložbami SIS)
(1) SIS ne vlaga v podjetje, v katerem ima ali bo imel
upravljavec SIS neposredni ali posredni delež, z izjemo imetništva ELTIF, EuSEF
ali EuVECA, ki jih upravlja upravljavec SIS.
(2) Določba prvega odstavka tega člena se ne uporablja
za SIS, ki se upravlja sam.
12. člen
(razkritja vlagateljem)
(1) Upravljavec SIS pred začetkom trženja SIS objavi ponudbeni
dokument SIS iz 185. člena ZUAIS, ki vsebuje najmanj.
1.     
informacije, iz prvega odstavka 97. člena ZUAIS, pri čemer so lahko
informacije, če niso zajete v ponudbenem dokumentu, slednjemu dodane kot
dodatne informacije, ali pa so razkrite v samostojenem dokumentu;
2.     
jasno oznako kategorij sredstev, za katera ima SIS dovoljenje, da lahko
vanje vlaga;
3.     
jasno oznako jurisdikcij, v katere SIS lahko vlaga.
(2) Ponudbeni dokument in vsi drugi dokumenti v zvezi s
trženjem morajo jasno obveščati vlagatelje o nelikvidni naravi SIS. Zlasti
morajo ponudbeni dokment in vsi drugi dokumenti v zvezi s trženjem jasno:
1.     
obveščati vlagatelje o izteku življenjske dobe SIS in o možnosti za
podaljšanje njegove življenjske dobe, če je ta možnost določena, ter o pogojih
za to podaljšanje;
2.     
obrazložiti, kdaj imajo vlagatelji v skladu s pravili ali akti o
ustanovitvi SIS pravico odkupiti svojo naložbo;
3.     
navesti pogostost in čas razdelitve morebitnega izkupička vlagateljem
med življenjsko dobo SIS;
4.     
opisati politiko zavarovanja pred tveganji SIS, vključno z jasno oznako,
da se sme izvedene finančne instrumente uporabiti le za namene zavarovanja pred
tveganji, neločljivo povezanimi z drugimi n aložbami SIS, in z oznako
morebitnega učinka uporabe izvedenih finančnih instrumentov na profil tveganja
SIS.
(3) Letno poročilo SIS vsebuje podatke, kot jih določa
95. člen ZUAIS in naslednje podatke:
1.     
izkaz finančnih tokov;
2.     
informacije o vrednosti posameznih kvalificiranih portfeljskih podjetij
in vrednosti drugih sredstev, v katera je vlagal SIS;
3.     
informacije o jurisdikcijah, v katerih se nahajajo sredstva SIS.
(4) Upravljavec SIS o spremembah ponudbenega dokumenta obvesti
Agencijo.
(5) V ponudbenem dokumentu upravljavec SIS opredeli, na
kakšen način bo letno poročilo na voljo vlagateljem.
(6) Za SIS, ki ga upravlja upravljavec AIS z dovoljenjem
Agencije za opravljanje storitev upravljanja AIS iz 126. člena ZUAIS ali
ustreznim dovoljenjem pristojnega organa države članice, se v zvezi z razkritji
uporabljajo določbe tega člena v kolikor niso v nasprotju z določbami, ki
veljajo za razkritja na podlagi ZUAIS oziroma zakona, ki v državi članici
prenaša Direktivo 2011/61 EU.
III. POGOJI IN KRITERIJI, KI JIH MORA IZPOLNJEVATI
UPRAVLJAVEC SIS
13. člen
(vzpostavitev politik in postopkov vrednotenja in upravljanja
kreditnega tveganja)
Upravljavec SIS:
1.     
vzpostavi politike in postopke vrednotenja kvalificiranih naložb, ki je
organizirano ustrezno neodvisno in ločeno od funkcije upravljanja premoženja;
2.     
vzpostavi in uresničuje ustrezno politiko in postopke za učinkovito in
dokumentirano upravljanje kreditnega tveganja, v ključno s tveganjem nasprotne
stranke, ki izvira iz narave sredstev SIS.
14. člen
(politike in postopki vrednotenja kvalificiranih naložb)
(1) Upravljavec SIS vzpostavi, vzdržuje, izvaja in
pregleduje pisne politike in postopke vrednotenja sredstev iz 5. člena tega
sklepa, ki zagotavljajo zanesljiv, pregleden, celovit in ustrezno dokumentiran
postopek vrednotenja kvalificiranih naložb. Politike in postopki vrednotenja
zajemajo vse pomembne vidike procesa vrednotenja kvalificiranih naložb ter
postopke in kontrole vrednotenja kvalificiranih naložb.
(2) Upravljavec SIS zagotovi, da se za SIS, ki jih ureja
ta sklep in ki jih upravlja, uporabljajo poštene, ustrezne in pregledne
metodologije vrednotenja.
15. člen
(pogostost vrednotenja sredstev)
(1) Upravljavec SIS najmanj enkrat letno ovrednoti
sredstva SIS in izračuna vrednost enote SIS.
(2) V preimeru iz drugega odstavka 3. člena tega sklepa
se vrednotenje sredstev SIS in izračun vrednosti enote SIS opravi tudi na
obračunski dan, določen s politiko odkupov enot.
16. člen
(dosledna uporaba politik in postopkov vrednotenja)
(1) Upravljavec SIS zagotovi, da se politike in postopki
vrednotenja ter izbrane metodologije vrednotenja dosledno uporabljajo.
(2) Postopek vrednotenja in izbrane metodologije
vrednotenja se uporabljajo dosledno v vseh SIS, ustanovljenih na podlagi tega
sklepa, ki jih upravlja isti upravljavec SIS pri čemer se upoštevajo naložbene
strategije in vrste kvalificiranih naložb, v katerih ima SIS naložena sredstva.
17. člen
(redni pregledi politik in postopkov vrednotenja)
(1) Politike vrednotenja določajo redne preglede politik
in postopkov, vključno z metodologijami ocenjevanja. Pregled se izvede vsaj
enkrat letno.
(2) Politike in postopki vrednotenja opisujejo, kako se
lahko uvedejo spremembe v politiki vrednotenja, vključno z metodologijo, in v
kakšnih okoliščinah bi bilo to primerno. Priporočila za spremembe politik in
postopkov se predložijo upravi, ki pregleda in odobri kakršnekoli spremembe.
18. člen
(združitev s politikami vrednotenja sprejetimi na podlagi
Uredbe 231/2013)
Upravljavec, ki ima dovoljenje Agencije za upravljanje
alternativnih investicijskih skladov na podlagi zakona, ki ureja upravljavce
alternativnih investicijskih skladov, politike in postopke iz tega poglavja
združi s politikami in postopki, ki jih sprejme na podlagi zahtev Oddelka 7
Delegirane Uredbe Komisije št. 231/2013.
19. člen
(upravljanje kreditnih tveganj)
(1) Upravljavec SIS mora uporabljati jasno opredeljene
procese odobritve, spreminjanja, obnavljanja in ponovnega financiranja posojil,
vključno z merili in postopki za ugotavljanje in upravljanje problematičnih
posoji.
(2) Politike in postopki iz prejšnjega odstavka tega
člena sklepa morajo obsegati najmanj:
1.     
pisni postopek za naložbe v posojila, ki opredeljuje politiko
izpostavljenosti po kategorijah kreditnega tveganja;
2.     
postopek za izbiro kreditnih tveganj, vključno z:
a.     vzpostavitvijo
kreditnih map z vsemi kvalitativnimi in kvantitativnimi informacijami o
nasprotnih strankah;
b.     postopek
za sprejetje odločitve za naložbe v posojila, ki mora biti jasno formaliziran,
z opisom dodelitve pristojnosti na način, da odgovorna oseba za sprejem
odločitve nima neposrednega interesa za odločitev o naložbi; postopek mora biti
prilagojen značilnostim SIS, zlasti njegovi velikost, organiziranost in naravi
njegove dejavnosti; odločitev za naložbo v posojilo morata potrditi najmanj dve
osebi;
3.     
sistem za merjenje kreditnih tveganj, ki omogoča:
a.     prepoznavanje,
merjenje in združevanje tveganj, ki izhajajo iz kreditnih poslov in razumevanje
interakcije med tem tveganjem in drugimi tveganji, katerim je izpostavljeno
poslovanje SIS;
b.     razumevanje
in kontrolo tveganja koncentracije in preostalega tveganja prek dokumentiranih
postopkov;
c.     preverjanje
skladnosti razpršenosti posojil z naložbeno politiko;
4.     
postopek za spremljanje sprememb v kakovosti vsakega od posojil
posamično z namenom, da se ugotoviti potrebnost ustrezne stopnje oslabitve
vrednosti posojil, na četrtletni osnovi.
20. člen
(1) Upravljavec SIS zagotovi pošteno in enakovredno
obravnavo vlagateljev v SIS.
(2) Če upravljavec SIS vlagatelju zagotovi dostop do
dokumentacije oziroma svojih zaposlenih (v nadaljnjem besedilu: viri), z
namenom da ta opravi skrbni pregled, mora tak dostop zagotoviti na
nediskriminatorni osnovi.
(3) Dostop do virov ne sme biti zagotovljen na način, da
nepopolno ali zavajajoče predstavi poslovanje SIS.
(4) V primeru iz drugega odstavka tega člena upravljavec
SIS določi zaposlenega z zadostnimi pooblastili, ki je pristojen za
zagotavljanje nediskriminatornega dostopa do virov na način iz tretjega
odstavka tega člena.
(5) Upravljavec SIS ne sme namenoma ali iz malomarnosti prikriti
oziroma opustiti razkritje informacij, ki bi lahko pomembno vplivale na
odločitev vlagatelja v zvezi z njegovo naložbo v SIS.
IV. KONČNA DOLOČBA
21. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Št. 00701-35/2015-3
Ljubljana, dne 4. februarja 2016
EVA 2016-1611-0038
Predsednik sveta
Agencije za trg vrednostnih papirjev
mag. Miloš Čas l.r.