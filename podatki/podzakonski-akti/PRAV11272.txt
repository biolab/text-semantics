1. člen
(vsebina pravilnika)
Ta pravilnik podrobneje določa minimalne
pogoje za opravljanje nalog regionalnih razvojnih agencij (v nadaljnjem
besedilu: RRA) in njihov vpis v evidenco RRA, način vodenja evidence RRA,
obvezne elemente pogodbe o opravljanju nalog RRA, način oblikovanja in
delovanja območnega razvojnega partnerstva in regijske razvojne mreže, merila
in normative za financiranje splošnih razvojnih nalog v razvojni regiji (v
nadaljnjem besedilu: regija) in splošne pogoje za opravljanje razvojnih nalog
države v regiji.
2. člen
(minimalni pogoji za opravljanje nalog
RRA)
(1) Šteje se, da RRA izpolnjuje pogoj
iz druge alineje tretjega odstavka 20. člena Zakona o spodbujanju skladnega
regionalnega razvoja (Uradni list RS, št. 20/11 in 57/12; v nadaljnjem
besedilu: zakon), če:
-       
zagotavlja v razvojnih regijah z do vključno 100 000 prebivalci
opravljanje splošnih razvojnih nalog najmanj toliko ur dela, kot bi ga opravili
štirje zaposleni za polni delovni čas in v regijah z več kot 100 000 prebivalci
vsaj pet zaposlenih za polni delovni čas,
-       
kadrovska sestava zaposlenih izkazuje interdisciplinarno znanje pri
opravljanju splošnih razvojnih nalog v regiji predvsem s področja razvoja
gospodarstva, kadrov, okolja in prostora.
(2) RRA mora:
-       
imeti ustrezne prostore in opremo za opravljanje splošnih razvojnih
nalog,
-       
imeti zagotovljene tehnične pogoje za vključitev v informacijski sistem
ministrstva, pristojnega za regionalno politiko (v nadaljnjem besedilu:
ministrstvo) in
-       
voditi ločene računovodske evidence za opravljanje splošnih razvojnih
nalog v regiji.
3. člen
(območno razvojno partnerstvo in območne
razvojne institucije)
(1) Območno razvojno partnerstvo,
ustanovljeno v skladu s 17. členom zakona (v nadaljnjem besedilu: ORP), s
sklepom organa odločanja pooblasti pravno osebo za opravljanje razvojnih nalog
na območju ORP (v nadaljnjem besedilu: območna razvojna institucija). 
(2) Območna razvojna institucija mora:
-       
imeti sklenjeno pogodbeno razmerje o izvajanju in sofinanciranju razvojnih
nalog na območju ORP z ustanoviteljicami ORP, 
-       
zagotavljati svoje delovanje na celotnem območju ORP, 
-       
imeti strokovno usposobljene kadre za opravljanje razvojnih nalog na
območju ORP, pri čemer kadrovska sestava izkazuje interdisciplinarno znanje pri
opravljanju razvojnih nalog predvsem s področja razvoja gospodarstva, kadrov,
okolja in prostora, 
-       
imeti ustrezne prostore in opremo za opravljanje razvojnih nalog.
3.a člen
(pogoji za pravne osebe, ki lahko skupaj z
RRA opravljajo splošne razvojne naloge v regiji)
(1) Skupaj z RRA lahko opravlja
splošne razvojne naloge v regiji pravna oseba, ki: 
-       
je v večinski javni lasti, 
-       
je del regijske razvojne mreže, 
-       
ima pooblastilo sveta za opravljanje splošnih razvojnih nalog, 
-       
ima strokovno usposobljene kadre za opravljanje splošnih razvojnih nalog
v regiji, 
-       
ima sklenjeno pogodbeno razmerje z RRA o razdelitvi splošnih razvojnih
nalog v regiji in 
-       
vodi ločene računovodske evidence za opravljanje splošnih razvojnih
nalog v regiji. 
(2) Za pravno osebo, ki skupaj z RRA
opravlja splošne razvojne naloge v regiji, se smiselno uporabljajo določbe
šestega in sedmega odstavka 20. člena zakona.
4. člen
(regijska razvojna mreža)
(1) Regijsko razvojno mrežo lahko
sestavljajo: 
1.     
RRA; 
2.     
pravne osebe, ki skupaj z RRA opravljajo splošne razvojne naloge v
regiji; 
3.     
pravne osebe, ki v skladu s prvim odstavkom 19. člena zakona
opravljajo v regiji naslednje razvojne naloge države: 
- 
izvajanje regijske finančne sheme, 
- 
izvajanje regijske sheme kadrovskih štipendij, 
- 
dejavnost upravljanja lokalnih akcijskih skupin v okviru izvajanja
lokalnega razvoja, ki ga vodi skupnost, sofinancirana iz evropskih skladov, 
- 
spodbujanje in razvoj podjetništva ter kulture inovativnosti, 
- 
promocija regije in spodbujanje investicij v regiji, 
- 
izvajanje regijskih programov internacionalizacije gospodarstva in 
- 
prostorsko planiranje na regionalni ravni; 
4.     
druge razvojne institucije, ki so ključne za uresničevanje razvojnih
prioritet in razvojne specializacije regije.
(2) Naloge regijske razvojne mreže so:
-       
dajanje razvojnih pobud svetu,
-       
povezovanje pri pripravi in izvajanju regijskih projektov,
-       
medsebojno obveščanje vključenih institucij o programih in projektih v
regiji,
-       
povezovanje razvojnih institucij v regiji in preko meja regije,
-       
druge posvetovalne naloge s področja razvoja v regiji.
(3) Regijsko razvojno mrežo potrdi
svet, oblikuje in vodi pa jo RRA.
(4) Na podlagi sporazuma o sodelovanju
v regijski razvojni mreži se določita sestava in način delovanja vključenih
institucij.
(5) S pogodbo med pogodbenimi
partnerji v okviru regijske razvojne mreže se določita izvajanje posameznega projekta,
operacije ali instrumenta in način financiranja.
(6) Podatki o sestavi regijske
razvojne mreže, vključenih institucijah in njihovih odgovornih osebah se
objavijo na spletnih straneh RRA.
5. člen
(evidenca RRA)
(1) Evidenca RRA (v nadaljnjem
besedilu: evidenca) vsebuje podatke o regionalni razvojni agenciji.
(2) Zahtevek za vpis v evidenco
predloži RRA ministrstvu. RRA predloži zahtevek za vpis vseh razvojnih
institucij, ki opravljajo splošne razvojne naloge v regiji. Razvojne institucije
se vpišejo v evidenco, če izpolnjujejo pogoje, določene v zakonu in 2. členu
tega pravilnika.
(3) Za vpis v evidenco je treba
predložiti za vse razvojne institucije, ki opravljajo splošne razvojne naloge v
regiji:
-       
akt o ustanovitvi,
-       
sklep o opravljanju splošnih razvojnih nalog v regiji, izdan s strani
sveta regije za RRA in sveta za druge razvojne institucije,
-       
pogodbo o ureditvi partnerskih razmerij med svetom regije in RRA,
-       
partnersko pogodbo o opravljanju splošnih razvojnih nalog v regiji iz
tretjega odstavka 6. člena tega pravilnika, če splošne razvojne naloge v
regiji opravlja več razvojnih institucij,
-       
sklep sveta o potrditvi regijske razvojne mreže z navedbo vključenih
institucij in
-       
izjavo odgovorne osebe razvojne institucije, da razvojna institucija
izpolnjuje pogoje iz zakona in 2. člena tega pravilnika.
(4) Ministrstvo na podlagi predložene
dokumentacije in po potrebi z ogledom na sedežu pravne osebe, za katero se
predlaga vpis v evidenco, ugotovi ali so izpolnjeni pogoji za vpis v evidenco.
O vpisu v evidenco odloči z odločbo, ki se izda za programsko obdobje
regionalnega razvojnega programa (v nadaljnjem besedilu: RRP).
(5) Kadar več pravnih oseb na podlagi
sklepa sveta skupno opravlja splošne razvojne naloge v regiji, izda ministrstvo
enotno odločbo o vpisu vseh teh oseb v evidenco RRA.
(6) Ministrstvo preverja izpolnjevanje
pogojev za vpis v evidenco po uradni dolžnosti najmanj enkrat letno pred izplačilom državnega dela sredstev
za sofinanciranje splošnih razvojnih nalog v regiji.
(7) Če ministrstvo pridobi podatke iz
katerih izhaja, da RRA ne izpolnjuje pogojev za vpis v evidenco, določi RRA rok
za predložitev dokazil o izpolnjevanju pogojev za vpis v evidenco.
(8) Če RRA ne predloži dokazil o
izpolnjevanju pogojev za vpis v evidenco v določenem roku, jo ministrstvo
izbriše iz evidence in pozove svet regije, da pooblasti drugo institucijo.
6. člen
(pogodba o opravljanju splošnih razvojnih
nalog)
(1) Pogodba, ki določa medsebojna
razmerja pri opravljanju splošnih razvojnih nalog, se sklene za programsko
obdobje RRP in mora vsebovati naslednje minimalne sestavine:
-       
imena oziroma nazive in polne naslove pogodbenih strank,
-       
opredelitev območja regije,
-       
podrobnejšo opredelitev splošnih razvojnih nalog iz 18. člena zakona, ki
jih je treba opraviti v regiji,
-       
opredelitev obsega, načina, virov in časovnega načrta financiranja,
-       
način nadzora nad namensko porabo sredstev (zahtevana dokazila, način
preverjanja namenske porabe sredstev, pogoji obveščanja o morebitnih
spremembah) in
-       
opredelitev načina izkazovanja realiziranih upravičenih stroškov in časovnega
okvira ter načina poročanja svetu in ministrstvu,
-       
pravico ministrstva do odstopa od pogodbe zaradi neizpolnitve pogodbene
obveznosti ter do vrnitve neupravičeno pridobljenih sredstev z zamudnimi
obrestmi,
-       
protikorupcijsko klavzulo.
(2) Priloga k pogodbi iz prejšnjega
odstavka je strategija opravljanja splošnih razvojnih nalog v regiji z
opredeljenimi cilji in kvantificiranimi kazalniki merjenja ciljev.
(3) Če opravlja splošne razvojne
naloge v regiji več razvojnih institucij, vsebuje pogodba iz prvega odstavka
tega člena kot prilogo tudi partnersko pogodbo o opravljanju splošnih razvojnih
nalog z naslednjimi podatki:
-       
firme ali imena vključenih razvojnih institucij,
-       
opis obveznosti in dolžnosti posameznih razvojnih institucij ter
razmejitve pri opravljanju splošnih razvojnih nalog,
-       
razmejitev obsega, virov in dinamike financiranja po vključenih
razvojnih institucijah in
-       
način poročanja svetu in ministrstvu o opravljanem delu.
(4) Obseg splošnih razvojnih nalog v
regiji, ki jih lahko skupaj z RRA opravljajo druge razvojne institucije v
regiji in sredstva za sofinanciranje teh nalog iz državnega proračuna ne smejo
presegati 50 odstotkov.
(5) Izplačilo
po pogodbi iz prvega odstavka se izvede neposredno na račun RRA v skladu s
pogodbenimi pogoji. Če opravlja splošne razvojne naloge v regiji več razvojnih
institucij, mora RRA v osmih dneh od prejema sredstev predložiti ministrstvu
dokazila o nakazilih sredstev po pogojih iz partnerskih pogodb.
(6) Pogodba
se sklene za programsko obdobje RRP, ki je enako obdobju vsakokratne finančne
perspektive Evropske unije. Najvišji znesek financiranja se za vsako leto, po
zagotovitvi sredstev v državnem proračunu, določi z aneksom k pogodbi.
7. člen
(merila in normativi za določitev ocene
vrednosti splošnih razvojnih nalog v regiji) 
(1) Ocena vrednosti splošnih
razvojnih nalog v regiji (v eurih) se izračuna kot zmnožek števila upravičenih
zaposlenih, upoštevaje drugi, tretji in četrti odstavek tega člena in
standardnega stroška na upravičenega zaposlenega (v nadaljnjem besedilu:
standardni strošek) iz petega odstavka tega člena.
(2) Število upravičenih zaposlenih se
izračuna tako, da se regijam, ki imajo do vključno 100 000 prebivalcev prizna
štiri zaposlene, regijam z več kot 100 000 prebivalcev pa pet zaposlenih. To
število se poveča z dodatkom za število prebivalcev iz tretjega odstavka tega
člena in dodatkom za število občin iz četrtega odstavka tega člena.
(3) Dodatek za število prebivalcev v
višini 0,25 zaposlenega na vsakih dopolnjenih 10 000 prebivalcev se določi za
regije, ki imajo do vključno 100 000 prebivalcev.
(4) Dodatek za število občin se določi
po naslednji lestvici:
-       
do vključno 10 občin po 0,01 zaposlenega za vsako občino,
-       
za vsako nadaljnjo občino: nad 10 do vključno 20 občin po 0,05
zaposlenega za vsako občino,
-       
za vsako nadaljnjo občino: nad 20 občin po 0,25 zaposlenega za
vsako občino.
(5) Standardni strošek se izračuna
glede na predviden obseg splošnih razvojnih nalog v tekočem letu na podlagi
povprečij zgodovinskih podatkov o dejanski vrednosti splošnih razvojnih nalog
za vse regionalne razvojne agencije, v zadnjih dveh letih. Upoštevajo se
stroški dela, materiala in storitev za izvajanje splošnih razvojnih nalog. Kot
strošek dela se upošteva celotni znesek, ki ga mora RRA dejansko plačati v
zvezi s posamezno zaposlitvijo in vključuje bruto plačo pred obdavčitvijo in
obvezne prispevke, kot so prispevki za socialno varnost, ter stroški
starševskega varstva. Stroški dela se za izračun standardnega stroška dela
upoštevajo največ do višine 43. plačilnega razreda po predpisih, ki urejajo
plače javnih uslužbencev, za direktorje RRA pa po uredbi, ki ureja plače
direktorjev v javnem sektorju.
(6) Ministrstvo objavi na svoji
spletni strani za vsako leto vrednost standardnega stroška in višino zneska
sofinanciranja po regijah, pri sklepanju pogodb o sofinanciranju iz državnega
proračuna, ki jih sklepa z RRA pa upošteva razpoložljiva proračunska sredstva.
8. člen
(črtan)
9. člen
(črtan)
10. člen
(izplačila iz državnega proračuna na
podlagi standardnega stroška)
(1) Višina izplačil iz državnega proračuna
je odvisna od doseganja vrednosti kazalnikov merjenja ciljev iz strategije
opravljanja splošnih razvojnih nalog v regiji iz drugega odstavka 6. člena
tega pravilnika in od razpoložljivih proračunskih sredstev.
(2) Doseganje vrednosti kazalnikov
merjenja ciljev se preverja pred vsakim izplačilom. V primeru, da se ugotovi,
da cilji niso v celoti doseženi, je RRA upravičena le do sorazmernega dela
sredstev.
11. člen
(splošni pogoji za opravljanje drugih razvojnih nalog države v regiji)
(1) Pri izbiri izvajalcev razvojnih nalog
države iz prvega odstavka 19. člena zakona, ki se v regiji opravljajo v javnem
interesu, pristojno ministrstvo zahteva izpolnjevanje naslednjih splošnih
pogojev:
-       
izbrani izvajalec zagotavlja delovanje na območju celotne regije,
-       
ima sedež v regiji in dejavnost opravlja v njej ter
-       
je vključen v regijsko razvojno mrežo.
(2) Pogodba za opravljanje razvojnih nalog
države v regiji se sklene z izbranim izvajalcem praviloma za celotno obdobje
izvajanja regionalnega razvojnega programa.

Pravilnik o regionalnih razvojnih agencijah
(Uradni list RS, št. 3/13) vsebuje naslednjo prehodno in
končni določbi:
»12. člen
(prehodna
določba)
(1) V programskem obdobju 2007–2013 se
izdajajo odločbe o vpisu v evidenco RRA za obdobje od izdaje odločbe do
31. decembra 2013.
(2) V programskem obdobju 2007–2013 se
za opravljanje splošnih razvojnih nalog sklepajo letne pogodbe med RRA in
ministrstvom.
13. člen
(prenehanje
uporabe predpisa)
Z dnem uveljavitve tega pravilnika se
preneha uporabljati Pravilnik o subjektih spodbujanja razvoja na regionalni
ravni (Uradni list RS, št. 103/06, 14/07, 20/11 – ZSSR-2 in 57/12 – ZSRR-2A).
14. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o regionalnih razvojnih agencijah (Uradni list RS, št. 59/15) vsebuje naslednjo končno določbo:
»KONČNA DOLOČBA
8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o regionalnih razvojnih agencijah (Uradni list RS, št. 12/17) vsebuje naslednjo končno določbo:
»KONČNA DOLOČBA
6. člen
Ta pravilnik začne veljati naslednji dan po
objavi v Uradnem listu Republike Slovenije.«.