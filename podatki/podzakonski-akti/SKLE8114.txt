1.
Ta sklep določa obveznost poročanja
podatkov monetarnih finančnih institucij Banki Slovenije v skladu z zahtevami
Evropskega sistema centralnih bank (ESCB) in drugimi potrebami Banke Slovenije,
vključno s potrebami nadzora bančnega poslovanja in analize finančne
stabilnosti.
S tem sklepom se podrobneje določajo
obveznosti poročanja monetarnih finančnih institucij v skladu z Uredbo (ES) št.
25/2009 Evropske centralne banke z dne 19. decembra 2008 o bilanci stanja
sektorja denarnih finančnih institucij (preoblikovano) (ECB/2008/32) (v
nadaljevanju: Uredba 25/2009), kot je bila spremenjena z Uredbo Evropske
centralne banke (EU) št. 883/2011 z dne 25. avgusta 2011 o spremembah
Uredbe (ES) št. 25/2009 o bilanci stanja sektorja denarnih finančnih institucij
(preoblikovano) (ECB/2008/32) (ECB/2011/12), Uredbo (ES) št. 63/2002 Evropske
centralne banke z dne 20. decembra 2001 o statistiki obrestnih mer, ki jih
monetarne finančne institucije uporabljajo za vloge in posojila v razmerju do
gospodinjstev in nefinančnih družb (ECB/2001/18), Uredbo Evropske centralne
banke z dne 31. marca 2009 o spremembah Uredbe ECB/2001/18 o statistiki
obrestnih mer, ki jih monetarne finančne institucije uporabljajo za vloge in
posojila v razmerju do gospodinjstev in nefinančnih družb (ECB/2009/7),
Smernico Evropske centralne banke z dne 1. avgusta 2007 o denarni
statistiki, statistiki finančnih institucij in statistiki finančnih trgov
(preoblikovano) (ECB/2007/9), Smernico Evropske centralne banke z dne
19. decembra 2008 o spremembah Smernice ECB/2007/9 o denarni statistiki,
statistiki finančnih institucij in statistiki finančnih trgov (preoblikovano)
(ECB/2008/31), Uredbo Evropskega parlamenta in Sveta št. 1606/2002/ES z dne
19. junija 2002 o uporabi mednarodnih računovodskih standardov in Uredbo
Komisije št. 1126/2008/ES z dne 3. novembra 2008 o sprejetju nekaterih
mednarodnih računovodskih standardov v skladu z Uredbo Evropskega parlamenta in
Sveta št. 1606/2002/ES.
Za monetarne finančne institucije, za
katere se uporablja Uredba ECB št. 958/2007, določa ta sklep tudi obveznost
monetarnih institucij glede poročanja podatkov o finančnih računih.
2.
Obvezniki poročanja v skladu s tem sklepom so monetarne finančne institucije (MFI), ki
za namene poročanja obsegajo naslednje institucije oziroma opravljajo
dejavnosti:
-      
banke s sedežem v Republiki Sloveniji, ki imajo
dovoljenje Banke Slovenije za opravljanje bančnih storitev;
-      
podružnice bank tretjih držav, ki imajo
dovoljenje Banke Slovenije za ustanovitev;
-      
podružnice bank držav članic, ki so v skladu z
zakonom, ki ureja bančništvo, pooblaščene opravljati bančne storitve na območju
Republike Slovenije;
-      
hranilnice s sedežem v Republiki Sloveniji, ki
imajo dovoljenje Banke Slovenije za opravljanje bančnih storitev;
-      
družbe za izdajo elektronskega denarja s
sedežem v Republiki Sloveniji, ki za opravljanje storitev izdaje elektronskega
denarja pridobijo dovoljenje Banke Slovenije in katerih glavna dejavnost je
finančno posredništvo v obliki izdajanja elektronskega denarja;
-      
družbe za izdajo elektronskega denarja držav
članic Evropske unije, ki so pooblaščene opravljati storitve izdaje
elektronskega denarja in katerih glavna dejavnost je finančno posredništvo v
obliki izdajanja elektronskega denarja;
-      
podružnice družb za izdajo elektronskega
denarja tretjih držav, ki so pridobile dovoljenje Banke Slovenije in katerih
glavna dejavnost je finančno posredništvo v obliki izdajanja elektronskega
denarja.
Med obveznike poročanja po tem sklepu ne
sodijo skladi denarnega trga, ki so opredeljeni kot tisti vzajemni skladi,
katerih točke so po likvidnosti bližnji substituti za vloge in, ki investirajo
predvsem v instrumente denarnega trga in/ali v delnice/točke skladov denarnega
trga in/ali v druge prenosne dolžniške instrumente s preostalo zapadlostjo do
vključno enega leta in/ali v bančne vloge in/ali dosegajo stopnjo donosa, ki se
približuje obrestnim meram instrumentov denarnega trga. Tako opredeljeni skladi
denarnega trga so obvezniki poročanja na podlagi sklepa o poročanju investicijskih
skladov (Uradni list RS, št. 51/08 in 97/08).
3.
Obvezniki poročanja iz druge točke tega
sklepa morajo mesečno zagotavljati mesečne podatke o knjigovodskih postavkah z
obrestnimi merami in o postavkah prevrednotenj s transakcijami.
4.
Guverner Banke Slovenije izda navodilo za
izvajanje tega sklepa.

Sklep o poročanju monetarnih finančnih
institucij (Uradni list RS, št. 46/09)
vsebuje naslednje prehodne in končne določbe:
»5.
Z dnem uveljavitve tega sklepa preneha
veljati Sklep o poročanju monetarnih finančnih institucij (Uradni list RS,
št. 77/04 in 51/08).
Z dnem uveljavitve tega sklepa za obveznike
poročanja po tem sklepu prenehata veljati Sklep o poročanju podatkov za namene
statistike finančnih računov (Uradni list RS, št. 113/07) in Navodilo za
izvajanje Sklepa o poročanju podatkov za namene statistike finančnih računov
(Uradni list RS, št. 113/07).
Ne glede na določbo prejšnjega odstavka se
zaradi zagotavljanja pravilnosti poročanja navedena predpisa uporabljata tudi
za obveznike poročanja po tem sklepu, in sicer za poročanje podatkov do
vključno meseca decembra 2010.
Ne glede na določbo prejšnjega odstavka
Banka Slovenije v primeru, da so poročila posredovana po tem sklepu pravilna,
obveznikom poročanja lahko dovoli predčasno prenehanje dvojnega poročanja.
6.
Obvezniki poročanja so dolžni prvo poročilo
po tem sklepu posredovati za mesec junij 2010.
7.
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o poročanju
monetarnih finančnih institucij (Uradni list RS, št. 79/11) vsebuje naslednjo končno določbo:
»3.
Ta sklep začne veljati naslednji dan po
objavi v Uradnem listu Republike Slovenije.«.