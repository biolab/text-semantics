1. člen
(vsebina)
Ta uredba določa način in obseg zagotavljanja pomoči pri
vključevanju tujcev, ki niso državljani Evropske unije (v nadaljnjem besedilu:
državljani tretjih držav), v kulturno, gospodarsko in družbeno življenje
Republike Slovenije, in sicer glede izvajanja programa učenja slovenskega
jezika in spoznavanja slovenske družbe ter programa medsebojnega poznavanja in
razumevanja s slovenskimi državljani za državljane tretjih držav in glede
njihovega informiranja v zvezi z njihovim vključevanjem v slovensko družbo.
2. člen
(upravičenci do programov)
Upravičenci do programov iz prejšnjega člena so državljani
tretjih držav iz drugega odstavka 106. člena
Zakona o tujcih (Uradni list RS, št. 91/21 – uradno prečiščeno besedilo, 95/21 – popr., 105/22 – ZZNŠPP in 48/23).
3. člen
(izvajanje programa učenja slovenskega jezika in spoznavanja
slovenske družbe)
(1) Program učenja
slovenskega jezika in spoznavanja slovenske družbe se izvaja kot enotni program
(v nadaljnjem besedilu enotni program). Enotni program omogoča pridobivanje
znanja za osnovno sporazumevanje v jeziku okolja in pridobivanje osnovnih
informacij o zgodovini in kulturi ter ustavni ureditvi Republike Slovenije.
(2) Enotni program se
izvaja kot javnoveljavni izobraževalni program za odrasle, po katerem se ne
pridobi javnoveljavna izobrazba v skladu s predpisi, ki urejajo izobraževanje
odraslih.
4. člen
(obseg enotnega programa)
(1) Osebe iz 2. člena te uredbe so upravičene do 180 ur
enotnega programa.
(2) Pred udeležbo
izvajalec enotnega programa vse udeležence testira iz znanja slovenskega jezika
in jih razporedi v homogene skupine glede na njihovo predznanje slovenskega
jezika.
(3) Oseba po
zaključenih 180 urah enotnega programa opravi interni preizkus znanja iz znanja
slovenskega jezika, kot ga določa program iz prejšnjega člena, ki ga pripravi
in izvede izvajalec programa. Izvajalec enotnega programa zagotavlja, da pri
izvedbi preizkusa znanja ne prihaja do konflikta osebnih interesov.
(4) Če se na podlagi
internega preizkusa znanja iz prejšnjega odstavka ugotovi, da udeleženec ne
dosega pričakovanih učnih rezultatov v skladu s programom, se poveča število ur
učenja slovenskega jezika za dodatnih 60 ur.
5. člen
(financiranje enotnega programa)
Urad Vlade Republike Slovenije za oskrbo in integracijo
migrantov (v nadaljnjem besedilu: urad) izvajalcu krije stroške izvedbe
enotnega programa v višini izvedenega števila ur organiziranega izobraževalnega
dela in obvezno učno gradivo za udeležence. Druge stroške obiskovanja enotnega
programa (na primer učne pripomočke in drugo učno gradivo) krijejo udeleženci
enotnega programa sami.
6. člen
(izbira izvajalcev enotnega programa)
(1) Izvajalce enotnega
programa izbere s postopkom javnega naročanja urad ter z izbranim izvajalcem
sklene pogodbo o izvajanju enotnega programa.
(2) Urad javno objavi
seznam izvajalcev enotnega programa.
7. člen
(zahtevek za udeležbo v enotnem programu)
(1) Postopek za
odobritev udeležbe v enotnem programu se začne na zahtevo osebe iz 2. člena te uredbe.
(2) Zahtevek za izdajo
potrdila o izpolnjevanju pogojev za udeležbo v enotnem programu se vloži na
obrazcu iz Priloge 1, ki je sestavni del te uredbe.
(3) Zahtevki iz
prejšnjega odstavka se vložijo pri pristojni upravni enoti.
(4) O izpolnjevanju
pogojev za udeležbo v enotnem programu upravna enota izda potrdilo na obrazcu
iz Priloge 2, ki je sestavni del te uredbe.
(5) S potrdilom iz
prejšnjega odstavka oseba iz 2. člena te
uredbe uveljavlja pravico do brezplačnega enotnega programa pri izvajalcih iz
prvega odstavka prejšnjega člena.
(6) Izvajalec programa
mora na podlagi potrdila iz četrtega odstavka tega člena kandidata vključiti v
enotni program najpozneje v dveh mesecih od prejema potrdila. Ob prejemu
potrdila izvajalec kandidatu vroči potrdilo o vpisu.
(7) V primeru
neizpolnjevanja pogojev za udeležbo v enotnem programu upravna enota izda
odločbo o zavrnitvi zahtevka za izdajo potrdila.
8. člen
(brezplačni prvi preizkus znanja iz slovenskega jezika)
(1) Osebe iz prvega
odstavka 2. člena te uredbe, ki so na enotnem
180-urnem programu udeležene najmanj 80 odstotkov ur in imajo veljavno
dovoljenje za prebivanje oziroma so v postopku podaljšanja dovoljenja za
prebivanje, so upravičene do brezplačnega prvega preizkusa znanja iz
slovenskega jezika.
(2) Zahtevek za izdajo
potrdila o izpolnjevanju pogojev za brezplačni prvi preizkus znanja iz
slovenskega jezika se vloži pri pristojni upravni enoti na obrazcu iz Priloge
3, ki je sestavni del te uredbe.
(3) O izpolnjevanju
pogojev za brezplačni prvi preizkus znanja iz slovenskega jezika upravna enota
izda potrdilo na obrazcu iz Priloge 4, ki je sestavni del te uredbe.
(4) S potrdilom iz
prejšnjega odstavka oseba uveljavlja pravico do enkratnega brezplačnega preizkusa
znanja iz slovenskega jezika pri pooblaščenih izvajalcih preizkusa znanja.
(5) V primeru
neizpolnjevanja pogojev za opravljanje brezplačnega prvega preizkusa znanja iz
slovenskega jezika pristojna upravna enota izda odločbo o zavrnitvi zahtevka za
izdajo potrdila.
9. člen
(programi medsebojnega poznavanja in razumevanja s
slovenskimi državljani)
(1) Urad v sodelovanju
z ministrstvom, pristojnim za kulturo, zagotavlja programe medkulturnega
dialoga.
(2) Programi
medkulturnega dialoga vključujejo tudi informiranje širše javnosti.
10. člen
(informiranje)
(1) Urad izvaja
informiranje v zvezi z vključevanjem državljanov tretjih držav v slovensko
družbo tako, da informacije, potrebne za njihovo lažje vključevanje v slovensko
družbo, objavlja v različnih svetovnih jezikih na spletu ter jih predloži
državnim organom, ki odločajo o posameznih pravicah državljanov tretjih držav.
(2) Urad lahko izda
tiskana gradiva ali organizira informacijsko službo, namenjeno informiranju
državljanov tretjih držav.
PREHODNE IN KONČNE DOLOČBE
11. člen
(veljavnost potrdil)
(1) Osebe iz 2. člena te uredbe, ki so prejele potrdila,
izdana na podlagi Uredbe o načinih in obsegu zagotavljanja programov pomoči pri
vključevanju tujcev, ki niso državljani Evropske unije (Uradni list RS, št. 70/12, 58/16 in 70/21), katerim preneha
veljavnost v skladu s 101. členom Zakona
o spremembah in dopolnitvah Zakona o tujcih (Uradni list RS, št. 57/21) in
še niso bila izkoriščena, lahko zahtevajo ponovno izdajo potrdila v skladu s 7. členom te uredbe.
(2) Potrdila, izdana na
podlagi Uredbe o načinih in obsegu zagotavljanja programov pomoči pri
vključevanju tujcev, ki niso državljani Evropske unije (Uradni list RS, št. 70/12, 58/16 in 70/21), katerim veljavnost ni
prenehala v skladu s prejšnjim odstavkom in niso bila izkoriščena, ostanejo v
veljavi.
12. člen
(veljavnost programov in pogodb)
(1) Programi
slovenskega jezika, spoznavanja slovenske družbe in enotni programi, ki so se
začeli izvajati pred uveljavitvijo te uredbe, se zaključijo v skladu z Uredbo o
načinih in obsegu zagotavljanja programov pomoči pri vključevanju tujcev, ki
niso državljani Evropske unije (Uradni list RS, št. 70/12,
58/16 in 70/21).
(2) Pogodbe o izvajanju
programa, sklenjene na podlagi Uredbe o načinih in obsegu zagotavljanja programov
pomoči pri vključevanju tujcev, ki niso državljani Evropske unije (Uradni list
RS, št. 70/12, 58/16 in 70/21), ostanejo
v veljavi.
13. člen
(sprememba uredbe)
V Uredbi o načinu zagotavljanja pravic osebam z začasno
zaščito (Uradni list RS, št. 42/22 in
151/22) se v 25. členu tretji in četrti
odstavek spremenita tako, da se glasita:
»(3) Osebe z začasno zaščito so zaradi pomoči pri
uveljavljanju pravic upravičene do programa učenja slovenskega jezika in
spoznavanja slovenske družbe v obsegu, kot ga imajo upravičenci v skladu z
uredbo, ki ureja način in obseg zagotavljanja programov pomoči pri vključevanju
tujcev, ki niso državljani Evropske unije.
(4) Postopek za
odobritev udeležbe v programu iz prejšnjega odstavka se izvaja na način, kot je
določen v uredbi, ki ureja način in obseg zagotavljanja programov pomoči pri
vključevanju tujcev, ki niso državljani Evropske unije.«.
14. člen
(prenehanje veljavnosti)
Z dnem uveljavitve te uredbe preneha veljati Uredba o načinih
in obsegu zagotavljanja programov pomoči pri vključevanju tujcev, ki niso
državljani Evropske unije (Uradni list RS, št. 70/12,
58/16 in 70/21).
15. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00701-10/2023
Ljubljana, dne 25. oktobra 2023
EVA 2023-1542-0004
Vlada Republike Slovenije
dr. Robert Golob
predsednik

Priloga
1: Zahtevek za izdajo potrdila o izpolnjevanju pogojev udeležbe v
enotnem programu učenja slovenskega jezika in spoznavanja slovenske družbe
Priloga
2. Potrdilo o izpolnjevanju pogojev za udeležbo v enotnem programu učenja
slovenskega jezika in spoznavanja slovenske družbe 
Priloga
3: Zahtevek za izdajo potrdila o izpolnjevanju pogojev za brezplačni prvi
preizkus znanja slovenskega jezika
Priloga
4: Potrdilo o izpolnjevanju pogojev za brezplačni prvi preizkus znanja
slovenskega jezika