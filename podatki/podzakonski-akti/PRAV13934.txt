1. člen
Ta pravilnik določa:
-       
vrste izkaznic,
-       
obrazce izkaznic, obrazec vloge za izdajo izkaznice, vloge za izdajo
izkaznice za družinske člane in obvestila o odhodu oziroma koncu zaposlitve,
-       
obveznosti in postopki podjetja ali organizacije, ki ima pooblastilo
ministra za zunanje zadeve, za postopke, ki se izvajajo v zvezi z izdelavo
izkaznic in
-       
vodenje evidenc.
2. člen
Izrazi uporabljeni v tem pravilniku imajo naslednji pomen:
-       
»družinski član« je zakonec in otrok do dopolnjenega 18. leta starosti
oziroma otrok do dopolnjenega 26. leta starosti ob predložitvi dokazila o
rednem šolanju v Republiki Sloveniji oziroma otrok, starejši od 18. let, za
katerega je bila roditeljska pravica podaljšana (motnje v duševnem ali telesnem
razvoju) na podlagi ustreznega dokazila, če zakonec oziroma otrok živi s
primarnim upravičencem v skupnem gospodinjstvu v Republiki Sloveniji. Partner,
ki živi s primarnim upravičencem v skupnem gospodinjstvu v Republiki Sloveniji
v zunajzakonski, sklenjeni partnerski ali nesklenjeni partnerski zvezi, se
šteje za družinskega člana samo v primeru, če takšno skupnost priznava tudi
država pošiljateljica,
-       
»izdelovalec« je podjetje ali organizacija, ki jo za izdelavo izkaznic
in s tem povezanimi postopki pooblasti minister za zunanje zadeve,
-       
»primarni upravičenec« je oseba, ki je upravičena do izdaje izkaznice v
skladu s tem pravilnikom, razen družinskih članov,
-       
»statusni potni list« je diplomatski, službeni ali posebni potni list in
-       
»tuje predstavništvo« je diplomatsko predstavništvo, mednarodna
organizacija, agencija ali organ Evropske unije s sedežem v Republiki Sloveniji
in predstavništvo mednarodne organizacije v Republiki Sloveniji.
3. člen
Vrste izkaznic so:
1.     
diplomatska izkaznica (obrazec št. 1, ki je kot Priloga 1 sestavni del
tega pravilnika),
2.     
konzularna izkaznica (obrazec št. 2, ki je kot Priloga 2 sestavni del
tega pravilnika),
3.     
konzularna izkaznica za častne konzularne funkcionarje (obrazec št. 3,
ki je kot Priloga 3 sestavni del tega pravilnika),
4.     
službena izkaznica:
- 
službena izkaznica za člane administrativnega in tehničnega osebja
tujega predstavništva (obrazec št. 4 A, ki je kot Priloga 4 sestavni del tega
pravilnika),
- 
–službena izkaznica za konzularne uslužbence (obrazec št. 4B, ki je kot
Priloga 5 sestavni del tega pravilnika), in
- 
službena izkaznica za člane strežnega osebja (obrazec št. 4C, ki je kot
Priloga 6 sestavni del tega pravilnika).
4. člen
(1) Diplomatska izkaznica se izda:
-       
vodjem ter članom diplomatskega osebja diplomatskih predstavništev s
sedežem v Republiki Sloveniji,
-       
vodjem ter članom diplomatskega osebja posebnih misij s sedežem v
Republiki Sloveniji,
-       
vodjem in članom diplomatskega osebja mednarodnih organizacij, agencij
ali organov Evropske unije s sedežem ali predstavništvom v Republiki Sloveniji,
če v skladu z mednarodnimi pogodbami, ki obvezujejo Republiko Slovenijo,
uživajo enak ali podoben status kot diplomatski agenti, in
-       
družinskim članom oseb iz prejšnjih alinej, ki z njimi živijo v skupnem
gospodinjstvu v Republiki Sloveniji.
(2) Osebam iz prejšnjega odstavka, ki so državljani Republike
Slovenije ali imajo v Republiki Sloveniji stalno prebivališče, se izdajo
diplomatske izkaznice, če so jim po mednarodnem ali notranjem pravu Republike
Slovenije priznani privilegiji in imunitete.
5. člen
(1) Diplomatsko predstavništvo, ki nima sedeža v Republiki
Sloveniji in je pristojno za Republiko Slovenijo (v nadaljnjem besedilu:
nerezidenčno diplomatsko predstavništvo), lahko zaprosi za izdajo diplomatske
izkaznice za:
-       
vodjo diplomatskega predstavništva,
-       
namestnika vodje diplomatskega predstavništva,
-       
diplomata, ki opravlja delo v zvezi z odnosi z Republiko Slovenijo in
-       
obrambnega, vojaškega, policijskega oziroma drugega atašeja s področja
obrambnih in policijskih zadev.
(2) Diplomatska izkaznica se izda vodji in skupno največ
dvema članoma diplomatskega osebja diplomatskega predstavništva iz druge in
tretje alineje prejšnjega odstavka. Ne glede na prejšnji stavek se osebam iz
četrte. alineje prejšnjega odstavka izda diplomatska izkaznica, če opravljajo
delo v zvezi z odnosi z Republiko Slovenijo.
(3) Družinskim članom oseb iz prvega odstavka tega člena se
izkaznica ne izda.
6. člen
(1) Konzularna izkaznica se izda konzularnim funkcionarjem in
njihovim družinskim članom, ki živijo z njimi v skupnem gospodinjstvu v
Republiki Sloveniji.
(2) Osebam iz prejšnjega odstavka, ki so državljani Republike
Slovenije ali imajo v Republiki Sloveniji stalno prebivališče, se izdajo
konzularne izkaznice, če so jim po mednarodnem ali notranjem pravu Republike
Slovenije priznani privilegiji in imunitete.
7. člen
(1) Konzularna izkaznica za častne konzularne funkcionarje se
izda častnim konzularnim funkcionarjem.
(2) Uslužbencem v konzulatu, ki ga vodi častni konzularni
funkcionar, in družinskim članom častnega konzularnega funkcionarja se
izkaznica ne izda.
8. člen
(1) Službena izkaznica se izda:
-       
članom administrativnega in tehničnega osebja diplomatskih
predstavništev, posebnih misij, mednarodnih organizacij, agencij ali organov
Evropske unije s sedežem ali predstavništvom v Republiki Sloveniji, če v skladu
z mednarodnimi pogodbami, ki obvezujejo Republiko Slovenijo, uživajo enak ali
podoben status kot člani administrativnega in tehničnega osebja diplomatskih
predstavništev, ter konzularnim uslužbencem v konzulatih, ki jih vodijo
karierni konzularni funkcionarji,
-       
članom strežnega osebja diplomatskih predstavništev, posebnih misij,
mednarodnih organizacij, agencij ali organov Evropske unije s sedežem ali
predstavništvom v Republiki Sloveniji, če v skladu z mednarodnimi pogodbami, ki
obvezujejo Republiko Slovenijo, uživajo enak ali podoben status kot člani
strežnega osebja diplomatskih predstavništev, ter članom strežnega osebja
konzulatov, ki jih vodijo karierni konzularni funkcionarji in
-       
družinskim članom oseb iz prve alineje tega odstavka, ki z njimi živijo
v skupnem gospodinjstvu v Republiki Sloveniji.
(2) Osebam iz prejšnjega odstavka, ki so državljani Republike
Slovenije ali imajo v Republiki Sloveniji stalno prebivališče, se izdajo
službene izkaznice, če so jim po mednarodnem ali notranjem pravu Republike
Slovenije priznani privilegiji in imunitete.
9. člen
(1) Vloga za izdajo diplomatske, konzularne ali službene
izkaznice za primarnega upravičenca se vloži na obrazcu št. 5A iz Priloge 7, ki
je sestavni del tega pravilnika.
(2) Vloga za izdajo diplomatske, konzularne ali službene
izkaznice za družinskega člana se vloži na obrazcu št. 5B iz Priloge 8, ki je
sestavni del tega pravilnika.
(3) Vloge iz tega pravilnika morajo biti izpolnjene v celoti.
(4) Vodja tujega predstavništva oziroma konzulata s podpisom
vloge potrdi resničnost podatkov in se zaveže, da bo Ministrstvu za zunanje
zadeve (v nadaljnjem besedilu: ministrstvo) v 8 dneh sporočena vsaka sprememba
v zvezi z imetnikom izkaznice in da bo izkaznica v primeru nastopa razloga za
prenehanje veljavnosti vrnjena ministrstvu.
10. člen
(1) Vlogi za izdajo izkaznice mora biti priložena barvna
fotografija upravičenca. Fotografija mora kazati njegovo pravo podobo, ne sme
biti retuširana, poškodovana in ne sme imeti madežev.
(2) Fotografija mora biti izdelana na belem tankem sijajnem
fotografskem papirju velikosti 3,5 x 4,5 cm in mora biti primerne kvalitete za
obdelavo:
1.     
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza,
2.     
če je volumen las večji, se lasje na fotografiji obrežejo v skladu z
zahtevo iz prejšnje alineje,
3.     
obraz na fotografiji mora biti enakomerno osvetljen, brez odsevov ali
senc, z ustreznimi kontrasti in ostrino, barva kože mora biti naravna,
4.     
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel,
5.     
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(kot so vidne poškodbe očesa),
6.     
upravičenec mora biti fotografiran brez pokrivala. Osebe, ki zaradi
običajev države pošiljateljice kot sestavni del svojega oblačila nosijo
pokrivalo, smejo priložiti fotografijo, na kateri so fotografirani s
pokrivalom, če je obraz jasno viden in prepoznaven od spodnjega roba brade do
zgornjega dela čela ter od levega do desnega roba obraza,
7.     
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc,
8.     
na fotografiji otroka ne sme biti v ozadju drugih oseb, otrok mora biti
fotografiran z zaprtimi usti in brez igrač preblizu obraza.
(3) Vlogi za izdajo izkaznice je treba priložiti fotokopijo
statusnega potnega lista ter na vpogled izvirnik statusnega potnega lista.
Izvirnik potnega lista je na vpogled treba predložiti tudi ob vsaki izdaji nove
izkaznice zaradi podaljšanja veljavnosti ter na podlagi zahteve ministrstva
kadarkoli v času veljavnosti izkaznice.
(4) Fotokopija ter vpogled izvirnika navadnega potnega lista
se predloži le v primeru izdaje izkaznice članom mednarodnih organizacij,
agencij ali organov Evropske unije s sedežem ali predstavništvom v Republiki
Sloveniji, katerim ni izdan posebni potni list mednarodne organizacije.
11. člen
(1) Izkaznice se izdajo na polikarbonatni kartici, ki ima
vgrajene varnostne in zaščitne elemente.
(2) Na prednji strani so vtisnjeni grb Republike Slovenije,
oznaka Evropske unije in giljoše. Osnovni liki na izkaznicah so kvadrat-zvezda,
zvezda-krog in trikotnik-zvezda, ki se med seboj metamorfirajo. Nevidni
ultravijolični zaščitni tisk je zgoraj levo od sredine izkaznice v motivu
ozvezdja Kozoroga, spodaj na sredini izkaznice pa v motivu ozvezdja Raka.
Izkaznica je personalizirana z laserskim graviranjem, identifikacijska številka
pa je gravirana otipno. Na levem robu izkaznice je barvni trak, ki narekuje
barvo, po kateri se izkaznice med seboj ločijo. Izkaznice so v naslednjih
barvah:
-       
diplomatska izkaznica je modre barve,
-       
konzularna izkaznica je zelene barve,
-       
konzularna izkaznica za častne konzularne funkcionarje je sive barve in
-       
službena izkaznica je rdeče barve.
(3) Na zadnji strani sta zgoraj levo motiv ozvezdja v
znamenju Kozoroga, spodaj desno motiv ozvezdja v znamenju Raka. Medsebojno se
povezujeta v sekvencah transformacij zvezd, ki se barvno spreminjajo v barvi z
barvne lestvice s prednje strani. Med motivoma ozvezdij v znamenjih Kozoroga in
Raka je obris Slovenije, v katerem je tekoče besedilo REPUBLIKA SLOVENIJA,
aplicirano kot mikrotekst. Motiv tlorisa Slovenije je razdeljen na štiri polja,
ki so obarvana v različne rastre ene barve; presek je v središču tlorisa in je
na geografski točki Vač. Desno zgoraj je okrogli večslojni laserski zapis z
dvema motivoma, in sicer konjenik, posnet z vaške situle, in številka
izkaznice, ki sta izmenično vidna pod različnima kotoma.
(4) Obrazci izkaznice se tiskajo v slovenskem in angleškem
jeziku. Podatkovna polja na zadnji strani v slovenskem in angleškem jeziku ter
besedilo, ki je namenjeno pristojnim organom v Republiki Sloveniji in je samo v
slovenskem jeziku, se izpolnijo z laserskim graviranjem. Na enak način se v
celoti personalizira zadnja stran.
12. člen
(1) Obrazci izkaznic morajo ustrezati naslednjim standardom:
-       
dimenzije obrazca vrsti kartice ID-1 standardu ISO 7810,
-       
fizične lastnosti obrazca standardu ISO 7810,
-       
postavitev podatkovnih polj na obrazcu standardu ISO 7501-3, TIP 1 in
-       
grafična izvedba zapisov na obrazcu standardu ISO 1831:1980 (kakovost
zapisov), ISO 3166 (oznaka države izdajateljice in države pošiljateljice
imetnika), ISO 1073/II ter ISO 1831 (OCR-B zapis).
(2) Material za izdelavo obrazca izkaznic in zapisi na
obrazcu izkaznic morajo biti izdelani tako, da ob normalnem ravnanju imetnika
kartice zagotavljajo uporabo za čas njene veljavnosti.
13. člen
(1) Na prednji strani izkaznice so:
1.     
navedba vrste izkaznice,
2.     
identifikacijska številka imetnika izkaznice,
3.     
ime in priimek imetnika,
4.     
datum in kraj rojstva imetnika,
5.     
državljanstvo imetnika,
6.     
fotografija imetnika,
7.     
podpis imetnika,
8.     
datum izdaje,
9.     
datum poteka veljavnosti.
(2) Na hrbtni strani izkaznice so:
1.     
status oziroma naziv imetnika,
2.     
naziv predstavništva oziroma konzulata,
3.     
besedilo v slovenskem jeziku, namenjeno pristojnim organom Republike
Slovenije, ki je različno glede na vrsto izkaznice oziroma obseg privilegijev
in imunitet;
4.     
serijska številka izkaznice,
5.     
trivrstični strojno čitljiv zapis podatkov iz 1., 2., 4., in 10. točke
prejšnjega odstavka ter 4. točke tega odstavka.
14. člen
(1) Obrazce izkaznic izdeluje oziroma dobavlja in
personalizira izdelovalec. Medsebojna razmerja med izdelovalcem in ministrstvom
se uredijo s pogodbo.
(2) Ministrstvo ima pri nadzoru izdelovalca pravico
pregledati vso dokumentacijo, ki se nanaša na postopke izdelave,
personalizacije ali skladiščenja obrazcev in prostore, v katerih poteka njihova
izdelava, personalizacija ali skladiščenje.
15. člen
(1) Izdelovalec prevzame vse podatke, potrebne za
personalizacijo izkaznice, v elektronski obliki.
(2) Izdelovalec mora vse prejete podatke uničiti v 30 dneh po
uporabi.
(3) Obrazci izdelanih izkaznic se med ministrstvom in
izdelovalcem prenašajo v skladu z Zakonom o poštnih storitvah (Uradni list RS,
št. 51/09, 77/10, 40/14 – ZIN-B in 81/15) ali s kurirskimi službami na način,
da so zagotovljeni zaščita, varnost in sledljivost pošiljk.
16. člen
Delovni postopki izdelave izkaznic, njihove hrambe,
personalizacije in priprav za prenos izkaznic morajo biti opravljeni izključno
v prostorih izdelovalca. Prostori, v katerih potekajo, morajo biti varovani v
skladu s smiselno enakimi zahtevami, kot veljajo za izdelavo osebnih izkaznic.
17. člen
Izdelava izkaznic mora biti organizirana tako, da omogoča
pregled nad porabo obrazcev izkaznic. Poškodovane, nepravilno izdelane ali iz
drugega razloga neuporabne obrazce izkaznic mora izdelovalec zapisniško uničiti
in zapisnik do konca tekočega meseca poslati ministrstvu.
18. člen
(1) Veljavnost izkaznice je določena v prvem odstavku 62.
člena Zakona o zunanjih zadevah (Uradni list RS, št. 113/03 – uradno prečiščeno
besedilo, 20/06 – ZNOMCMO, 76/08, 108/09, 80/10 – ZUTD, 31/15 in 30/18 – ZKZaš;
v nadaljnjem besedilu: Zakon o zunanjih zadevah). Veljavnost izkaznice ne more
biti daljša od veljavnosti potnega lista imetnika, razen za imetnike izkaznic
za častne konzularne funkcionarje.
(2) Veljavnost izkaznice družinskega člana ne more biti
daljša od veljavnosti izkaznice primarnega upravičenca.
(3) Imetniku izkaznice je zaporedno mogoče izdati več
izkaznic zaradi podaljšanja veljavnosti, vendar skupno ne več kot za obdobje
desetih let, razen v primeru podaljšanja veljavnosti izkaznic vodjem tujih
predstavništev in konzulatov ter za članom mednarodnih organizacij in
predstavništev mednarodnih organizacij v Republiki Sloveniji.
(4) Za izdajo nove izkaznice zaradi podaljšanja veljavnosti
tuje predstavništvo ali konzulat lahko zaprosi z noto, razen v primeru iz prve
alineje prvega odstavka 19. člena tega pravilnika. V tem primeru se zaradi
spremembe podatkov o imetniku izkaznice ponovno vloži nova vloga za izdajo
izkaznice na obrazcu št. 5A oziroma 5B.
(5) Imetnik ima lahko istočasno samo eno veljavno izkaznico.
19. člen
(1) Pred potekom veljavnosti se izda nova izkaznica, če:
-       
se spremenijo podatki o imetniku izkaznice, ki so navedeni na obrazcu
izkaznice,
-       
fotografija ne kaže več prave podobe imetnika,
-       
je izkaznica poškodovana oziroma obrabljena ali iz kakšnega drugega
razloga ni več uporabna in
-       
je izkaznica pogrešana, izgubljena ali ukradena.
(2) V primerih iz prve do tretje alineje prejšnjega odstavka
tuje predstavništvo oziroma konzulat za novo izkaznico zaprosi z diplomatsko
noto v kateri navede razloge za izdajo nove izkaznice ter ministrstvu vrne
prvotno izkaznico.
(3) Pogrešitev, izgubo ali tatvino izkaznice mora tuje
predstavništvo v osmih dneh z diplomatsko noto naznaniti ministrstvu, ki
pogrešitev oziroma odtujitev evidentira v evidenci izkaznic. V evidenci
izkaznic se evidentirajo tudi okoliščine pogrešitve. V primeru tatvine
izkaznice se k noti priloži tudi policijski zapisnik. Če imetnik izkaznico
najde, jo je dolžan vrniti ministrstvu.
20. člen
(1) Izkaznica preneha veljati:
-       
s potekom časa, za katerega je bila izdana,
-       
če primarni upravičenec preneha službovanje v Republiki Sloveniji ali
preneha z nerezidenčnim pokrivanjem Republike Slovenije,
-       
če se imetniku izkaznice spremeni status,
-       
če niso več izpolnjeni ostali pogoji za izdajo izkaznice,
-       
če je imetnik izkaznice razglašen za nezaželeno osebo,
-       
če je iz prve do tretje alineje prvega odstavka prejšnjega člena izdana
nova izkaznica in
-       
če je izkaznica pogrešana, izgubljena ali ukradena, z dnem seznanitve
ministrstva.
(2) Imetnik izkaznice, tuje predstavništvo ali konzulat mora
v primerih iz prve do šeste alineje prejšnjega odstavka izkaznico vrniti
ministrstvu takoj, ko nastane razlog za prenehanje veljavnosti.
(3) V primerih iz druge in pete alineje prvega odstavka tega
člena je ob vrnitvi izkaznice ministrstvu treba poslati obrazec št. 5C, iz
Priloge 9, ki je sestavni del tega pravilnika.
21. člen
(1) Ministrstvo vodi evidenco izkaznic, ki vsebuje osebne
podatke, navedene na izdanih izkaznicah, podatke iz vlog za izdajo izkaznic in
podatke o izgubljenih, pogrešanih, ukradenih, uničenih in poškodovanih
izkaznicah.
(2) Prejete vloge za izdajo izkaznic ministrstvo hrani tudi v
fizični obliki. Vloge na podlagi, katerih je bila izdana izkaznica so urejene
po abecednem redu držav pošiljateljic oziroma mednarodnih organizacij, agencij
ali organov Evropske unije in predstavništev mednarodnih organizacij.
(3) Evidenca o izkaznicah se vodi in hrani v skladu z Zakonom
o zunanjih zadevah in v skladu s predpisi, ki urejajo varstvo osebnih podatkov.
22. člen
Izkaznice, izdane v skladu s tem pravilnikom, se izdajo brezplačno.
PREHODNA IN KONČNI DOLOČBI
23. člen
Izkaznice, izdane na podlagi Pravilnika o diplomatski,
konzularni in službeni izkaznici (Uradni list RS, št. 58/05 in 75/09), ostanejo
v veljavi.
24. člen
Z dnem uveljavitve tega pravilnika preneha veljati Pravilnik
o diplomatski, konzularni in službeni izkaznici (Uradni list RS, št. 58/05 in
75/09).
25. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-12/2019/6
Ljubljana, dne 25. februarja 2020
EVA 2019-1811-0056
Dr. Miroslav Cerar
minister
za zunanje zadeve

Priloga
1: Diplomatska izkaznica- obrazec št. 1 
Priloga
2: Konzularna izkaznica – obrazec št. 2 
Priloga
3: Konzularna izkaznica za častne konzularne funkcionarje – obrazec št. 3
Priloga
4: Službena izkaznica za člane administrativnega in tehničnega osebja tujega
predstavništva – obrazec št. 4A 
Priloga
5: Službena izkaznica za konzularne uslužbence – obrazec št. 4B 
Priloga
6: Službena izkaznica za člane strežnega osebja – obrazec št. 4C 
Priloga
7: Vloga za izdajo izkaznice – Obrazec št. 5A v slovenskem in angleškem jeziku
Priloga
8: Vloga za izdajo izkaznice za družinske člane – Obrazec št. 5B v slovenskem
in angleškem jeziku 
Priloga
9: Obvestilo o odhodu oziroma koncu zaposlitve – Obrazec št. 5C v slovenskem in
angleškem jeziku