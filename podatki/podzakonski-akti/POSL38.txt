Splošna določba
1. člen
S tem poslovnikom se določajo naloge, organizacija ter načina
dela in odločanja komisije za ugovor vesti vojaški dolžnosti (v nadaljnjem
besedilu: komisija), ki na prvi stopnji odloča o priznanju pravice do ugovora
vesti vojaški dolžnosti vojaških obveznikov in državljanov, ki na lastno željo
želijo opraviti civilno službo, pa so ocenjeni kot nesposobni za vojaško službo
(v nadaljnjem besedilu: prosilci).
Naloge komisije
2. člen
Naloge komisije so: 
-       
odloča o priznanju pravice do ugovora vesti vojaški dolžnosti prosilcev
na prvi stopnji; 
-       
preverja vse navedbe prosilca o razlogih za uveljavljanje te pravice; 
-       
odloča v postopkih ponovnega preverjanja izpolnjevanja pogojev za
priznanje pravice; 
-       
po potrebi opravlja razgovore s prosilci ter izvaja vse potrebne dokaze
v postopku preverjanja razlogov za priznanje te pravice; 
-       
sprejema posamezne proceduralne sklepe za nemoten potek seje in druge
sklepe, s katerimi odreja izvedbo posameznih dejanj, katerih vsebina je
pomembna za končno odločitev o priznanju te pravice; 
-       
izdeluje predloge za napotitve prosilcev na nadomestno civilno služenje;
-       
izdeluje letna poročila o delu; 
-       
opravlja druge naloge v skladu s tem poslovnikom.
Sestava komisije
3. člen
Komisijo sestavljajo predsednik in štirje člani oziroma njihovi
namestniki.
Organizacija dela komisije
4. člen
Predsednik komisije mora skrbeti, da se pri delu komisije
upoštevajo določbe zakona o vojaški dolžnosti (Uradni list RS, št. 18/91 in
74/95), zakona o splošnem upravnem postopku (Uradni list RS, št. 80/99 in
70/00), uredbe o uveljavljanju ugovora vesti vojaški dolžnosti in o izvajanju
civilne službe ter tega poslovnika. 
V ta namen ima predsednik pravico opomniti vsakega člana
komisije, prosilca ali drugega udeleženca v postopku, ki krši poslovnik in odrediti,
kar je treba, da se zagotovi dosledno spoštovanje določb poslovnika.
5. člen
Komisija dela in odloča na sejah. Vsi člani aktivno
sodelujejo pri delu komisije, pri tem pa jih vodi in usmerja predsednik
komisije. 
Vsi člani komisije se najprej seznanijo z vsebino pisnih
vlog, nato pa imajo pravico postavljati vprašanja prosilcem, s katerimi
komisija opravlja razgovor ter zahtevati od njih pojasnila glede posameznih
okoliščin, ki so pomembne za odločanje o priznanju pravice do ugovora vesti
vojaški dolžnosti. Nadalje lahko predlagajo, da se v postopku preverjanja
razlogov opravijo posamezna dodatna dejanja, če ocenijo, da je to potrebno za
popolno razjasnitev posameznega primera pred odločanjem. 
O vseh vprašanjih procesnega vodstva odloča predsednik komisije
po predhodnem posvetovanju s člani.
6. člen
Seje komisije sklicuje predsednik komisije po potrebi ali na
zahtevo pristojne službe ministrstva, pristojnega za upravo. 
Vabila za sejo komisije se brez gradiva pošljejo vsem članom
komisije oziroma njihovim namestnikom po pošti priporočeno s povratnico,
najpozneje 8 dni pred sejo komisije. Vabila v imenu komisije podpiše predsednik
oziroma njegov namestnik. 
Izjemoma lahko predsednik skliče sejo komisije tudi v krajšem
roku, kot je določen v prejšnjem odstavku tega člena, če je predhodno
pridobljeno soglasje vseh članov oziroma njihovih namestnikov. 
Vsak član oziroma namestnik je dolžan pristojno službo
ministrstva, pristojnega za upravo, takoj obvestiti o tem, če se seje komisije
ne bo mogel udeležiti. 
V primeru, da se posamezni član oziroma namestnik brez
upravičenega razloga trikrat ne udeleži seje komisije, lahko pristojna služba
ministrstva, pristojnega za upravo, predlaga njegovo razrešitev. 
Praviloma se tudi prosilca vabi na razgovor po pošti priporočeno
s povratnico, pri tem pa se ga v vabilu pozove, da svojo morebitno odsotnost
takoj sporoči pristojni službi, ki pripravlja gradivo za sejo komisije.
7. člen
Strokovno tehnične in administrativne naloge za nemoteno delo
komisije opravlja pristojna služba ministrstva, pristojnega za upravo, ki zbira
in pripravlja vso potrebno gradivo za delo komisije in tudi vodi evidenco vseh
članov komisije in njihovih namestnikov ter pripravlja predloge za vsakokratno
sestavo komisije, pri čemer mora paziti na pravilno sestavo komisije.
Delo na seji komisije
8. člen
Sejo komisije vodi predsednik, v njegovi odsotnosti pa njegov
namestnik. 
Predsednik komisije skrbi za red in disciplino na seji ter
nemoten potek seje. 
V ta namen ima predsednik pravico opomniti tiste, ki motijo
delo komisije in odrediti, kar je treba, da se red ohrani.
9. člen
Seje komisije niso javne, predsednik pa lahko v posameznih
primerih dovoli navzočnost uradnih ali drugih oseb, kadar ima to pomen za
njihovo profesionalno delo oziroma znanstveno delo. Predsednik komisije v
takšnih primerih navzoče posebej opozori na dolžnost varovanja podatkov oziroma
spoštovanja zasebnosti prosilcev, s katerimi komisija opravlja razgovor.
10. člen
Na začetku seje predsednik komisije ugotovi navzočnost članov
oziroma njihovih namestnikov, jih seznani s predvideno vsebino in potekom seje,
nato pa se preide na obravnavanje posameznih vlog prosilcev. 
Člani se najprej podrobno seznanijo z vsebino vloge prosilca,
nakar predsednik pozove prosilca, da se izjasni o zakonskih razlogih, zaradi
katerih uveljavlja ugovor vesti vojaški dolžnosti ter predloži komisiji vse
dokaze, s katerimi potrjuje svoje navedbe. 
V postopku preverjanja navedb predsednik komisije nato po
potrebi postavlja prosilcu dodatna vprašanja, ki so pomembna za razjasnitev
vseh okoliščin, nato pa pozove tudi ostale člane komisije, da lahko prosilcu
postavljajo vprašanja. Po končanem razgovoru se po potrebi opravijo še druga
dejanja v postopku, ki so pomembna za ugotovitev vseh dejstev, na podlagi
katerih se lahko odloča. 
V primeru, da je potrebno za ugotovitev vseh dejstev in
okoliščin, ki so pomembne za razjasnitev stvari opraviti še dodatna dejanja,
teh pa ni možno izvesti na sami seji, predsednik komisije določi roke za
izvedbo dejanj in nato predlaga, da se prekine z obravnavo konkretnega primera
ter se nadaljuje, ko so ta dejanja opravljena. 
Po končanem postopku ugotavljanja vseh dejstev predsednik
komisije predlaga, da komisija opravi glasovanje in odloči o stvari, ki je
predmet postopka.
Delo komisije na seji brez navzočnosti prosilca
11. člen
V primeru, da je pisna vloga prosilca vsebinsko popolna (z
vsemi ustreznimi dokazili), na podlagi katere se lahko nedvomno ugotovi, da
izpolnjuje vse zakonske pogoje za priznanje pravice do ugovora vesti vojaški
dolžnosti, obenem pa ustreza tudi sprejetim kriterijem za ocenjevanje razlogov,
zaradi katerih to pravico uveljavlja, lahko predsednik komisije predlaga, da se
odloča o priznanju te pravice tudi brez razgovora s prosilcem oziroma brez
njegove navzočnosti in brez opravljanja dodatnih dejanj v postopku. 
Komisija v tem primeru sprejme odločitev brez opravljenega
razgovora s prosilcem na podlagi ugotovitev, da so navedena dejstva in
okoliščine, ki izhajajo iz pisne vloge in predloženih dokazil razjasnjene do te
mere, da se lahko o priznanju pravice odloči tudi v nenavzočnosti prosilca.
Zapisnik o delu komisije na seji
12. člen
O delu komisije na seji se sestavi zapisnik. 
V zapisnik se vpiše ime komisije, ki opravlja dejanja, kraj,
dan in ura dejanja in zadeva, v kateri se dejanje opravlja ter imena prisotnih
članov oziroma njihovih namestnikov, prosilca ter drugih udeležencev. 
Člani komisije oziroma njihovi namestniki potrdijo svojo
prisotnost na seji s podpisom na zapisniku. 
Zapisnik mora obsegati potek in vsebino vseh opravljenih
dejanj, vsebino izjave prosilca in morebitnih drugih udeležencev, seznam
listin, ki so bile predložene v postopku ter vse sklepe, ki so bili izdani med
postopkom. 
Na koncu zapisnik podpišejo prosilec, predsednik komisije in
zapisnikar. 
Zapisnik se sestavi tudi v primeru, ko seja komisije poteka
brez navzočnosti prosilca.
Odločanje na sejah komisije
13. člen
Po končanem postopku iz 10. in 11.
člena tega poslovnika komisija po krajšem posvetovanju preide na
glasovanje o priznanju pravice do ugovora vesti vojaški dolžnosti prosilcu.. 
Glasovanje je javno. Pri glasovanju so prisotni člani
komisije in zapisnikar. 
Komisija veljavno odloča, če je na seji prisotna večina
članov oziroma njihovih namestnikov. 
Odločitev komisije je sprejeta, če za njo glasuje večina na
seji prisotnih članov oziroma njihovih namestnikov.
14. člen
Vsak član komisije lahko javno pojasni razloge za svojo
odločitev. 
Izid glasovanja komisije ugotovi predsednik komisije.
Zapisnik o posvetovanju in glasovanju
15. člen
O posvetovanju in glasovanju komisije se vodi poseben
zapisnik, ki se v zapečateni kuverti priloži spisu. Zapisnik obsega kratko
vsebino zadeve, imena navzočih članov komisije, vrsto odločitve in način
sprejema odločitve. 
Zapisnik podpišeta predsednik komisije in zapisnikar. Člani
komisije, ki so glasovali proti sprejeti odločitvi, lahko k zapisniku priložijo
tudi pisno obrazložitev svoje odločitve.
Izdaja odločbe
16. člen
Na podlagi ugotovljenih dejstev v postopku priznanja pravice
do ugovora vesti vojaški dolžnosti prosilcu, izda komisija pisno odločbo. 
Odločbo mora komisija izdati prosilcu najkasneje v roku 30
dni po sprejeti odločitvi. 
Dokončno odločbo komisija pošlje upravnemu organu,
pristojnemu za obrambne zadeve, ki prosilca vodi v vojaški evidenci.
Predlog za napotitev državljana na opravljanje
nadomestne civilne službe 
17. člen
Če je bil prosilcu priznan ugovor vesti vojaški dolžnosti z
opravljanjem nadomestne civilne službe, pošlje komisija upravnemu organu,
pristojnemu za obrambne zadeve, predlog za napotitev državljana na opravljanje
nadomestnega civilnega služenja na področju tiste dejavnosti, ki ustreza
njegovim psihofizičnim lastnostim, pri čemer po možnosti upošteva tudi željo
državljana.
Končna določba
18. člen
Ta poslovnik začne veljati naslednji dan po objavi v Uradnem
listu Republike Slovenije.
dr. Rado Bohinc l. r. 
Minister 
za notranje zadeve