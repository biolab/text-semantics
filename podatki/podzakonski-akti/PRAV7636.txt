1. člen
(splošna določba)
Ta pravilnik določa merila za ugotavljanje delovne uspešnosti
direktorjev regionalnih razvojnih agencij (v nadaljnjem besedilu: direktor) pri
izvajanju nalog v javnem interesu.
2. člen
(merila)
Višina dela plače za delovno
uspešnost direktorja pri opravljanju nalog v javnem interesu se določi na
podlagi kakovosti in obsega doseganja oziroma preseganja letnega programa dela
regionalne razvojne agencije za izvajanje nalog v javnem interesu.
3. člen
(črtan)
4. člen
(črtan)
5. člen
(črtan)
6. člen
(izračun dela plače za delovno uspešnost direktorja)
Skupni znesek izplačila delovne uspešnosti pri opravljanju
nalog v javnem interesu na letni ravni ne sme presegati dveh osnovnih mesečnih
plač direktorja, pri čemer se kot osnova upošteva višina osnovne plače direktorja
v decembru prejšnjega leta.
7. člen
(delovna uspešnost direktorja regionalne razvojne agencije,
ki začne delovati ali nastopi mandat med poslovnim letom)
Direktorjem regionalnih razvojnih agencij, ki začnejo
delovati med poslovnim letom in direktorjem, ki nastopijo mandat sredi
poslovnega leta, se del plače za delovno uspešnost izplača sorazmerno z dobo
delovanja regionalne razvojne agencije ali sorazmerno s trajanjem mandata.
8. člen
(primeri, ko direktorju del plače za delovno uspešnost pri
opravljanju nalog v javnem interesu ne pripada)
(1) Direktorju ne pripada del plače za delovno uspešnost pri
opravljanju nalog v javnem interesu, če:
-       
regionalna razvojna agencija v ocenjevalnem obdobju posluje s presežkom
odhodkov nad prihodki,
-       
Računsko sodišče Republike Slovenije, inšpektor ali drug organ nadzora
ugotovi nepravilnosti, ki se nanašajo na ocenjevalno obdobje in niso
odpravljene v roku, ki ga je določil ta organ, ali
-       
regionalna razvojna agencija dobi za ocenjevalno obdobje negativno
mnenje Računskega sodišča Republike Slovenije.
(2) Regionalna razvojna agencija ne posluje z izgubo, kadar v
skladu s predpisi presežek odhodkov nad prihodki tekočega leta v celoti pokriva
z nerazporejenim presežkom prihodkov nad odhodki prejšnjih let, če je bil ta
ustvarjen v mandatu istega direktorja.

Pravilnik o merilih za ugotavljanje delovne
uspešnosti direktorjev regionalnih razvojnih agencij (Uradni list RS, št. 28/06) vsebuje naslednjo končno določbo:
»9. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o merilih za
ugotavljanje delovne uspešnosti direktorjev regionalnih razvojnih agencij
(Uradni list RS, št. 39/18) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po objavi v Uradnem
listu Republike Slovenije.«.