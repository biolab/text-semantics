I. SPLOŠNE DOLOČBE
1. člen
(vsebina in uporaba)
(1) Ta pravilnik ureja
pogoje in postopke za pridobitev izkaza osebja vojaškega sistema brezpilotnega
zrakoplova (v nadaljnjem besedilu: vojaški izkaz), pripadajočih ratingov,
pooblastil in potrdil, vrste in nosilce usposabljanj ter opravljanje izpitov za
pridobitev vojaškega izkaza, pogoje za podaljšanje in obnovo vojaškega izkaza,
ratingov, pooblastil in potrdil, zdravniško spričevalo in druge pogoje, ki jih
mora izpolnjevati osebje vojaškega sistema brezpilotnega zrakoplova (v
nadaljnjem besedilu: SBPZ).
(2) Osebje vojaškega
SBPZ je:
-       
pilot SBPZ;
-       
operater SBPZ.
(3) Za vprašanja
ureditve splošnih pogojev, načinov in postopkov licenciranja ter usposabljanja
se uporablja pravilnik, ki ureja licenciranje vojaškega letalskega in drugega
strokovnega osebja vojaškega letalstva.
2. člen
(pomen izrazov)
(1) Izrazi, uporabljeni
v tem pravilniku, pomenijo:
1.     
ocena usposobljenosti pomeni prikaz veščin, znanja in ravnanja za prvo
izdajo, podaljšanje veljavnosti ali obnovo potrdila inštruktor ali potrdila
izpraševalec;
2.     
preizkus praktične usposobljenosti pomeni prikaz usposobljenosti
kandidata za izdajo vojaškega izkaza ali vpis ratinga, pooblastila ali
potrdila, ki lahko vključuje tudi ustno preverjanje;
3.     
preverjanje strokovnosti pomeni prikaz usposobljenosti za podaljšanje
veljavnosti ali obnovo ratingov, pooblastil ali potrdil, ki lahko vključuje
tudi ustno preverjanje;
4.     
usposobljenost pomeni kombinacijo veščin, znanja in ravnanja, ki se
zahtevajo za izvedbo naloge po predpisanem standardu;
5.     
ročno upravljanje poti leta je upravljanje SBPZ tako, da pilot SBPZ
upravlja položaj in pot leta SBPZ z ročnim upravljanjem krmilnih površin;
6.     
vojaški operater SBPZ je vojaška oseba, ki izvaja letalske dejavnosti s
SBPZ z največjo vzletno maso, manjšo od 150 kg, ali s SBPZ z največjo vzletno
maso, enako ali večjo od 150 kg in manjšo od 600 kg, ki mu ni mogoče ročno
upravljati poti leta;
7.     
vojaški pilot SBPZ je vojaška oseba, ki izvaja letalske dejavnosti s
SBPZ z največjo vzletno maso, enako ali večjo od 600 kg, ali s SBPZ z največjo
vzletno maso, enako ali večjo od 150 kg in manjšo od 600 kg, ki mu je mogoče
ročno upravljati pot leta.
(2) Drugi izrazi,
uporabljeni v tem pravilniku, pomenijo enako kot izrazi, določeni v pravilniku,
ki ureja licenciranje vojaškega letalskega in drugega strokovnega osebja
vojaškega letalstva, zakonu, ki ureja letalstvo, in drugih predpisih ter aktih,
ki veljajo oziroma se uporabljajo v Republiki Sloveniji za vojaško letalstvo.
3. člen
(osnovni pogoji za pristop k usposabljanju osebja vojaškega
SBPZ)
(1) Kandidat za pilota
vojaškega SBPZ mora pred začetkom usposabljanja izpolnjevati naslednje pogoje:
-       
opraviti predpisani izbirni postopek;
-       
opraviti teoretično in praktično usposabljanje za pridobitev vojaškega
izkaza vsaj vojaškega poklicnega pilota letala ali helikopterja, ratinga za
instrumentalno letenje in ratinga za nočno letenje v skladu s pravilnikom, ki
ureja licenciranje članov letalskih posadk vojaških zrakoplovov, in
-       
imeti veljavno ustrezno zdravniško spričevalo v skladu s 7. členom tega pravilnika (v nadaljnjem besedilu:
zdravniško spričevalo).
(2) Kandidat za
operaterja vojaškega SBPZ mora pred začetkom usposabljanja izpolnjevati
naslednje pogoje:
-       
opraviti predpisani izbirni postopek;
-       
izkazati znanje angleškega jezika, ki dosega vsaj 75 odstotkov na
uvrstitvenih testih za angleški jezik, in
-       
imeti zdravniško spričevalo.
(3) Kandidat za
operaterja vojaškega SBPZ z največjo vzletno maso, enako ali večjo od 150 kg in manjšo od 600 kg, ki mu ni mogoče ročno
upravljati poti leta, mora pred začetkom usposabljanja poleg pogojev iz
prejšnjega odstavka opraviti tudi teoretično usposabljanje za pridobitev
vojaškega izkaza vsaj športnega pilota letala ali helikopterja in ratinga za
nočno letenje v skladu s pravilnikom, ki ureja licenciranje članov letalskih
posadk vojaških zrakoplovov.
4. člen
(izbirni postopek)
(1) Izbirni postopek iz
prejšnjega člena opravi vojaška enota Slovenske vojske, ki jo je pooblastil
Vojaški letalski organ (v nadaljnjem besedilu: VLO).
(2) Program in
izvajalca izbirnega postopka odobri VLO.
5. člen
(evidentiranje časa letenja in vzdrževalnih del)
(1) Osebje vojaškega
SBPZ ažurno vodi evidenco podatkov o vseh opravljenih letih in vzdrževalnih
delih tako, kot to določi VLO.
(2) Osebje vojaškega
SBPZ na zahtevo VLO predloži v pregled evidenco podatkov o opravljenih letih in
vzdrževalnih delih.
6. člen
(pogoji za opravljanje del)
(1) Osebje vojaškega
SBPZ mora za opravljanje del imeti veljaven vojaški izkaz z ustreznim ratingom,
pooblastilom ali potrdilom in zdravniško spričevalo.
(2) Pri izvajanju
privilegijev iz vojaškega izkaza mora imeti imetnik vojaškega izkaza pri sebi
veljaven vojaški izkaz, zdravniško spričevalo in službeno izkaznico oziroma
identifikacijski dokument, razen kadar bi bilo glede na okoliščine to
nesmotrno.
(3) Kandidat za osebje
vojaškega SBPZ lahko opravlja dela osebja vojaškega SBPZ samo pod nadzorom
osebe, ki ima veljaven vojaški izkaz z ustreznim ratingom, pooblastilom ali
potrdilom z ustreznim privilegijem za usposabljanje, razen tistih, ki poučujejo
na tleh.
(4) Neoborožen SBPZ s
skupno energijo 66 J ali manj lahko upravlja vojaška oseba brez vojaškega
izkaza, če pridobi potrdilo o usposobljenosti iz 23. člena
tega pravilnika.
7. člen
(zahteve za zdravniška spričevala)
(1) Za izdajo in veljavnost vojaškega izkaza ter vpis,
podaljšanje in obnovo ratinga, pooblastila ali potrdila pilota SBPZ mora ta
imeti zdravniško spričevalo, ki potrjuje izpolnjevanje pogojev za zdravniško
spričevalo razreda 2, v skladu s predpisi, ki urejajo licenciranje letalskih
posadk v delu, ki ureja zdravstveno sposobnost članov posadk zrakoplovov.
Spričevalo izda certificirani zdravnik letalske medicine.
(2) Za izdajo in
veljavnost vojaškega izkaza ter vpis, podaljšanje in obnovo ratinga, pooblastila
ali potrdila operaterja SBPZ mora ta imeti zdravniško spričevalo, izdano na
podlagi predpisov, ki urejajo zdravstveno sposobnost letalskega in drugega
strokovnega osebja.
II. VOJAŠKI IZKAZ
8. člen
(vojaški izkaz)
(1) Vojaški osebi, ki
je uspešno opravila vsa usposabljanja v skladu s tem pravilnikom, se izda
vojaški izkaz osebja vojaškega SBPZ z vpisi:
-       
pilot SBPZ;
-       
operater SBPZ.
(2) V vojaški izkaz se
vpisujejo ratingi, pooblastila in potrdila ter njihova veljavnost, pri čemer se
v vojaški izkaz vpisujejo le kratice ratingov, pooblastil in potrdil.
(3) Veljavnost ratinga,
potrdila ali pooblastila se šteje od zadnjega dne koledarskega meseca, ko je
kandidat pridobil, podaljšal ali obnovil rating za tip SBPZ, potrdilo ali
pooblastilo.
(4) V vojaški izkaz se
vpišejo tudi posebne pravice in omejitve imetnika.
(5) Vojaški izkaz se
izda brez omejitve trajanja.
(6) Vzorec vojaškega
izkaza je v Prilogi 1, ki je sestavni del tega pravilnika.
9. člen
(ratingi)
(1) V vojaški izkaz
osebja vojaškega SBPZ se glede na usposobljenost vpisujejo ratingi za
upravljanje posameznih tipov SBPZ.
(2) Veljavnost ratingov
za tip SBPZ je eno leto.
(3) VLO lahko glede na
posebnosti tipa SBPZ in obseg pridobljenih kvalifikacij določi omejitve, ki se
vpišejo v vojaški izkaz.
10. člen
(pooblastila)
(1) V vojaški izkaz
osebja vojaškega SBPZ se za opravljanje nalog na posameznem tipu SBPZ glede na
stopnjo usposobljenosti vpiše eno ali več pooblastil:
-       
upravljanje SBPZ zunaj vidnega polja (BVLOS);
-       
upravljanje SBPZ ponoči (NR);
-       
serviser SBPZ (MAINT).
(2) Veljavnost
pooblastil iz prejšnjega odstavka je eno leto, razen pooblastila serviser,
katerega veljavnost je tri leta.
11. člen
(potrdila)
(1) V vojaški izkaz
osebja vojaškega SBPZ se za izvajanje nalog na posameznem tipu SBPZ glede na
stopnjo usposobljenosti vpiše eno ali več potrdil:
-       
inštruktor SBPZ (INS);
-       
izpraševalec SBPZ (EX).
(2) Veljavnost potrdil
iz prejšnjega odstavka je tri leta.
(3) Imetnik vojaškega
izkaza s potrdilom iz prvega odstavka tega člena lahko izvaja privilegije
potrdila, če ima ustrezen vojaški izkaz, rating ali pooblastilo, za katerega
naj bi se izvajalo usposabljanje, ocena usposobljenosti, preizkus praktične
usposobljenosti ali preverjanje strokovnosti.
12. člen
(posebno potrdilo)
(1) VLO lahko izda
posebno potrdilo, ki zagotovi privilegije za usposabljanje za letenje, če ni
mogoče izpolniti pogojev iz tega pravilnika pri uvajanju:
-       
novega SBPZ v Slovensko vojsko;
-       
novih usposabljanj.
(2) Potrdilo iz prejšnjega
odstavka velja največ eno leto.
III. USPOSABLJANJA ZA PRIDOBITEV RATINGOV, POOBLASTIL IN
POTRDIL
13. člen
(usposabljanje pilotov vojaškega SBPZ)
(1) Usposabljanja so
teoretična in praktična in se izvajajo v skladu z veljavnim programom usposabljanja.
(2) Na podlagi programa
usposabljanja izvajalec usposabljanja pilotov vojaškega SBPZ izvaja
usposabljanje v skladu s priročnikom usposabljanja, ki ga odobri VLO.
(3) Usposabljanje za
pilota vojaškega SBPZ se za vsak posamezen tip SBPZ deli na posamezne faze:
-       
teoretično usposabljanje pilotov SBPZ za posamezen tip SBPZ;
-       
praktično usposabljanje pilotov SBPZ za pridobitev ratinga za tip SBPZ;
-       
praktično usposabljanje pilotov SBPZ za pridobitev pooblastila
upravljanje SBPZ zunaj vidnega polja za tip SBPZ;
-       
praktično usposabljanje pilotov SBPZ za pridobitev pooblastila
upravljanje SBPZ ponoči za tip SBPZ.
(4) Za pridobitev
ratinga za tip SBPZ je treba opraviti vsaj usposabljanje iz prve in druge
alineje prejšnjega odstavka.
(5) Posamezne faze
usposabljanja je mogoče združiti po predhodni odobritvi VLO.
(6) Praktičnega
usposabljanja, določenega s priročnikom usposabljanja, se kandidat udeleži po
uspešno opravljenem teoretičnem delu usposabljanja. Izvajalec usposabljanja
pilotov vojaškega SBPZ izda potrdilo o uspešno opravljenem teoretičnem delu
usposabljanja. Pogoj za uspešno opravljen teoretični del usposabljanja je
doseženih 75 odstotkov pravilnih odgovorov na preverjanju.
14. člen
(usposabljanje operaterjev vojaškega SBPZ)
(1) Usposabljanja so
teoretična in praktična in se izvajajo v skladu z veljavnim programom
usposabljanja.
(2) Na podlagi programa
usposabljanja izvajalec usposabljanja operaterjev vojaškega SBPZ, izvaja
usposabljanje v skladu s priročnikom usposabljanja, ki ga odobri VLO.
(3) Usposabljanje za
operaterja vojaškega SBPZ se za vsak posamezen tip SBPZ deli na posamezne faze:
1.     
teoretično usposabljanje operaterjev SBPZ za posamezen tip SBPZ;
2.     
praktično usposabljanje operaterjev SBPZ za pridobitev ratinga za tip
SBPZ;
3.     
praktično usposabljanje operaterjev SBPZ za pridobitev pooblastila
upravljanje SBPZ zunaj vidnega polja za tip SBPZ;
4.     
praktično usposabljanje operaterjev SBPZ za pridobitev pooblastila
upravljanje SBPZ ponoči za tip SBPZ;
5.     
teoretično usposabljanje operaterjev SBPZ za pridobitev pooblastila serviser
SBPZ za tip SBPZ;
6.     
praktično usposabljanje operaterjev SBPZ za pridobitev pooblastila
serviser SBPZ za tip SBPZ.
(4) Za pridobitev
ratinga za tip SBPZ je treba opraviti vsaj usposabljanje iz 1. in 2. točke
prejšnjega odstavka.
(5) Za pridobitev pooblastila
serviser SBPZ za tip SBPZ je treba opraviti vsaj usposabljanje iz 1., 2., 5. in
6. točke tretjega odstavka tega člena.
(6) Posamezne faze
usposabljanja je mogoče združiti po predhodni odobritvi VLO.
(7) Praktičnega
usposabljanja, predpisanega s priročnikom usposabljanja, se kandidat udeleži po
uspešno opravljenem teoretičnem delu usposabljanja. Izvajalec usposabljanja
operaterjev SBPZ izda potrdilo o uspešno opravljenem teoretičnem delu
usposabljanja. Pogoj za uspešno opravljen teoretični del usposabljanja je
doseženih 75 odstotkov pravilnih odgovorov na preverjanju.
15. člen
(usposabljanje za potrdilo inštruktor vojaškega SBPZ)
(1) Kandidat za
pridobitev potrdila inštruktor vojaškega SBPZ mora pred začetkom usposabljanja
izpolnjevati naslednje pogoje:
-       
opraviti najmanj 200 ur skupnega naleta na vojaških SBPZ, od tega 60 ur
naleta na tipu SBPZ, za katerega pridobiva potrdilo inštruktor;
-       
imeti pooblastilo za upravljanje vojaškega SBPZ zunaj vidnega polja;
-       
imeti pooblastilo za upravljanje vojaškega SBPZ ponoči.
(2) Usposabljanja so
teoretična in praktična in se izvajajo v skladu z veljavnim programom
usposabljanja.
(3) Na podlagi programa
usposabljanja izvajalec usposabljanja inštruktorjev vojaškega SBPZ izvaja
usposabljanje v skladu s priročnikom usposabljanja, ki ga odobri VLO.
(4) Praktičnega
usposabljanja, predpisanega s priročnikom usposabljanja, se kandidat udeleži po
uspešno opravljenem teoretičnem delu usposabljanja. Izvajalec usposabljanja
inštruktorjev vojaškega SBPZ izda potrdilo o uspešno opravljenem teoretičnem
delu usposabljanja. Pogoj za uspešno opravljen teoretični del usposabljanja je
doseženih 75 odstotkov pravilnih odgovorov na preverjanju.
16. člen
(usposabljanje za potrdilo izpraševalec vojaškega SBPZ)
(1) Kandidat za
pridobitev potrdila izpraševalec vojaškega SBPZ mora pred začetkom
usposabljanja izpolnjevati naslednje pogoje:
-       
opraviti najmanj 100 ur naleta na vojaških SBPZ v vlogi inštruktorja, od
tega 50 ur naleta na tipu SBPZ, za katerega pridobiva potrdilo izpraševalec;
-       
pridobiti odobritev VLO za usposabljanje za izpraševalca vojaškega SBPZ.
(2) Usposabljanja so
teoretična in praktična in se izvajajo v skladu z veljavnim programom
usposabljanja.
(3) Na podlagi programa
usposabljanja izvajalec usposabljanja izpraševalcev vojaškega SBPZ izvaja
usposabljanje v skladu s priročnikom usposabljanja, ki ga odobri VLO.
(4) Praktičnega
usposabljanja, predpisanega s priročnikom usposabljanja, se kandidat udeleži po
uspešno opravljenem teoretičnem delu usposabljanja. Izvajalec usposabljanja
izpraševalcev vojaškega SBPZ izda potrdilo o uspešno opravljenem teoretičnem
delu usposabljanja. Pogoj za uspešno opravljen teoretični del usposabljanja je
doseženih 75 odstotkov pravilnih odgovorov na preverjanju.
IV. PRIDOBITEV, PODALJŠANJE IN OBNOVA VOJAŠKEGA IZKAZA,
RATINGOV, POOBLASTIL IN POTRDIL
17. člen
(vloga za izdajo vojaškega izkaza osebja vojaškega SBPZ)
(1) Vojaška oseba, ki
je uspešno opravila usposabljanja iz 13. ali 14. člena
tega pravilnika, vloži vlogo v VLO za izdajo vojaškega izkaza osebja vojaškega
SBPZ in vpis ratinga in pooblastila.
(2) K vlogi za izdajo
vojaškega izkaza in vpis ratinga in pooblastila mora vojaška oseba, poleg
zahtev iz pravilnika, ki ureja licenciranje vojaškega letalskega in drugega
strokovnega osebja vojaškega letalstva, priložiti:
-       
prijavo na izpit;
-       
potrdilo o uspešno opravljenem teoretičnem delu usposabljanja;
-       
potrdilo o uspešno opravljenem praktičnem delu usposabljanja;
-       
potrdilo o znanju angleškega jezika, če je tako določeno v 3. členu tega pravilnika.
18. člen
(izpit za pridobitev vojaškega izkaza)
(1) Kandidat za
pridobitev vojaškega izkaza opravi izpit pred izpitno komisijo, ki jo imenuje
VLO, v skladu s pravilnikom, ki ureja licenciranje vojaškega letalskega in
drugega strokovnega osebja vojaškega letalstva. Kandidat opravi izpit iz
poznavanja predpisov in standardov, ki veljajo oziroma se uporabljajo v
Republiki Sloveniji na področju vojaškega letalstva, internih aktov s področja
SBPZ in preizkus praktične usposobljenosti za rating in pooblastilo, ki ga
pridobiva.
(2) Izpit iz prejšnjega
odstavka je uspešno opravljen, če kandidat na teoretičnem izpitu pravilno
odgovori na vsaj 75 odstotkov zastavljenih vprašanj in uspešno opravi
preizkus praktične usposobljenosti.
19. člen
(izdaja vojaškega izkaza)
(1) VLO na podlagi
dokazil iz drugega odstavka 17. člena tega pravilnika in poročila izpitne
komisije o uspešno opravljenem izpitu izda vojaški izkaz osebja vojaškega SBPZ
z vpisanimi ratingi in pooblastili.
(2) Vpis pilot SBPZ,
operater SBPZ, ratingi za tip SBPZ in pooblastila se lahko v vojaški izkaz
vpišejo na podlagi uspešno opravljenega usposabljanja pri proizvajalcu ali od
proizvajalca pooblaščenega izvajalca usposabljanja v skladu s programom, ki ga
je verificiral VLO.
20. člen
(vpis dodatnega ratinga, pooblastila ali potrdila v vojaški
izkaz)
(1) Imetnik vojaškega
izkaza, ki je uspešno opravil eno od usposabljanj iz 13., 14., 15. ali 16. člena tega pravilnika, vloži vlogo v VLO za
vpis dodatnega ratinga, pooblastila ali potrdila v vojaški izkaz osebja
vojaškega SBPZ.
(2) K vlogi iz
prejšnjega odstavka mora imetnik vojaškega izkaza poleg zahtev iz pravilnika,
ki ureja licenciranje vojaškega letalskega in drugega strokovnega osebja
vojaškega letalstva, priložiti:
-       
dokazilo o opravljenem teoretičnem in praktičnem usposabljanju za vpis
posameznega ratinga, pooblastila ali potrdila v skladu z odobrenim programom;
-       
dokazilo o uspešno opravljeni oceni usposobljenosti oziroma preizkusu
praktične usposobljenosti za rating, pooblastilo ali potrdilo, za katerega
zaproša, opravljenega s strani izpraševalca vojaškega SBPZ, ki ga določi VLO.
(3) Vpis ratinga za tip
SBPZ, pooblastila ali potrdila v vojaški izkaz se lahko izvede na podlagi
uspešno opravljenega usposabljanja pri proizvajalcu ali od proizvajalca
pooblaščenega izvajalca usposabljanja v skladu s programom, ki ga je
verificiral VLO.
21. člen
(podaljšanje veljavnosti ratinga, pooblastila ali potrdila)
(1) Imetnik vojaškega
izkaza vloži pisno vlogo za podaljšanje ratinga, pooblastila ali potrdila v
skladu s pravilnikom, ki ureja licenciranje vojaškega letalskega in drugega
strokovnega osebja vojaškega letalstva.
(2) Rating, pooblastilo
ali potrdilo, vpisano v vojaški izkaz, se podaljša v treh mesecih pred potekom
njegove veljavnosti.
(3) Če kandidat vloži
vlogo v VLO prej, kot je določeno v prejšnjem odstavku, začne novo obdobje
veljavnosti teči od datuma uspešno opravljene ocene usposobljenosti oziroma
preverjanja strokovnosti za rating, pooblastilo ali potrdilo oziroma z dnem
vloge za podaljšanje pooblastila serviser SBPZ.
(4) K vlogi za
podaljšanje mora imetnik vojaškega izkaza predložiti:
-       
dokazilo o izpolnjevanju pogojev za podaljšanje ratinga, pooblastila ali
potrdila iz tega člena;
-       
poročilo izpraševalca vojaškega SBPZ o uspešno opravljeni oceni
usposobljenosti oziroma preverjanju strokovnosti za rating, pooblastilo ali
potrdilo, za katerega zaproša. Izvedba ocene usposobljenosti oziroma
preverjanja strokovnosti ne sme biti krajša od 30 minut in se izvede pod
nadzorom izpraševalca vojaškega SBPZ, ki ga določi VLO, razen v primeru
podaljševanja pooblastila serviser SBPZ.
(5) Za podaljšanje
ratinga za tip SBPZ mora imetnik vojaškega izkaza izpolnjevati enega izmed
naslednjih pogojev:
-       
samostojno izvesti vsaj 10 operacij s SBPZ z vzletom in pristankom v
obdobju veljavnosti ratinga v skupnem trajanju 20 ur;
-       
izvesti vsaj dve operaciji s SBPZ z vzletom in pristankom pod nadzorom
inštruktorja v obdobju 30 dni pred potekom veljavnosti ratinga v skupnem
trajanju dveh ur.
(6) Za podaljšanje pooblastila
upravljanje SBPZ zunaj vidnega polja mora imetnik vojaškega izkaza izpolnjevati
enega izmed naslednjih pogojev:
-       
samostojno izvesti vsaj pet operacij s SBPZ zunaj vidnega polja z
vzletom in pristankom v obdobju veljavnosti pooblastila v skupnem trajanju 10
ur;
-       
izvesti vsaj eno operacijo s SBPZ zunaj vidnega polja z vzletom in
pristankom pod nadzorom inštruktorja v obdobju 30 dni pred potekom veljavnosti
pooblastila v skupnem trajanju ene ure.
(7) Za podaljšanje
pooblastila upravljanje SBPZ ponoči mora imetnik vojaškega izkaza izpolnjevati
enega izmed naslednjih pogojev:
-       
samostojno izvesti vsaj pet operaciji s SBPZ ponoči z vzletom in
pristankom v obdobju veljavnosti pooblastila v skupnem trajanju 10 ur;
-       
izvesti vsaj eno operacijo s SBPZ ponoči z vzletom in pristankom pod
nadzorom inštruktorja v obdobju 30 dni pred potekom veljavnosti pooblastila v
skupnem trajanju ene ure.
(8) Za podaljšanje
pooblastila serviser SBPZ mora imetnik vojaškega izkaza samostojno opraviti
vsaj pet vzdrževalnih del SBPZ v obdobju veljavnosti pooblastila, od tega dve v
obdobju zadnjih 12 mesecev.
(9) Za podaljšanje
potrdila inštruktor SBPZ mora imetnik vojaškega izkaza v obdobju veljavnosti
potrdila opraviti deset operacij s SBPZ v vlogi inštruktorja SBPZ, od tega tri
v obdobju zadnjih 12 mesecev.
(10) Za podaljšanje
potrdila izpraševalec SBPZ mora imetnik vojaškega izkaza v obdobju veljavnosti
potrdila opraviti pet preverjanj ocen usposobljenosti ali preizkusov praktične
usposobljenosti ali preverjanj strokovnosti v vlogi izpraševalca SBPZ, od tega
eno v obdobju zadnjih 12 mesecev.
(11) Če imetnik
vojaškega izkaza hkrati podaljšuje pooblastilo upravljanje SBPZ zunaj vidnega
polja in pooblastilo upravljanje SBPZ ponoči ter je izpolnil enega izmed
pogojev za podaljšanje pooblastila upravljanje SBPZ ponoči, se mu za uspešno
opravljeno preverjanje strokovnosti za podaljšanje pooblastila upravljanje SBPZ
ponoči prizna uspešno opravljeno preverjanje strokovnosti, ki ga opravi za
podaljšanje pooblastila upravljanje SBPZ zunaj vidnega polja.
22. člen
(obnovitev veljavnosti ratinga, pooblastila ali potrdila)
(1) Ob prenehanju
veljavnosti ratinga, pooblastila ali potrdila posameznik vloži vlogo za
obnovitev ratingov, pooblastil ali potrdil.
(2) Rating, pooblastilo
ali potrdilo se glede na čas poteka veljavnosti obnovi na naslednje načine:
-       
če je čas poteka veljavnosti ratinga, pooblastila ali potrdila krajši od
treh mesecev, kandidat opravi obnovitev pod pogoji za podaljšanje ratinga,
pooblastila ali potrdila;
-       
če je čas poteka veljavnosti ratinga, pooblastila ali potrdila daljši od
treh mesecev in krajši od treh let, se kandidat udeleži dodatnega
usposabljanja, ki ga izvede izvajalec usposabljanja po načrtu, ki ga potrdi
VLO;
-       
če je čas poteka veljavnosti ratinga, pooblastila ali potrdila daljši od
treh let, mora kandidat ponovno opraviti predpisano usposabljanje za izdajo
ratinga, pooblastila ali potrdila.
23. člen
(potrdilo o usposobljenosti za upravljanje vojaškega SBPZ s
skupno energijo 66 J ali manj)
(1) Za upravljanje
vojaškega SBPZ s skupno energijo 66 J ali manj vojaška oseba vloži vlogo v
VLO.
(2) VLO določi
izpraševalca vojaškega SBPZ, ki z vojaško osebo opravi preizkus praktične
usposobljenosti, ki mora obsegati:
-       
preverjanje teoretičnega znanja o tipu SBPZ;
-       
preverjanje teoretičnega znanja o upravljanju SBPZ;
-       
preverjanje znanja o predpisih s področja upravljanja SBPZ v zračnem
prostoru;
-       
preverjanje znanja o zagotavljanju letalske varnosti;
-       
praktično preverjanje upravljanja SBPZ v vseh pogojih leta.
(3) Po opravljenem
preizkusu praktične usposobljenosti izpraševalec vojaškega SBPZ izdela poročilo
o preverjanju vojaške osebe in ga pošlje VLO.
(4) Ob uspešno
opravljenem preizkusu praktične usposobljenosti VLO izda potrdilo o
usposobljenosti, ki velja dve leti.
V. PREHODNI IN KONČNA DOLOČBA
24. člen
(veljavnost vojaških izkazov in potrdil)
(1) Vojaški izkazi,
izdani pred uveljavitvijo tega pravilnika, veljajo do poteka njihove
veljavnosti, vendar največ eno leto od uveljavitve tega pravilnika.
(2) Imetnikom vojaškega
izkaza s potrdilom inštruktor, ki so potrdilo inštruktor pridobili več kot tri
leta pred uveljavitvijo tega pravilnika in opravili vsaj 10 preverjanj ocen
usposobljenosti ali preizkusov praktične usposobljenosti ali preverjanj
strokovnosti, VLO, na predlog vojaške enote, odgovorne za izvajanje nalog z
vojaškimi SBPZ, prizna potrdilo izpraševalec vojaškega SBPZ.
25. člen
(dokončanje postopkov)
Usposabljanja in postopki za pridobitev, izdajo, podaljšanje
veljavnosti in obnovo vojaškega izkaza, ratingov, pooblastil in potrdil, ki so
se začeli pred uveljavitvijo tega pravilnika, se končajo v skladu z dosedanjimi
postopki.
26. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-39/2022-12
Ljubljana, dne 27. decembra 2022
EVA 2022-1911-0015
Marjan Šarec
minister 
za obrambo
Soglašam!
Mag. Bojan Kumer
minister 
za infrastrukturo

Priloga
1: Vojaški izkaz osebja vojaškega sistema brezpilotnega zrakoplova