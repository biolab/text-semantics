1. člen
(vsebina)
(1) Ta pravilnik določa tehnične pogoje za varno in
ekonomično graditev ter varno, zanesljivo in nemoteno obratovanje, vzdrževanje
in uporabo podzemnih elektroenergetskih vodov izmenične nazivne napetosti nad 1
kV do 400 kV (v nadaljnjem besedilu: podzemni EE vod).
(2) Določbe tega pravilnika se uporabljajo tudi pri
vzdrževalnih delih v javno korist na področju energetike, ki jih določa
Energetski zakon (Uradni list RS, št. 60/19 – uradno prečiščeno besedilo, 65/20
in 158/20 – ZURE) in podzakonski akti.
(3) Ta pravilnik se ne uporablja za sistem voznih vodov
elektrificiranih železniških prog, podzemnih rudnikov, morskih ploščadih in
ladij.
2. člen
(pomen izrazov)
(1) Izrazi, uporabljeni v tem pravilniku, pomenijo:
-       
blodeči tok je električni tok, ki prodira v zemljo skozi
obratovalno ozemljilo ali po naključni zemeljski poti in teče nenadzorovano v
kovinskih strukturah,
-       
elektro kabelska kanalizacija (v nadaljnjem besedilu: EKK)
jegradbeni inženirski objekt sestavljen iz cevi, jaškov, kinet in drugih
elementov namenjenih polaganju kablov,
-       
izolacija je sklop izolacijskih materialov, vgrajenih v kabel s
funkcijo vzdržati napetost,
-       
kabel je sestav iz ene žile s plaščem ali več žil s skupnim
plaščem, morebitnih lastnih prevlek, električne in mehanske zaščite ter
zaščitnih prevlek (kovinski plašč, armatura in zunanji plašč),
-       
kabelski pribor so končniki, konektorji, spojke, kabelski čevlji,
tulci, omarice za ozemljitev kabelskih zaslonov, natični pribor, pribor za
povezovanje kabelskih zaslonov ter oprema za tesnjenje prehoda skozi steno,
-       
kompenzacijski vodnik je vodnik, ki poteka tik ob kablu ter je
ozemljen najmanj na obeh koncih,
-       
kovinski oklep je žični ali trakast oklep, namenjen mehanski
zaščiti,
-       
prečna zapora je zaščita pred vlago, sestavljena iz materiala, ki
ne prepušča vode in vlage,
-       
vzdolžna zapora je zaščita, izvedena z materialom, ki preprečuje
vzdolžno prodiranje vode,
-       
ozemljitev je električno prevodna zveza posameznih prevodnih
delov z ozemljilom,
-       
ozemljitev nevtralne točke omrežja je način povezave nevtralne
točke omrežja na potencial zemlje,
-       
podvrtanje je gradbeni poseg nadzorovanega vrtanja v zemljino,
praviloma pod obstoječimi infrastrukturnimi objekti (npr. ceste, železnica),
vodotoki ali gospodarsko javno infrastrukturo,
-       
podzemni EE vod je kabel, mehanska in električna zaščita, elektro
kabelska kanalizacija, kabelski pribor ter tesnilni pribor in podobno,
-       
prepletanje kabelskih zaslonov je način povezave kabelskih
zaslonov z namenom zmanjševanja induciranih napetosti in tokov v zaslonu
enožilnih kablov,
-       
visoka napetost (v nadaljnjem besedilu: VN) je medfazna izmenična
napetost nad 1 kV do 400 kV,
-       
vodnik je prevodni del žile, sestavljen iz ene ali več različno
oblikovanih žic, praviloma iz bakra ali aluminija, katerih funkcija je
prevajanje električnega toka,
-       
zaslon je prevodna plast ali več prevodnih plasti, katerih
funkcija je oblikovanje električnega polja v izolaciji in prevajanje toka
zemeljska stika,
-       
žila je osnovni sestavni element kabla, ki jo sestavljata vodnik,
polprevodna plast, izolacija in zunanja polprevodna plast.
(2) Drugi izrazi v tem pravilniku imajo enak pomen, kot so
določeni v Energetskem zakonu in standardih.
3. člen
(splošne zahteve)
(1) Podzemni EE vod mora vzdržati načrtovane električne,
mehanske, toplotne, klimatske in okoljske vplive na mestu vgradnje.
Načrtovanje, projektiranje in gradnja podzemnih EE vodov se izvede v skladu s
stanjem tehnike in dobro inženirsko prakso.
(2) Pri projektiranju in gradnji podzemnih EE vodov se
upošteva:
-       
zanesljivo obratovanje,
-       
varno uporabo in vzdrževanje,
-       
zaščito pred neposrednim in posrednim dotikom delov pod napetostjo,
-       
zaščito pred nevarnostjo obloka in pregrevanjem,
-       
zaščito pred udarom strele in prenapetostjo,
-       
mehansko odpornost in stabilnost,
-       
varnost pred požarom,
-       
higiensko in zdravstveno zaščito ter zaščito okolice.
4. člen
(tehnični pogoji)
(1) Če ta pravilnik ne določa drugače, tehnične pogoje, ki
morajo biti izpolnjeni, določajo naslednji standardi, ki se nanašajo na:
-       
distribucijske kable z ekstrudirano izolacijo za nazivne napetosti od
3,6/6 (7,2) kV do vključno 20,8/36 (42) kV,
-       
elektroenergetske kable z ekstrudirano izolacijo in njihov pribor za
naznačene napetosti nad 30 kV (Um = 36 kV) do 150 kV (Um = 170 kV) – Preskusne
metode in zahteve,
-       
energetske kable z ekstrudirano izolacijo in njihov pribor za nazivne
napetosti nad 150 kV (Um = 170 kV) do 500 kV (Um = 550 kV) – Preskusne metode
in zahteve,
-       
energetske kable z ekstrudirano izolacijo in njihov pribor za nazivno
napetost od 1 kV (Um = 1,2 kV) do 30 kV (Um = 36 kV) – v delu, ki se nanaša na
kable nazivne napetosti od 6 kV (Um = 7,2 kV) do 30 kV (Um = 36 kV),
-       
preskusne zahteve za pribor, ki se uporablja na elektroenergetskih
kablih za naznačene napetosti od 3,6/6(7,2) kV do vključno 20,8/36(42) kV – 1.
del: Kabli z ekstrudirano izolacijo,
-       
vtični skoznjiki za napetosti nad 1 kV do 52 kV in tokove od 250 A do
2,50 kA za opremo, razen za transformatorje, polnjene s tekočinami,
-       
preskusne metode za pribor energetskih kablov za napetosti od 6 kV (Um =
7,2 kV) do 36 kV (Um = 42 kV),
-       
izračun tokovne obremenitve,
-       
pokrovi za odtoke in jaške na voznih površinah in površinah za pešce –
1. del: Definicije, klasifikacija, splošna načela zasnove, zahtevane lastnosti
in preskusne metode,
-       
pokrovi za odtoke in jaške na voznih površinah in površinah za pešce –
1. del: Pokrovi za odtoke in jaške iz kompozitnih materialov,
-       
kabelske omare za prepletanje zaslonov kablov v delu, ki se nanaša na
stopnja zaščite, ki jo zagotavlja ohišje.
(2) Pri gradnji, obratovanju, vzdrževanju in uporabi
podzemnih EE vodov se lahko uporabijo tudi drugi standardi ali tehnične
rešitve, ki so najmanj enakovredni zahtevam standardov iz tega člena, kar se
dokazuje z izračuni ali tehnično utemeljitvijo.
5. člen
(način polaganja kablov)
Kabli se polagajo v trikotni ali ravninski razporeditvi, in
sicer:
-       
neposredno v zemljo,
-       
v cevi elektro kabelske kanalizacije,
-       
v vertikalne kabelske jaške,
-       
v cevi ob mostovih izven svetle odprtine prednostno na dolvodni strani,
-       
v cevi pri križanju pod vodotoki,
-       
v mostni konstrukciji,
-       
na police v kabelskih prostorih, kanalih, predorih in kinetah,
-       
v cevi s podvrtanjem ali podobno tehnologijo,
-       
neposredno v vodo na dno rek, jezer in morja.
6. člen
(obremenjenost kablov)
Dejanska obremenjenost kabla s tokom se določi na podlagi
termičnih lastnosti mesta vgradnje, pri čemer se upošteva:
-       
nazivno tokovno obremenitev,
-       
korekcijski faktor tokovne obremenitve v odvisnosti od temperature
zemlje za različne specifične toplotne upornosti zemlje in faktorje
obremenitve,
-       
korekcijski faktor tokovne obremenitve v odvisnosti od števila kablov v
istem rovu pri posamezni formaciji, za različne specifične toplotne upornosti
zemlje in faktorje obremenitve,
-       
produkt korekcijskih faktorjev, ki se nanašajo na način polaganja
(polaganje v cevi, kanale itd.),
-       
največjo termično obremenitev, ki v življenjski dobi kabla nastane kot
posledica obremenitve s tokom in mesta, kjer je kabel položen.
7. člen
(dimenzioniranje kabla na tok kratkega in zemeljskega stika)
Kabel mora zdržati tokove kratkih in zemeljskih stikov na
mestu vgradnje v odvisnosti od trajanja.
8. člen
(zahteve za gradnjo podzemnih EE vodov)
(1) Novi podzemni EE vodi morajo biti dimenzionirani in
zgrajeni skladno z razvojnimi načrti distribucijskega in sistemskega
operaterja.
(2) Izvedbeni projekt mora vsebovati izračun ustreznosti
izbire preseka vodnika kabla glede na zahtevano obremenitev, padec napetosti
ter glede na izračunan tok kratkega stika in pogoje polaganja.
(3) Približevanje in križanje podzemnih EE vodov z drugimi
infrastrukturnimi vodi, objekti, stavbami in inštalacijami določa Priloga 1, ki
je kot priloga sestavni del tega pravilnika.
(4) Električni potencial ozemljil pri križanju ali
približevanju kablu ne sme presegati vzdržne napetosti plašča kabla.
(5) Če zaradi okoliščin na terenu ni mogoče izpolniti zahtev
iz tretjega odstavka tega člena, so lahko ob izpolnitvi dodatnih varnostnih
ukrepov, kot so mehanske, toplotne, električne ali druge zaščite, razdalje tudi
manjše ali koti križanja drugačni.
(6) Podzemni EE vodi, ki so položeni v zemljo, ne smejo biti
nadzidani, vhodi v kabelske jaške morajo biti stalno dostopni. V kabelskih
kinetah mora biti kabel z najvišjo nazivno napetostjo položen najnižje, v
razdalji, ki zagotavlja požarno varnost, ali je ločen od drugih vodov.
(7) Brez soglasja lastnika ali upravljavca podzemnega EE voda
ni dovoljeno v EKK nameščati vodov druge infrastrukture.
(8) Kompenzacijski vodnik je sestavni del podzemnih EE vodov
nad 45 kV nazivne napetosti takrat, ko so prevodni kabelski ekrani ozemljeni
enostransko.
(9) Na območjih z vodo, na poplavnih območjih ali kjer je
velika nevarnost vdora vode v kabelsko kanalizacijo, se uporabljajo kabli z
dodatno zaščito pred vdorom vode. Preprečeno mora biti odnašanje zasipnega
materiala in premikanje kabelske kanalizacije. Kadar voda ni pH nevtralna, mora
biti plašč kabla odporen na baze ali kisline.
(10) Traso in globino položenih podzemnih EE vodov se
geodetsko posname in izdela geodetski načrt ter vpiše v zbirni kataster
gospodarske javne infrastrukture.
9. člen
(zaščita kabla pred preobremenitvijo, kratkim in zemeljskim
stikom)
(1) Kabel mora biti zaščiten pred učinkom toka
preobremenitve, kratkega in zemeljskega stika z zaščitno napravo na avtomatski
izklop. Izbor in karakteristike zaščitne naprave se določi glede na način
polaganja, pogojev vgradnje, trajno dopusten tok, kratkostično moč na mestu
vgradnje in termično zmogljivost kabla.
(2) Zaščita pred kratkim in zemeljskim stikom ter
preobremenitvijo se vgradi najmanj v točki napajanja (razdelilna
transformatorska postaja, elektrarna in podobno).
10. člen
(zaščita kabla pred mehanskimi poškodbami)
Kabel mora biti zaščiten pred mehanskimi in električnimi
poškodbami med polaganjem in po njem, in sicer:
-       
upošteva se najnižja temperatura okolice, ki jo določajo standardi ali
proizvajalec,
-       
enožilni kabli morajo biti položeni tako, da sile, ki nastanejo zaradi
kratkega stika, teh ne poškodujejo,
-       
način in globina polaganja kabla morata zagotavljati, da so zunanji
vplivi omejeni na sprejemljive varne vrednosti. Pri polaganju v korita morajo
biti kabli položeni v določeni globini in pokriti z (betonskimi) ploščami ali
opozorilnimi rešetkami, da se prepreči škoda, ki jo povzročijo uporabniki
prostora,
-       
podzemeljski in podvodni kabli morajo biti mehansko zaščiteni na mestih
prehoda iz vode ali zemlje na prosto,
-       
kabli se položijo na dno kabelskega jarka, na katerem ne sme biti
kamenja.
11. člen
(označevanje)
(1) Vsak podzemni EE vod mora biti na obeh koncih in v
kabelskih jaških označen najmanj s podatki o tipu, prerezu, nazivni napetosti,
dolžini in imenu ali številki izvoda/voda. Smiselno enako se označijo kabelske
spojke in prepletanje kabelskih zaslonov v kabelski kanalizaciji.
(2) Če se na podzemnemu EE vodu uporabi prepletanje zaslonov
ali ozemljevanje zaslona s prenapetostnimi odvodniki, mora biti to vidno
označeno na obeh koncih.
12. člen
(nazivna napetost)
Električne lastnosti kabla morajo ustrezati nazivni napetosti
omrežja, katerega del je.
13. člen
(zaščita pred blodečimi tokovi)
Če so prisotni blodeči tokovi, je potrebno izvesti zaščitne
ukrepe pred škodljivimi vplivi le-teh na EE vode.
14. člen
(inducirana napetost in tok v zaslonih kablov)
(1) Pri projektiranju podzemnih EE vodov je potrebno v
kabelskih zaslonih zagotoviti inducirane napetosti in tokove v dovoljenih
mejah.
(2) Pri podzemnih EE vodih je potrebno upoštevati navodila proizvajalcev
kablov glede induciranih napetosti v kabelskih zaslonih, ki ne smejo
prekoračiti vrednost zdržne napetosti plašča kabla. Tehnične rešitve omejevanja
induciranih napetosti in tokov morajo temeljiti na dogovoru med projektantom in
naročnikom.
15. člen
(zaščita predatmosferskimi razelektritvami)
Na izpostavljenih hribovitih območjih z gostoto udarov strel
nad 5 strel/km2 na leto (smučišča, oddajniški vrhovi, pobočja, slemena…) in
upornostjo tal nad 2 kΩm, se uporabi kabel z dodatnim zunanjim kovinskim
oklepom ali kabel brez dodatnega zunanjega kovinskega oklepa z zaščitnim
vodnikom, položenim najmanj 30 cm nad kablom.
16. člen
(prenapetostna zaščita)
Na prehodih v nadzemno omrežje se vgradijo prenapetostni
odvodniki. Druge lokacije prenapetostnih odvodnikov se določijo z izračuni.
17. člen
(polaganje podzemnih EE vodov neposredno v zemljo)
(1) Najmanjša globina podzemnih EE kablov, položenih
neposredno v zemljo, mora biti naslednja:
-       
dovoljene napetost dotika in koraka nad kablom pri kratkih ali zemeljskih
stikih ne sme biti prekoračena,
-       
preprečiti je treba neposreden dotik kabla in uporabnikov prostora,
-       
preprečiti je treba mehanske poškodbe pri uporabi zemljišča, v katerega
je kabel položen.
(2) Za kable nad 45 kV se izvedejo meritve napetosti koraka in
dotika, kjer so izpostavljeni prevodni deli v varovalnem pasu kablovoda.
(3) Zasip se izvede z materialom ustrezne granulacije in
toplotne prevodnosti. Pred polaganjem kabla se preveri zahtevana globina
kabelskega jarka.
(4) Mehanska zaščita podzemnih EE kablov se izvede s
ščitniki, ki so položeni nad kablom, ali z zaščitnimi elementi. Nad mehansko
zaščito se položi opozorilni trak rdeče barve z napisom »POZOR ENERGETSKI
KABEL«, katerega globino polaganja določi projektant.
(5) Če je vzporedno položenih več kablov ali podzemnih EE
vodov, se opozorilni trak položi najmanj nad skrajnima kabloma.
18. člen
(zaščita pred mehansko preobremenitvijo)
Če se pričakuje mehanska preobremenitev podzemnih EE kablov,
položenih na strmih ali plazovitih območjih, je treba izvesti zaščito pred
mehansko preobremenitvijo.
19. člen
(zaščita pred prekomernim magnetnim poljem)
Prekomerno magnetno polje se prepreči z uporabo trižilnih ali
polaganjem enožilnih kablov v trikot, polaganjem v večjo globino, odmikanjem od
občutljivih območij, z zaslanjanjem.
20. člen
(zaščita pred koreninami dreves)
V varovalnem pasu podzemnih EE vodov ni dovoljena zasaditev
dreves ter grmičevja.
21. člen
(elektro kabelska kanalizacija)
Elektro kabelska kanalizacija se praviloma gradi:
-       
v komunalno opremljenih območjih (mesta, industrijske cone, ...),
-       
v predvidenih zazidalnih območjih,
-       
pod voznimi in pohodnimi površinami,
-       
pod železniškimi progami, vodotoki in podobno.
22. člen
(zahteve za gradnjo EKK)
(1) Najmanjša globina zgornjega roba cevi EKK mora ustrezati
zahtevam prvega odstavka 17. člena tega pravilnika.
(2) Mehanska zaščita cevi EKK mora biti izvedena z zasipnim
materialom ustrezne granulacije ali z obbetoniranjem. Nad EKK se položi
opozorilni trak rdeče barve z napisom »POZOR ENERGETSKI KABEL«, katerega
globino polaganja določi projektant.
(3) Velikost kabelskih jaškov mora biti najmanj takšna, da
omogoča minimalni polmer ukrivljenja kabla z največjim predvidenim presekom.
Notranji premer cevi mora biti najmanj 1,5 večji, kot je premer kabla z največjim
predvidenim presekom,
(4) EKK mora biti pred polaganjem kablov brez tujkov in
čista.
23. člen
(zahteve za kabelski pribor)
(1) Kabelski pribor mora biti vsaj enako mehansko in
dielektrično trden kot sam kabel ter brez poškodovanja vzdržati pričakovane
vplive okolice, kot so vlaga, korozija, ozon, ultravijolična svetloba, razne
nečistoče in podobno.
(2) Izbira kabelskih objemk mora upoštevati način namestitve
VN kablov. Kabelske objemke morajo biti dimenzionirane za vsa normalna in
izredna obratovalna stanja (kratki stiki, …). Kabelske police morajo zdržati
mehanske obtežbe, ki nastanejo pri montaži in kratkih stikih.
24. člen
(zahteve za polaganje in montažo kablov)
(1) Pri polaganju in montaži kabla je treba ravnati tako, da
se njegovi parametri ne spremenijo, upoštevajoč navodila proizvajalcev.
(2) Upoštevati je treba s strani proizvajalca kabla določene
minimalne zahteve glede polaganja in montaže kablov, ki so:
-       
dovoljen najmanjši upogibni polmer krivljenja,
-       
dovoljena največja sila vlečenja, fizikalne in kemijske lastnosti se v
primeru izpostavljenosti zahtevnejšim pogojem obratovanja, kot so
ultravijolična svetloba, visoke temperature in podobno, ne smejo spremeniti,
-       
gladkost in trdnost podlage, na katero se kabel polaga,
-       
minimalna dovoljena temperatura pri polaganju,
-       
priključitev kabla na priključno mesto (odklopniki) ne sme povzročiti,
da bi bil kabel mehansko preobremenjen ali izpostavljen temperaturam, ki so
višje od dovoljene v predvidenih pogojih obratovanja.
25. člen
(zahteve za polaganje kablov v objekte)
(1) V objektih se kabli polagajo v kinete, na kabelske police
ali na drug način tako, da se mehanske in električne lastnosti kabla ne
spremenijo. Zagotovljena mora biti varnost pred previsoko napetostjo dotika.
(2) Način polaganja, izbor kabla in kabelskega pribora mora
biti v skladu z zahtevami načrta požarne varnosti.
(3) Uvod kablov v objekt mora biti izveden tako, da
zagotavlja protipožarno zaporo glede na požarni načrt ter da prepreči vdor
tujkov in vode.
26. člen
(dokumentacija, preverjanje in preskusi)
(1) Kabel in celoten pribor mora imeti pred polaganjem
dokumentacijo o kakovosti, skladno zahtevami naročnika in rezultate preskusov,
skladno s standardi o preskušanju.
(2) Pred polaganjem kabla se preveri stanje bobna, na katerem
je ta navit, brezhibnost zaščitnih kap na koncih kabla, stanje plašča na
vrhnjem sloju navitja bobna in možnost odvijanja brez poškodovanja.
(3) Po polaganju, montaži in pred prvim priklopom pod
napetost se opravi najmanj napetostni preskus dielektrične trdnosti izolacije
žil in zunanjega plašča, skladno s standardi o preskušanju ter o tem izdela
poročilo.
27. člen
(nadzor)
Investitor mora zagotoviti strokovni nadzor:
-       
pri vgradnji ustreznega kabla in pripadajočih materialov,
-       
pri izvajanju gradnje in polaganjem,
-       
pri preizkušanju in meritvah,
-       
nad aktivnostmi pred začetkom obratovanja podzemnega EE voda.

Priloga
1: Tabela križanj, približevanj in vzporednih potekov podzemnih EE vodov z
drugimi infrastrukturnimi objekti, podzemnimi vodi in inštalacijami

Pravilnik o tehničnih pogojih za graditev
podzemnih elektroenergetskih vodov izmenične nazivne napetosti nad 1 kV do 400
kV (Uradni list RS, št. 42/21) vsebuje naslednjo končno določbo:
»KONČNA DOLOČBA
28. člen
(začetek veljavnosti)
Ta pravilnik začne veljati 1. oktobra 2021.«.

Pravilnik
o spremembi Pravilnika o tehničnih pogojih za graditev podzemnih elektroenergetskih
vodov izmenične nazivne napetosti nad 1 kV do 400 kV (Uradni list RS, št. 20/22)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.