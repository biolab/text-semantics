I. SPLOŠNO
1. člen
(vsebina)
Ta pravilnik določa podrobnejše pogoje glede znanj, preizkusa
znanj in usposobljenosti uradnih veterinarjev in uradnih preglednikov za
izvrševanje: – Uredbe Evropskega Parlamenta in Sveta (ES) št. 854/2004 o
določitvi posebnih predpisov za organizacijo uradnega nadzora proizvodov
živalskega izvora, namenjenih za prehrano ljudi (UL L št. 139/2004 z dne 30. 4.
2004, str. 206), zadnjič spremenjene z Uredbo Sveta (ES) št. 1791/2006 z dne
20. novembra 2006 o prilagoditvi nekaterih uredb ter odločb in sklepov na
področjih prostega pretoka blaga, prostega gibanja oseb, prava družb, politike
konkurence, kmetijstva (vključno z veterinarsko in fitosanitarno zakonodajo),
prometne politike, obdavčitve, statistike, energetike, okolja, sodelovanja na
področjih pravosodja in notranjih zadev, carinske unije, zunanjih odnosov,
skupne zunanje in varnostne politike ter institucij zaradi pristopa Bolgarije
in Romunije (UL L št. 363 z dne 20. 12. 2006, str. 1), (v nadaljnjem besedilu:
Uredba 854/2004/ES) in – Uredbe Evropskega Parlamenta in Sveta (ES) št.
882/2004 o izvajanju uradnega nadzora, da se zagotovi preverjanje skladnosti z
zakonodajo o krmi in živilih ter s pravili o zdravstvenem varstvu živali in
zaščiti živali (UL L št. 165 z dne 30. 4. 2004, str. 1), zadnjič spremenjene z
Uredbo Komisije (ES) št. 737/2008 z dne 28. julija 2008 o imenovanju
referenčnih laboratorijev Skupnosti za bolezni rakov, steklino in govejo
tuberkulozo, določitvi dodatnih pristojnosti in nalog referenčnih laboratorijev
Skupnosti za steklino in govejo tuberkulozo ter spremembi Priloge VII k Uredbi
(ES) št. 882/2004 Evropskega parlamenta in Sveta (UL L št. 201 z dne 30. 7.
2008, str. 29), (v nadaljnjem besedilu: Uredba 882/2004/ ES).
II. URADNI VETERINARJI
2. člen
(izkazovanje znanj)
Znanja iz Uredbe 854/2004/ES, 882/2004/ES, informacijske in
komunikacijske tehnologije, zdravstvenega varstva in zaščite živali,
certificiranja dokumentov v zvezi z zdravstvenim varstvom in zaščito živali in
znanja iz postopkov v primeru pojava bolezni živali (v nadaljnjem besedilu:
potrebna znanja), ki so pridobljena v okviru dodiplomskega ali podiplomskega
študija, doktor veterinarske medicine izkazuje s potrdilom Veterinarske
fakultete Univerze v Ljubljani ali druge izobraževalne ustanove v okviru
Evropske unije (v nadaljnjem besedilu: EU), ki izvaja izobraževanje na uradno
priznani enakovredni ravni.
3. člen
(pridobitev znanj)
Potrebna znanja, ki jih doktor veterinarske medicine ne
izkaže v skladu s prejšnjim členom, mora pridobiti na enega izmed naslednjih
načinov: 
-       
z usposabljanjem v skupnem obsegu 12 pedagoških ur po programu, ki
zajema potrebna znanja in ga potrdi Veterinarska uprava Republike Slovenije (v
nadaljnjem besedilu: VURS), ter opravljenim preizkusom znanja; 
-       
z usposabljanjem v skupnem obsegu najmanj 72 pedagoških ur v obdobju
zadnjih treh let s področja potrebnih znanj, pri čemer mora biti usposabljanje
izkazano s pisnim potrdilom o udeležbi, ki ga izda organizator oziroma
izvajalec usposabljanja, ter opravljenim preizkusom znanja.
4. člen
(priznavanje znanj v okviru EU)
Doktor veterinarske medicine, ki je bil v katerikoli državi
članici EU imenovan za uradnega veterinarja po uveljavitvi Uredbe 882/2004/ES,
izkazuje potrebna znanja s potrdilom pristojnega organa za izvajanje
veterinarskega uradnega nadzora države članice o veljavnosti listine o
imenovanju.
III. URADNI PREGLEDNIKI
5. člen
(znanja in usposabljanje)
(1) Za izvajanje strokovno-tehničnih nalog kot pomoči uradnim
veterinarjem pri izvajanju pregledov in nadzora mora uradni preglednik
izpolnjevati pogoje iz B dela poglavja IV oddelka III Priloge I Uredbe
854/2004/ES. 
(2) Teoretično usposabljanje se dokazuje z izobrazbo najmanj
V. stopnje veterinarske ali živinorejske smeri, ki ima v program izobraževanja
vključene vsebine v skladu s 5. točko B dela poglavja IV oddelka III Priloge I
Uredbe 854/2004/ES. 
(3) Praktično usposabljanje kandidatov za uradne preglednike
izvaja VURS skladno z B delom poglavja IV oddelka III Priloge I Uredbe
854/2004/ES v okviru poskusnega dela pod nadzorom uradnega veterinarja v
trajanju 6 mesecev. 
(4) Pisni preizkus znanja zajema zahtevana znanja iz Uredbe
854/2004/ES in ga izvaja VURS. Kandidat mora opraviti pisni preizkus v času
poskusnega dela. 
(5) Uradni preglednik, ki opravlja samo vzorčenje in analizo
v zvezi s pregledi na trihinelozo, izpolnjuje pogoje za imenovanje, če opravi
teoretično usposabljanje v obsegu 8 pedagoških ur in praktično usposabljanje v
obsegu 12 pedagoških ur po programu, ki ga potrdi VURS.
IV. PISNI PREIZKUSI ZNANJA
6. člen
(postopek pisnega preizkusa in evidence)
(1) Pisni preizkus znanja iz tega pravilnika se opravlja na
VURS. 
(2) Kandidati za opravljanje pisnega preizkusa pošljejo na VURS
prijavo na obrazcu, ki je kot Priloga sestavni del tega pravilnika. 
(3) Pisni preizkus znanja sestavi in pregleda komisija, ki jo
imenuje generalni direktor VURS in jo sestavljajo predsednik in dva člana.
Predsednik in člana komisije morajo biti uradni veterinarji. 
(4) Pisni preizkus znanja traja največ štiri pedagoške ure. 
(5) Uspeh kandidata oceni komisija najkasneje v treh dneh z
oceno »uspešno« ali »neuspešno«. 
(6) Kandidatu se v 8 dneh po preizkusu znanja pošlje
obvestilo o rezultatu preizkusa znanja, ki ga podpiše predsednik komisije.
Obvestilo se pošlje priporočeno po pošti. 
(7) Kandidat, ki se ne strinja z oceno komisije, lahko v roku
8 dni po prejemu obvestila poda pisni ugovor. V tem primeru nalogo ponovno
oceni komisija v drugi sestavi, imenovana v skladu s tretjim odstavkom tega
člena, najkasneje v treh dneh po prejemu ugovora. Ocena te komisije je
dokončna. 
(8) VURS vodi knjigo pisnih preizkusov znanja, v kateri se za
vsakega kandidata vodijo naslednji podatki: zaporedna številka, osebno ime
kandidata, datum in kraj rojstva, datum opravljanja pisnega preizkusa znanja,
uspeh pisnega preizkusa znanja in datum vpisa v evidenco.
VII. PREHODNE IN KONČNA DOLOČBA
7. člen
(prehodne določbe)
(1) Za doktorje veterinarske medicine, ki so po uveljavitvi
Zakona o veterinarskih merilih skladnosti (Uradni list RS, št. 93/05) najmanj
dve leti zaposleni na VURS, se šteje, da imajo pridobljena potrebna znanja, če
je izpolnjen eden izmed naslednjih pogojev: 
-       
da so bili zaposleni na delovnih mestih, za katera je s sistemizacijo
določeno izvajanje oziroma odločanje o ukrepih s področja potrebnih znanj; 
-       
da so opravili preizkus znanja na VURS v skladu s 3. členom tega
pravilnika. 
(2) Za uslužbence, ki so po uveljavitvi Zakona o
veterinarskih merilih skladnosti (Uradni list RS, št. 93/05) najmanj dve leti
zaposleni na VURS in v klavnici opravljajo strokovno tehnične naloge pri
veterinarskih pregledih pod nadzorom uradnega veterinarja, se šteje, da
izpolnjujejo pogoje iz 5. člena tega pravilnika. 
(3) Za uradne veterinarje, imenovane pred uveljavitvijo tega
pravilnika, se šteje, da izpolnjujejo pogoje iz tega pravilnika.
8. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-69/2005
Ljubljana, dne 28. oktobra 2008
EVA 2008-2311-0005
Iztok Jarc l.r. 
Minister 
za kmetijstvo, gozdarstvo in prehrano

Priloga:
Prijava k opravljanju pisnega preizkusa znanja za: uradnega
veterinarja/uradnega preglednika