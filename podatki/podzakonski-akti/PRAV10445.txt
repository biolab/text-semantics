1. SPLOŠNE DOLOČBE
1. člen
(1) Ta pravilnik določa standarde in pogoje
za izmenjavo računov v elektronski obliki, ki jih izdajajo ali prejemajo
neposredni in posredni uporabniki državnega in občinskih proračunov, Zavod za
zdravstveno zavarovanje Slovenije in Zavod za pokojninsko in invalidsko
zavarovanje Slovenije (v nadaljnjem besedilu: proračunski uporabniki) prek
enotne vstopne in izstopne spletne točke pri Upravi Republike Slovenije za
javna plačila (v nadaljnjem besedilu: UJP).
(2) Ta pravilnik se ne uporablja za račune,
zahtevke za plačilo, račune za nadomestilo, poročila, obračunske liste,
dobropise, bremepise in druge spremljajoče obračunske dokumente, ki jih Zavodu
za zdravstveno zavarovanje Slovenije in zavarovalnicam, ki opravljajo
dopolnilno zdravstveno zavarovanje, pošiljajo bolnišnice, zdravstveni domovi,
lekarne, zasebniki, v delu, ki se nanaša na izvajanje koncesijske pogodbe,
zdravilišča, dobavitelji medicinskih pripomočkov in drugi izvajalci
zdravstvenih storitev, ki opravljajo storitve v breme obveznega in dopolnilnega
zdravstvenega zavarovanja.
2. člen
Posamezni izrazi, uporabljeni v tem
pravilniku, imajo naslednji pomen:
-       
»e-račun« je račun za opravljeno storitev ali dobavljeno blago, izdan v
standardni elektronski obliki v skladu s tehničnimi in drugimi pogoji,
določenimi s posebnimi predpisi, ki enakovredno zamenjuje račun v papirni
obliki,
-       
»izmenjava e-računa« je proces posredovanja e-računa od izdajatelja
e-računa do prejemnika e-računa,
-       
»prejemnik e-računa« je fizična oseba ali poslovni subjekt, kot je
opredeljen v zakonu, ki ureja poslovni register Slovenije, ali proračunski
uporabnik, ki mu je namenjen e-račun,
-       
»izdajatelj e-računa« je fizična oseba, poslovni subjekt ali proračunski
uporabnik, ki izda e-račun,
-       
»ovojnica e-računa« je osnovni dokument izdajatelja e-računa, na podlagi
katerega se izvaja izmenjava e-računa s prilogami,
-       
»prijava« je lahko elektronska (e-prijava) ali druga oblika izjave o
prejemanju e-računov, ki jo določi izdajatelj e-računa,
-       
»odjava« je lahko elektronska (e-odjava) ali druga oblika odjave
prejemanja e-računov, ki jo določi izdajatelj e-računov,
-       
»vloga« je dokument s podatki o izdajatelju, s katerim UJP vključi
izdajatelja v evidenco izdajateljev e-računov,
-       
»evidenca izdajateljev e-računov« je seznam izdajateljev e-računov, ki
ga vodi UJP,
-       
»potrošnik« je fizična oseba, ki pridobiva ali uporablja blago in
storitve proračunskih uporabnikov ter prejema račune za namene izven področja
svoje poklicne ali pridobitne dejavnosti. 
3. člen
(1) E-računi
morajo biti v obliki e-SLOGA, ki je enotna standardizirana oblika e-računa.
(2) Kadar
proračunski uporabnik izdaja in pošilja e-račun potrošnikom, mora priložiti
e-računu račun v PDF ali TIFF obliki. 
2. STANDARD ZA IZMENJAVO E-RAČUNOV
2.1. Obvezni elementi ovojnice za izmenjavo
e-računa
4. člen
Standard za izmenjavo e-računov določa
obvezne elemente ovojnice, ki so potrebni za elektronsko izmenjavo e-računov.
5. člen
(1) Ovojnica vsebuje naslednje obvezne
elemente: podatke za usmerjanje, podatke o izvoru dokumenta, podatke za plačilo
in podatke o prilogah e-računa.
(2) S podatki za usmerjanje se določa
identifikacija izdajatelja e-računa in identifikacija prejemnika e-računa.
(3) S podatki o izvoru e-dokumenta se
določa izvor dokumenta, identifikacija izdajatelja e-računa, datum in čas
nastanka e-računa ter tip dokumenta.
(4) S podatki za plačilo se določa
podatke o načinu plačila, identifikaciji prejemnika plačila, namenu nakazila,
referenci izdajatelja e-računa ter o dolžniku.
(5) S podatki o prilogah e-računa se
določa ime, tip, opis in povezava do datotečne priloge:
-       
ime datotečne priloge lahko vsebuje samo številke in znake angleške
abecede, ne sme vsebovati presledkov in mora biti sestavljeno na način
»ImeDatoteke.pripona«;
-       
v imenih datotečnih prilog ne smejo biti uporabljene pripone, ki bi
lahko pripadale izvršljivim programskim kodam;
-       
datotečne priloge ne smejo biti stisnjene.
2.2. Izmenjava e-računov
6. člen
(1) Izmenjava
e-računov za proračunske uporabnike poteka preko UJP, ki omogoča izdajanje
e-računov tudi proračunskim uporabnikom, ki nimajo ustrezne strojne in
programske opreme, potrebne za izdajanje e-računov v enotni standardizirani obliki,
določeni s tem pravilnikom.
(2) UJP sprejme
e-račune za proračunske uporabnike, če so e-računi posredovani s strani
izdajatelja e-računa:
-       
prek ponudnika plačilnih storitev, pri katerem ima izdajatelj e-računa
odprt transakcijski račun, če ima ponudnik plačilnih storitev z UJP sklenjeno
pogodbo o izmenjavi e-računov;
-       
prek izvajalca storitev izmenjave e-računov, ki ima z UJP sklenjeno
pogodbo o izmenjavi e-računov;
-       
prek spletne aplikacije UJP, ki mogoča izdajanje e-računov in je
namenjena izdajateljem e-računov, ki nimajo ustrezne strojne in programske
opreme, potrebne za izdajanje e-računov v enotni standardizirani obliki,
določeni s tem pravilnikom.
7. člen
(1) Struktura ovojnice za elektronsko
izmenjavo e-računov je določena v tehničnih navodilih za izmenjavo e-računov,
ki so objavljena na spletni strani UJP.
(2) Navodila za uporabo aplikacij UJP
za namene izmenjave e-računov so objavljena na spletni strani UJP ter dostopna
v območnih enotah UJP.
3. POGOJI ZA IZMENJAVO E-RAČUNOV
8. člen
Proračunski uporabnik – izdajatelj
e-računov:
-       
sprejme pogoje poslovanja prek spletne aplikacije UJPnet,
-       
podpiše vlogo, na podlagi katere UJP vključi proračunskega uporabnika –
izdajatelja e-računa v evidenco izdajateljev e-računov,
-       
prejemnikom e-računa posreduje le vsebine, ki so z e-računom neposredno
povezane in v prilogi e-računov ne posreduje reklamnih vsebin,
-       
sprejema prijave oziroma odjave e-računov od prejemnikov e-računov,
-       
o prenehanju izdajanja e-računov pravočasno obvesti prejemnike
e-računov,
-       
vodi svoj seznam prejemnikov e-računov,
-       
prejema povratne informacije, vezane na izmenjavo e-računov.
9. člen
Proračunski uporabnik – prejemnik
e-računov:
-       
sprejme pogoje poslovanja prek spletne aplikacije UJPnet,
-       
se lahko z izdajateljem e-računov dogovori za podatek o referenčni
oznaki ali šifri kupca ali šifri proračunskega uporabnika ali med njima
dogovorjen podatek za pravilno usmerjanje e-računa do organizacijskih enot
proračunskega uporabnika.
10. člen
UJP kot enotna vstopna in izstopna točka,
prek katere proračunski uporabniki izdajajo in prejemajo e-račune:
-       
zagotavlja izmenjavo e-računov in spremljajočih dokumentov med
izdajateljem in prejemnikom e-računa,
-       
zagotavlja izmenjavo e-računov na podlagi 6. člena tega pravilnika,
-       
proračunskega uporabnika – izdajatelja e-računa na podlagi podpisane
vloge vključi v evidenco izdajateljev e-računov,
-       
prejete e-račune posreduje prejemnikom e-računov,
-       
posreduje izdajateljem e-računov povratne informacije, vezane na
izmenjavo e-računov,
-       
lahko vodi za proračunske uporabnike – izdajatelje e-računov seznam
prejemnikov e-računov.
11. člen
(1) Če izdajatelj e-računov posreduje
proračunskim uporabnikom e-račune:
1.     
v ovojnici e-računa obvezno navede davčno številko proračunskega
uporabnika – prejemnika e-računa,
2.     
v e-računu obvezno izpolni tudi naslednje podatke:
- 
»številko bančnega računa« oziroma IBAN izdajatelja,
- 
»vrsto računa«,
- 
»funkcijo računa«,
- 
»vrsto referenčnega dokumenta«,
- 
»številko referenčnega dokumenta«,
- 
»poljubno besedilo« z opisom dodatnih podatkov o nakazilu,
3.     
kot priloge posreduje le vsebine, ki so z e-računom neposredno povezane
in v prilogi e-računov ne posreduje reklamnih vsebin,
4.     
prejema povratne informacije, vezane na izmenjavo e-računov.
(2) UJP zavrne e-račun, če:
1.     
e-račun ni skladen z obliko e-SLOGA oziroma ne vsebuje vseh obveznih
podatkov po e-SLOGU,
2.     
e-račun ne vsebuje podatkov, navedenih v drugi alineji prvega odstavka
tega člena,
3.     
izmenjava e-računov ni v skladu s tehničnimi navodili iz prvega odstavka
7. člena tega pravilnika.
4. OBRAČUN NADOMESTIL IN STROŠKOV IZMENJAVE E-RAČUNOV
11.a člen
(1) Nadomestila in stroški izmenjave
e-računov in spremljajočih dokumentov se obračunavajo v skladu s sporazumi,
dogovori in pogodbami, sklenjenimi med proračunskimi uporabniki, UJP, ponudniki
plačilnih storitev in izvajalci storitve izmenjave e-računov. 
(2) Nadomestila in stroške iz prejšnjega
odstavka plača UJP skladno z plačilnimi roki, ki jih določa zakon, ki ureja
izvrševanje proračuna za posamezno leto, v breme sredstev, ki so v proračunu
Republike Slovenije predvidena za ta namen.
(3) Ponudniki plačilnih storitev in
izvajalci storitev izmenjave e-računov enkrat mesečno posredujejo UJP obračun
nadomestil in stroškov za storitve izmenjave e-računov, opravljene v preteklem
mesecu. 
(4) (črtan)
(5) (črtan).
11.b člen
UJP zaračunava nadomestila in stroške za
procesno obdelavo in izmenjavo e-računov, prejetih s strani ponudnikov
plačilnih storitev ali izvajalcev storitve izmenjave e-računov, v skladu s
pogodbami, sklenjenimi med UJP, ponudniki plačilnih storitev in izvajalci
storitve izmenjave e-računov, in sicer po načelu vzajemnosti: 
-       
če ponudnik plačilnih storitev ali izvajalec storitve izmenjave
e-računov zaračunava nadomestila in stroške UJP za e-račune, ki jih izdajajo
proračunski uporabniki, se storitve UJP zaračunavajo po enaki tarifi za vsak
e-račun, prejet s strani ponudnika plačilnih storitev ali izvajalca storitve
izmenjave e-računov; 
-       
če ponudnik plačilnih storitev ali izvajalec storitve izmenjave
e-računov ne zaračunava nadomestil in stroškov UJP za e-račune, ki jih izdajajo
proračunski uporabniki, se storitve UJP pri izmenjavi e-računov za ponudnika
plačilnih storitev ali izvajalca storitve izmenjave e-računov opravljajo
brezplačno.

Pravilnik o standardih in pogojih izmenjave
elektronskih računov prek enotne vstopne in izstopne točke pri Upravi Republike
Slovenije za javna plačila (Uradni list RS, št. 9/11)
vsebuje naslednjo končno določbo:
»4. KONČNA DOLOČBA
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih in pogojih izmenjave elektronskih računov prek enotne
vstopne in izstopne točke pri Upravi Republike Slovenije za javna plačila
(Uradni list RS, št. 109/12) spreminja 4. poglavje pravilnika
tako, da se glasi:
»5. KONČNA DOLOČBA
12. člen
Ta pravilnik začne veljati petnajsti dan po
objavi v Uradnem listu Republike Slovenije.«;
ter vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih in pogojih izmenjave elektronskih računov prek enotne
vstopne in izstopne točke pri Upravi Republike Slovenije za javna plačila
(Uradni list RS, št. 75/14) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih in pogojih izmenjave elektronskih računov prek enotne
vstopne in izstopne točke pri Upravi Republike Slovenije za javna plačila
(Uradni list RS, št. 94/14) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od prvega dne
meseca, ki sledi mesecu, v katerem je pravilnik uveljavljen.«.

Pravilnik o spremembah in dopolnitvah
Pravilnika o standardih in pogojih izmenjave elektronskih računov prek enotne
vstopne in izstopne točke pri Upravi Republike Slovenije za javna plačila
(Uradni list RS, št. 75/15) vsebuje naslednjo končno določbo:
»9. člen 
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od 1. januarja
2016.«.

Pravilnik o spremembi in dopolnitvi Pravilnika
o standardih in pogojih izmenjave elektronskih računov prek enotne vstopne in
izstopne točke pri Upravi Republike Slovenije za javna plačila (Uradni list RS,
št. 9/16) vsebuje naslednjo končno določbo:
»3. člen 
Ta pravilnik začne veljati naslednji dan po
objavi v Uradnem listu Republike Slovenije.
Določbi prve in druge točke drugega
odstavka spremenjenega 11. člena pravilnika se začneta uporabljati
30. aprila 2016.«.