1. člen
Priložnostni kovanci, izdani po zakonu o izdaji priložnostnih
kovancev ob prvi obletnici plebiscita o samostojnosti in neodvisnosti Republike
Slovenije (Uradni list RS, št. 30/91-I) se izdajo z glavnimi znamenji, ki so
določena s tem odlokom.
2. člen
Priložnostni zlatnik bo izdelan iz zlata čistine 900/ 1000, v
posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov. 
Pri vsakem posameznem priložnostnem zlatniku je dovoljen pri
teži odmik do 1% nad težo in do 1% pod težo, ki je navedena v prejšnjem
odstavku.
3. člen
Priložnostni srebrnik bo izdelan iz srebra čistine 925/1000,
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Srebrniki bodo imeli težo 15 gramov in premer 32 milimetrov. 
Pri vsakem posameznem srebrniku je dovoljen pri teži odmik do
1% nad težo in do 2% pod težo, ki je navedena v prejšnjem odstavku.
4. člen
Videz priložnostnega zlatnika iz 2. člena tega odloka bo
naslednji: 
-       
na sprednji strani kovanca je reliefna spirala, ki se iz sredine v treh
lokih spušča v ravnino kovanca. V spiralo je vgrajena ptica, morska lastovka,
ki je pravkar vzletela. Ptica, ki se dviga v letu, je prispodoba svobode,
gibanja, življenja. V zgornjem delu sprednje strani kovanca je ž leve proti
desni izpisan napis »23. december 1990« kot spominski datum zgodovinske
odločitve slovenskega naroda za samostojnost in neodvisnost. Ob desnem robu
kovanca je od spodaj navzgor izpisano geslo – plebiscita »Samostojna
Slovenija«. V spodnjem delu kovanca je s številko označena nominalna vrednost
»5000«, 
-       
na zadnji strani kovanca je na levi strani v poglobljenem krogu
številčna oznaka vrednosti kovanca »5000«. Ob zgornjem robu kovanca je izpisana
vrednost kovanca »PET TISOČ TOLARJEV«, ob spodnjem pa ime izdajatelja
»REPUBLIKA SLOVENIJA«. Med obemi besedili je v spodnjem delu kovanca ob desnem
robu navedena letnica izdaje »1991«.
5. člen
Videz priložnostnega srebrnika iz 3. člena tega odloka bo
naslednji: 
-       
na sprednji strani kovanca je reliefna spirala, ki se iz sredine v treh
lokih spušča v ravnino kovanca. Spirale se dotika lipova vejica z listom in
cvetom na desni strani zgornje polovice kovanca. Cvetoča vejica simbolizira
nastajajoče življenje, ki se poraja v novi državi. V zgornjem delu sprednje
strani kovanca je z leve proti desni izpisan napis »23. december 1990« kot
spominski datum zgodovinske odločitve slovenskega naroda za samostojnost in
neodvisnost. Ob desnem robu je izpisano geslo plebiscita »Samostojna
Slovenija«. V spodnjem delu kovanca je s številko označena nominalna vrednost
»500«, 
-       
na zadnji strani kovanca je na levi strani v poglobljenem krogu
številčna oznaka vrednosti kovanca »500«. Ob zgornjem robu kovanca je izpisana
vrednost kovanca »PETSTO TOLARJEV«, ob spodnjem pa ime izdajatelja »REPUBLIKA
SLOVENIJA«. Med obemi besedili je v sprednjem delu kovanca ob desnem robu
navedena letnica izdaje »1991«.
6. člen
Priložnostni kovanci iz 2. in 3. člena tega odloka so po robu
narezljani.
7. člen
Ta odlok začne veljati naslednji dan po objavi v Uradnem
listu Republike Slovenije.
Št. 440-12/91-2/2-8
Ljubljana, dne 12. decembra 1991.
Izvršni svet 
Skupščine Republike Slovenije
Predsednik 
Lojze Peterle l. r.
 