1. člen
(vsebina)
Ta pravilnik določa pogoje in merila za namen sofinanciranja
vzdrževanja in obratovanja žičniških naprav v skladu s proračunom Republike
Slovenije in Uredbo Komisije (EU) št. 1407/2013 z dne 18. decembra
2013 o uporabi členov 107 in 108 Pogodbe o ustanovitvi Evropske skupnosti za
državno pomoč de minimis (UL L št. 352 z dne 24. 12.
2013, str. 1), zadnjič spremenjeno z Uredbo Komisije (EU) 2020/972 z dne
2. julija 2020 o spremembi Uredbe (EU) št. 1407/2013 v zvezi s
podaljšanjem njene veljavnosti in o spremembi Uredbe (EU) št. 651/2014 v
zvezi s podaljšanjem njene veljavnosti in ustreznimi prilagoditvami (UL L
št. 215 z dne 7. 7. 2020, str. 3), (v nadaljnjem besedilu:
Uredba 1407/2013/EU).
2. člen
(namen sofinanciranja)
Finančna pomoč je namenjena delnemu pokrivanju stroškov
vzdrževanja in obratovanja žičniških naprav za preteklo poletno in zimsko
sezono.
3. člen
(upravičenci do sofinanciranja)
(1) Do sofinanciranja po tem pravilniku je upravičen
upravljavec žičniške naprave (v nadaljnjem besedilu: upravljavec) za žičniške
naprave, ki javno obratujejo in omogočajo dostop večjemu številu uporabnikov na
pregleden in nediskriminatoren način.
(2) Do sofinanciranja po tem pravilniku upravljavec ni
upravičen, če:
1.     
žičniško napravo uporablja izključno en sam profesionalni športni
uporabnik,
2.     
uporaba žičniške naprave s strani drugih profesionalnih ali
neprofesionalnih športnih uporabnikov ne predstavlja vsaj 10 % opravljenih
prevozov na letni ravni,
3.     
nima poravnanih vseh obveznosti zaradi sklepa Komisije (EU),
objavljenega na njeni spletni strani, o razglasitvi pomoči za nezakonito in
nezdružljivo z notranjim trgom,
4.     
v vlogi ni dal pravih podatkov oziroma je podal zavajajoče izjave,
5.     
neredno izplačuje plače in socialne prispevke,
6.     
ima neporavnano vračilo za preveč izplačane pomoči po pravilu de
minimis ali državne pomoči na podlagi predhodnega poziva ministrstva,
pristojnega za finance,
7.     
ima na dan prijave neporavnane zapadle davčne obveznosti in druge
denarne nedavčne obveznosti, razen če vrednost teh zapadlih neplačanih
obveznosti ne presega 50 eurov,
8.     
ni predložil vseh obračunov davčnih odtegljajev za dohodke iz delovnega
razmerja za obdobje zadnjih dveh let do dneva prijave.
4. člen
(splošna pravila dodelitve pomoči)
(1) Skupni znesek pomoči, dodeljene enotnemu podjetju,
ne sme presegati 200.000,00 EUR v obdobju zadnjih treh proračunskih let, ne
glede na obliko ali namen pomoči ter ne glede na to, ali se pomoč dodeli iz
sredstev proračuna Republike Slovenije, občine ali Unije.
(2) Enotno podjetje pomeni vsa podjetja, ki so med seboj
najmanj v enem od naslednjih razmerij:
-       
podjetje ima večino glasovalnih pravic delničarjev ali družbenikov
drugega podjetja;
-       
podjetje ima pravico imenovati ali odpoklicati večino članov upravnega,
poslovodnega ali nadzornega organa drugega podjetja;
-       
podjetje ima pravico izvrševati prevladujoč vpliv na drugo podjetje na
podlagi pogodbe, sklenjene z navedenim podjetjem, ali določbe v njegovi
družbeni pogodbi ali statutu;
-       
podjetje, ki je delničar ali družbenik drugega podjetja, na podlagi
dogovora z drugimi delničarji ali družbeniki navedenega podjetja sámo nadzoruje
večino glasovalnih pravic delničarjev ali družbenikov navedenega podjetja.
(3) Podjetja, ki so v kakršnemkoli razmerju s podjetji
iz prejšnjega odstavka preko enega ali več drugih podjetij, se štejejo za
enotno podjetje.
(4) V skladu z Uredbo 1407/2013/EU se pomoč de
minimis, dodeljena po tem pravilniku:
-       
ne sme kumulirati z državno pomočjo v zvezi z istimi upravičenimi
stroški ali državno pomočjo za isti ukrep za financiranje tveganja, če bi se s
takšno kumulacijo presegla največja intenzivnost pomoči ali znesek pomoči,
-       
lahko kumulira s pomočjo de minimis, dodeljeno v skladu z
Uredbo Komisije (EU) št. 360/2012 z dne 25. aprila 2012 o uporabi
členov 107 in 108 Pogodbe o delovanju Evropske unije pri pomoči de minimis za
podjetja, ki opravljajo storitve splošnega gospodarskega pomena (UL L
št. 114 z dne 26. 4. 2012, str. 8), zadnjič spremenjeno z Uredbo
Komisije (EU) 2020/1474 z dne 13. oktobra 2020 o spremembi Uredbe (EU)
št. 360/2012 glede podaljšanja njenega obdobja uporabe in časovno
omejenega odstopanja za podjetja v težavah, da bi se upošteval učinek pandemije
COVID-19 (UL L št. 337 z dne 14. 10. 2020, str. 1).
(5) Ministrstvo za infrastrukturo (v nadaljnjem
besedilu: ministrstvo) pred dodelitvijo sredstev od upravljavca pridobi pisno
izjavo:
-       
o vseh drugih pomočeh de minimis, ki jih je prejel na
podlagi Uredbe 1407/2013/EU ali drugih uredb de minimis v predhodnih
dveh in v tekočem proračunskem letu;
-       
o drugih že prejetih (ali zaprošenih) pomočeh za iste upravičene
stroške;
-       
da z dodeljenim zneskom pomoči ne bo presežena zgornja meja pomoči de
minimis ter intenzivnost pomoči po drugih predpisih.
(6) Ministrstvo bo upravljavcu izdalo odločbo:
-       
da je pomoč dodeljena po pravilu de minimis v skladu z
Uredbo 1407/2013/EU in
-       
o višini zneska pomoči de minimis.
(7) Šteje se, da je pomoč dejansko dodeljena z
izvršljivostjo odločbe.
(8) Ministrstvo hrani evidence o pomoči de
minimis deset let od datuma dodelitve pomoči.
5. člen
(pogoji in merilo za sofinanciranje)
(1) Do sofinanciranja je upravičen upravljavec za
žičniško napravo, za katero ima v smučarski sezoni veljavno dovoljenje za
obratovanje najmanj za obdobje od 15. decembra preteklega koledarskega
leta do 15. aprila tekočega koledarskega leta.
(2) Upravljavec je za žičniško napravo, ki obratuje v
poletni sezoni upravičen do sofinanciranja, če ima za preteklo poletno sezono
veljavno obratovalno dovoljenje najmanj od 16. maja do 30. septembra
za tekoče koledarsko leto. Za žičniško napravo, s katero se prevoz opravlja v
zaprtih kabinah, je upravljavec upravičen do sofinanciranja, če v poletni
sezoni z njo obratuje najmanj 40 dni, oziroma s sedežnico ali vlečnico najmanj
24 dni.
(3) Če žičniška naprava nima veljavnega dovoljenja za
obratovanje za celotno obdobje iz prvega ali drugega odstavka tega člena, se
sofinancira sorazmerni del zneska glede na veljavnost dovoljenja. V primeru, da
v času veljavnosti dovoljenja za obratovanje pride do prenosa upravljanja in v
zvezi s tem prenosa dovoljenja na novega upravljavca, je vsak upravljavec
upravičen do sorazmernega zneska glede na čas upravljanja oziroma obratovanja z
žičniško napravo.
(4) Upravljavec ni upravičen do sofinanciranja, oziroma
je upravičen do sorazmernega dela za čas obratovanja, če žičniška naprava ni
obratovala zaradi:
-       
izrečene prepovedi obratovanja s strani inšpektorja,
-       
odvzema dovoljenja za obratovanje,
-       
neurejenih razmerij med lastniki zemljišča in upravljavcem, za katera ni
podan predlog na podlagi 35. ali 36. člena Zakona o žičniških napravah za
prevoz (Uradni list RS, št. 126/06, 56/14, 33/14 in 200/20).
(5) V primerih višje sile ali izrednih razmer se pogoj
glede zahtevanega minimalnega števila dni obratovanja ne zahteva.
(6) Izpolnjevanje pogojev iz tega člena upravljavec
dokazuje s pisno izjavo.
KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-37/2021/30
Ljubljana, dne 7. aprila 2021
EVA 2021-2430-0014
Jernej Vrtovec
minister
za infrastrukturo