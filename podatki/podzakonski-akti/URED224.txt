I. SPLOŠNA DOLOČBA
1. člen
(namen uredbe)
S to uredbo se določajo način vodenja in
vzdrževanja Centralnega registra prebivalstva (v nadaljnjem besedilu: CRP),
postopki, način, roki in druge obveznosti upravljavcev zbirk podatkov, ki
posredujejo podatke za vpis posameznika v CRP in podatke o dogodkih in
spremembah, ki vplivajo na stanje podatkov o posamezniku, ter postopki, način,
roki in druge obveznosti upravljavca CRP glede posredovanja podatkov
upravičenim uporabnikom.
II. VODENJE IN VZDRŽEVANJE CRP
2. člen
(vodenje podatkovne baze)
(1) Zbirka podatkov CRP se vodi kot
računalniška podatkovna baza s podatki o trenutnem stanju prebivalstva in z
zgodovino podatkov pred nastopom sprememb. Vodi se na podlagi podatkov za vpis
posameznika v CRP in podatkov o dogodkih, ki povzročajo spremembe teh podatkov,
kot je določeno v 7. in 13. členu zakona o centralnem registru prebivalstva.
Le-ti se pridobivajo od upravljavca zbirke podatkov, ki jih ob nastanku dogodka
po svoji pristojnosti prvi zabeleži (v nadaljnjem besedilu: podatkovni vir).
(2) Kot kooperativna podatkovna baza se CRP
vodi v skladu z 19. členom zakona o centralnem registru prebivalstva za tiste
podatke, za katere so dane tehnične možnosti za pooblastitev določenega
podatkovnega vira za neposredno vzdrževanje podatkov, za katere je pristojen.
Pooblastitev se uredi v skladu z zakonom o varstvu osebnih podatkov s pisno
pogodbo, ki vsebuje tudi pogoje in ukrepe za zagotovitev varstva osebnih
podatkov in njihovega zavarovanja.
3. člen
(organizacija podatkovne baze)
(1) CRP je relacijska podatkovna baza.
Sestavljajo jo posamezne evidence kot fizično in logično povezane celote. Te
so:
-      
evidenca določenih osebnih identifikacijskih
številk, ki vsebuje vse enotne matične številke občana (v nadaljnjem besedilu:
EMŠO) oziroma identifikacije, določene v skladu z zakonom in vpisane v CRP od
1. 1. 1980 dalje;
-      
evidenca posameznikov v skladu s 3. členom
zakona o centralnem registru prebivalstva;
-      
evidenca dogodkov kot zgodovina CRP, ki je
evidenca sprememb osebnega statusa posameznika;
-      
evidenca družin na osnovi povezav med EMŠO
družinskih članov;
-      
evidenca identifikatorjev za povezovanje z
administrativnimi zbirkami podatkov;
-      
tabele s podatki o teritorialnih enotah in mali
šifranti za posamezne podatke kot osnova za urejeno vodenje podatkovne baze;
-      
zaščitne tabele, ki omogočajo sledenje sprememb
in rekonstrukcijo prejšnjih stanj podatkovne baze;
-      
evidenca uporabnikov, vključenih v elektronsko
poslovanje, evidenca njihovih pravic do pridobivanja osebnih podatkov v skladu
z zakonom o varstvu osebnih podatkov in internim katalogom storitev
elektronskega poslovanja;
-      
administrativne evidence podatkovne baze, ki
upravljavcu omogočajo upravljanje z avtorizacijami, nadzor nad dogajanjem v
podatkovni bazi ter poznejše spremljanje posegov, vpogledov in izpisov ter
-      
druge evidence in tabele, ki pripomorejo k
učinkovitemu upravljanju s podatkovno bazo.
(2) Podatki so urejeni vsebinsko, časovno
in teritorialno. Vsebinsko so urejeni po dogodkih in v skladu s šifranti.
Časovno so opredeljeni z datumi, kot je datum dogodka, datum vpisa v CRP ali
datum vpisa pri viru. Teritorialno so podatki opredeljeni na primer s krajem
dogodka, krajem vpisa, stalnim ali začasnim prebivališčem ter krajem rojstva v
tujini ali krajem prejšnjega ali bodočega prebivališča v tujini v primeru
meddržavnih selitev.
4. člen
(vzdrževanje podatkovne baze)
(1) Za vzdrževanje podatkovne baze je
odgovoren upravljavec CRP. Pri tem uporablja slovenske nacionalne in mednarodne
uveljavljene standarde s tega področja.
(2) Podatki CRP se vzdržujejo na podlagi
podatkov za določitev EMŠO, matičnih dejstev, podatkov o migracijah in drugih
dogodkih, na podlagi sprememb teritorialnih podatkov, ki so v pristojnosti
geodetske službe, ter sprememb drugih šifrantov glede na spremembe standardov
za vodenje klasifikacij in šifrantov.
(3) Upravljavec CRP je odgovoren za
vzdrževanje in izboljšanje kakovostne ravni podatkov. Podatki se kontrolirajo
ob vpisu dogodka, občasno ali ob uporabi. Ob vpisu dogodka se podatki
kontrolirajo formalno in logično ter po pravilih o logičnem zaporedju dogodkov.
Občasno upravljavec CRP kontrolira popolnost zajetja in primerja usklajenost
podatkov s podatkovnimi viri ali z dejanskim stanjem. Ob uporabi se preverja
morebitni sum o napaki, potrebni popravek pa se uredi pri viru. Če uporabnik
podvomi o pravilnosti podatka ali ugotovi napako, le-to sporoči upravljavcu
CRP, ki preverbo posreduje podatkovnemu viru. Če se izkaže, da je prišlo do
napake, jo podatkovni vir popravi in pravilen podatek sporoči upravljavcu CRP z
rednim postopkom, ta pa ga posreduje uporabnikom, ki so prej prejeli napačen
podatek.
5. člen
(računalniška podpora in elektronsko
poslovanje CRP)
(1) Upravljanje CRP poteka s pomočjo centralizirane
računalniške podpore ter elektronske izmenjave podatkov, dokumentov in sporočil
(v nadaljnjem besedilu: elektronsko poslovanje). Prenos podatkov po javnem
omrežju mora biti zaščiten z uveljavljenim kriptografskim standardom v skladu z
zakonom, ki ureja elektronsko poslovanje in elektronski podpis. Pristop do
podatkov mora biti omejen, pravice uporabnika podatkovne baze morajo biti
strogo ločene po pristojnostih in odgovornostih, omogočeno mora biti sledenje
posegov v podatkovno bazo.
(2) Podatkovni viri sporočajo podatke po
elektronskih medijih, če to ni mogoče, pa na obrazcih. Upravljavec zbirke
podatkov, ki je odgovoren za upravljanje dela kooperativne podatkovne baze,
le-tega vodi po pravilih vodenja CRP ter v skladu z metodologijo, standardi in
navodili upravljavca CRP.
(3) Upravljavec CRP lahko posreduje podatke
podatkovnim virom in uporabnikom s pomočjo elektronskega poslovanja, kadar je
to tehnično možno in smotrno. Ob tem morajo biti izpolnjeni pogoji iz prvega
odstavka tega člena.
(4) V primeru, da posamezni podatkovni vir
ali uporabnik vpeljeta elektronsko poslovanje, je potrebno predhodno soglasje
ministra, pristojnega za upravo.
III. DOLOČANJE OSEBNE IDENTIFIKACIJSKE ŠTEVILKE
6. člen
(določanje EMŠO)
(1) EMŠO določi upravljavec CRP:
-      
novorojencu ob rojstvu neposredno v pristojni
zdravstveni ustanovi;
-      
državljanu Republike Slovenije ob prijavi
stalnega ali začasnega prebivališča pri prvi priselitvi na območje Republike
Slovenije;
-      
tujemu državljanu ob prejemu vloge za
pridobitev dovoljenja za prebivanje, vloge za pridobitev statusa začasnega
zatočišča ali prošnje za azil;
-      
posamezniku ob naknadnem vpisu v rojstno
matično knjigo;
-      
posamezniku, ki mu EMŠO po predpisih, ki so v
Republiki Sloveniji veljali pred uveljavitvijo zakona o centralnem registru
prebivalstva, ali po pomoti še ni bila določena, ter
-      
posamezniku, ki v Republiki Sloveniji nima
stalnega ali začasnega prebivališča, vendar tu uveljavlja določene pravice ali
izpolnjuje obveznosti do Republike Slovenije.
(2) EMŠO, vpisana v uradne evidence v
Republiki Sloveniji pred 18. februarjem 1999, ostane v veljavi in je vpisana v
evidenco določenih osebnih identifikacijskih številk:
-      
če jo je določil upravljavec CRP;
-      
če je bila vpisana v register prebivalstva
oziroma v CRP ob priselitvi posameznika iz druge republike nekdanje SFRJ in
določena v drugi republiki nekdanje SFRJ v skladu s prejšnjimi predpisi;
-      
če ni bila določena po prvi ali drugi alinei
tega člena in jo je določil Zavod za pokojninsko in invalidsko zavarovanje
Slovenije za potrebe vodenja matične evidence zavarovancev in uživalcev pravic
iz pokojninskega in invalidskega zavarovanja v skladu s pooblastilom
upravljavca CRP ali
-      
če ni bila določena po prvi ali drugi alinei
tega člena in jo je določil Zavod za zdravstveno zavarovanje Slovenije za
potrebe vodenja evidence o zavarovancih in njihovih družinskih članih v skladu
s pooblastilom upravljavca CRP.
(3) EMŠO, določena po tretji ali četrti
alinei prejšnjega odstavka, se uporablja tudi na drugih področjih, kadar se
posameznika vpiše v zbirke podatkov iz 9. člena zakona o centralnem registru
prebivalstva, EMŠO pa mu pred tem ni bila določena po prvi ali drugi alinei
prejšnjega odstavka.
7. člen
(podatkovni viri za določanje EMŠO)
(1) Podatkovni vir za določanje EMŠO je
zbirka podatkov, v kateri se podatki o posamezniku zabeležijo ob priselitvi v
Republiko Slovenijo ali ob rojstvu, za posameznika, ki nima prebivališča ali ni
rojen v Republiki Sloveniji, pa tista zbirka podatkov, v kateri je najprej
vpisan.
(2) Na področju upravnih notranjih zadev
sta vira za določitev EMŠO:
-      
upravna enota za državljana Republike
Slovenije, ki ob prvi priselitvi iz tujine prijavlja stalno ali začasno
prebivališče ali iz kakšnega drugega vzroka še ni bil vpisan v uradne evidence
in mu EMŠO še ni bila določena, ter za tujega državljana, ki vloži prošnjo za
pridobitev dovoljenja za prebivanje ali za pridobitev statusa začasnega
zatočišča ali pa mu EMŠO po predpisih pred uveljavitvijo zakona o centralnem
registru prebivalstva še ni bila določena;
-      
ministrstvo, pristojno za upravo, za prosilca
za azil.
(3) Pristojna zdravstvena ustanova je vir
za določitev EMŠO ob rojstvu otroka. Za mater novorojenega otroka, ki v
Republiki Sloveniji nima stalnega niti začasnega prebivališča in ji EMŠO ni
bila določena po nobenem odstavku tega člena, lahko posreduje zahtevek za njeno
določitev pristojna zdravstvena ustanova, v kateri mati rodi. Za otroka, ki ni
rojen v porodnišnici, posreduje podatke za določitev EMŠO matičar v skladu s
pristojnostmi iz prve alinee drugega odstavka tega člena in v skladu s 15.
členom te uredbe.
(4) Zavod za zaposlovanje Slovenije je vir
za določitev EMŠO za tujega državljana, za katerega je bila vložena prošnja za
izdajo delovnega dovoljenja ali ki prihaja v Republiko Slovenijo z namenom dela
ali zaposlitve, ni pa tukaj stalno niti začasno prijavljen oziroma ne more
dobiti EMŠO po drugem ali tretjem odstavku tega člena.
(5) Zavod za pokojninsko in invalidsko
zavarovanje Slovenije je vir za določitev EMŠO za posameznika, ki uveljavlja
pravico iz pokojninskega in invalidskega zavarovanja in v Republiki Sloveniji
ni stalno niti začasno prijavljen oziroma ne more dobiti EMŠO po drugem,
tretjem ali četrtem odstavku tega člena.
(6) Zavod za zdravstveno zavarovanje
Slovenije je vir za določitev EMŠO za zavarovanca in/ali njihovega družinskega
člana, ki v Republiki Sloveniji ni stalno niti začasno prijavljen oziroma EMŠO
ne more dobiti po drugem, tretjem ali četrtem odstavku tega člena.
(7) Davčna uprava Republike Slovenije je
vir za določitev EMŠO za davčnega zavezanca, ki v Republiki Sloveniji ni stalno
niti začasno prijavljen oziroma ne more dobiti EMŠO po nobenem od prejšnjih
odstavkov tega člena, je pa lastnik nepremičnine ali v Republiki Sloveniji
uresničuje druge pravice, za katere ima obveznost do plačila davčne dajatve.
8. člen
(posredovanje podatkov za določanje EMŠO)
(1) Podatkovni vir posreduje zahtevek za
določitev EMŠO po elektronskih medijih neposredno v podatkovno bazo CRP. To
stori takoj ob urejanju zadev posamezniku, najpozneje pa v roku 3 dni od prejema
podatkov za vpis posameznika v svojo evidenco.
(2) EMŠO se določi s postopki CRP in z
odgovorom vrne po isti poti skupaj z ostalimi podatki, potrebnimi za vpis v
evidenco podatkovnega vira. Če je bila EMŠO za zahtevanega posameznika že
določena, se to sporoči z odgovorom sočasno z drugimi podatki.
(3) Ob prevzemu podatkov izpiše podatkovni
vir obvestila o določitvi EMŠO in nalepke, poleg tega pa tudi druge dokumente,
ki jih potrebuje za opravljanje z zakonom predpisanih nalog. Če ti dokumenti
vsebujejo vse podatke in pojasnilo o določitvi EMŠO, lahko v dogovoru z
upravljavcem CRP z njimi nadomesti način obveščanja iz 9. člena te uredbe. O
določitvi EMŠO obvesti posameznika. Ob rojstvu novorojenega otroka sporoči EMŠO
pristojna zdravstvena ustanova tudi matičarju za vpis v rojstno matično knjigo
na območju, kjer je kraj rojstva novorojenega. Ob določitvi EMŠO za izdajo
delovnega dovoljenja v skladu s četrtim odstavkom 7. člena te uredbe Zavod za
zaposlovanje Slovenije vpiše ali nalepi EMŠO tudi na delovno dovoljenje.
(4) Upravljavce drugih zbirk podatkov, ki
prav tako potrebujejo EMŠO za določenega posameznika, obvesti o določitvi EMŠO
upravljavec CRP z rednim postopkom posredovanja podatkov.
9. člen
(obveščanje o določitvi EMŠO)
(1) Za vsako novo določeno EMŠO se tiska
obvestilo o njeni določitvi in/ali nalepke.
(2) Za obveščanje o novo določeni EMŠO se
uporablja obrazec, ki je sestavni del te uredbe. Sestavljen je iz treh delov,
ki so označeni s kraticami DEMŠO-1, DEMŠO-2 in DEMŠO-3 (Priloga 1). Obrazec
izda Ministrstvo za notranje zadeve, po določitvi EMŠO pa ga s podatki tiska
upravljavec zbirke podatkov, ki je določitev zahteval.
(3) Obrazec ima tri dele:
-      
DEMŠO-1 – obvestilo o določitvi enotne matične
številke občana, namenjen je upravljavcu zbirke podatkov, ki je zahteval njeno
določitev.
-      
DEMŠO-2 – obvestilo o določitvi enotne matične
številke občana, namenjen je vpisu novo določene EMŠO v rojstno matično knjigo,
če je posameznik vpisan v rojstno matično knjigo v Republiki Sloveniji, sicer
se ta del obrazca ne uporabi.
-      
DEMŠO-3 – obvestilo o določitvi enotne matične
številke občana posamezniku. Obvestilo mu pošlje ali izroči podatkovni vir, ki
je zahteval določitev EMŠO. Na hrbtni strani obrazca je pojasnilo o namenu tega
obvestila in o uporabi EMŠO. Na območju madžarske in italijanske narodne
skupnosti je obrazec dvojezičen.
(4) Pojasnilo na obrazcu DEMŠO-3 se glasi:
“V skladu z zakonom o centralnem registru prebivalstva, Uradni list RS, št.
1/99, smo Vam določili EMŠO. EMŠO je osebna identifikacijska številka v
Republiki Sloveniji, zato prosimo, da to obvestilo hranite. EMŠO se vpisuje v
uradne evidence in druge zbirke podatkov, če je tako predpisano z zakonom,
upravljavec pa je dolžan navesti zakonsko podlago. Če zbiranje EMŠO ni
predpisano z zakonom, se sme pridobiti samo od Vas in z Vašo pisno
privolitvijo, vendar Vas je tak upravljavec dolžan seznaniti z namenom, podatke
pa sme uporabiti samo za ta namen in jih ne sme posredovati drugi osebi. V
nasprotnem primeru se to lahko kaznuje kot prekršek.“
(5) Upravljavec zbirke podatkov, ki je
zahteval določitev EMŠO, jo takoj po prejemu vpiše v osebne dokumente
posameznika. V primerih, ko se posamezniku ne izdajo osebni dokumenti ali za
čas, dokler se le-ti ne izdajo, mu izroči obrazec DEMŠO-3 in ga opozori na
uporabo EMŠO in na besedilo na obrazcu. Kadar za določitev EMŠO za tujca
zaprosi delodajalec ob vlogi za pridobitev delovnega dovoljenja v skladu s
četrtim odstavkom 7. člena te uredbe, se obrazec DEMŠO-3 tujcu izroči preko
vlagatelja.
(6) EMŠO, določena mrtvorojenemu otroku, se
vpiše samo v uradne evidence. V tem primeru se obrazec DEMŠO-3 ne izpiše.
(7) Nalepke vsebujejo priimek in ime ter
EMŠO. Tiskajo se za vsako novo določeno EMŠO v treh izvodih (Priloga 2).
Namenjene so preprečevanju napak pri prepisovanju.
10. člen
(ponovna določitev EMŠO)
(1) Posamezniku, ki mu je bila EMŠO
določena z napačnim datumom rojstva ali z napačnim spolom, se ponovno določi
nova EMŠO s pravilnimi podatki. Popravek praviloma zahteva podatkovni vir, ki
je zahteval določitev EMŠO. Za novorojene in za posameznike, ki v Republiki
Sloveniji uveljavljajo pravice in/ali izpolnjujejo dolžnosti, lahko ponovno
določitev EMŠO pozneje zahteva tudi register prebivalstva. Če o pravilnosti
EMŠO posumi drug uporabnik CRP, to sporoči upravljavcu CRP, ki podatke preveri
pri podatkovnem viru ali na registru prebivalstva.
(2) Podatki za ponovno določitev EMŠO se
posredujejo na enak način kot za prvo določitev.
(3) Ob ponovni določitvi EMŠO se prvo
določena razveljavi, vendar ostane v evidenci osebnih identifikacijskih številk
in se ne sme dodeliti drugi osebi, zato da omogoča pravilno določitev EMŠO za
naslednjo osebo istega spola, rojeno na isti dan. S povezavo na popravljeno
EMŠO pa omogoča pravilno ažuriranje podatkov v času, dokler novo določena EMŠO
ni vpisana pri vseh podatkovnih virih.
(4) Napačno določena EMŠO, za katero se
napaka ugotovi in popravi, še preden je kakorkoli uporabljena zunaj CRP, se
ohrani v evidenci določenih osebnih identifikacijskih številk in se ne dodeli
drugi osebi.
(5) Če se po popravku EMŠO izkaže, da je
bil datum rojstva ali spol pravilen v prvo določeni EMŠO, se ta ponovno
uveljavi in uporablja.
11. člen
(odprava dvojnika)
(1) V primeru, da sta posamezniku pomotoma
določeni dve EMŠO z istimi podatki o datumu rojstva in spolu (v nadaljnjem
besedilu: dvojnik), se ena od obeh razveljavi, vendar ostane v evidenci
določenih osebnih identifikacijskih številk, povezana z veljavno EMŠO in se ne
dodeli drugi osebi.
(2) Razčiščevanje dvojnika se rešuje
individualno, tako da se osebi povzroči čim manj nevšečnosti. O načinu odprave
dvojnika odloča upravljavec registra prebivalstva ali drug podatkovni vir iz 7.
člena te uredbe. Pri tem se lahko odloči za uveljavitev EMŠO, ki je že vpisana
v osebne dokumente posameznika, lahko pa tudi za prvo določeno EMŠO po datumu
določitve.
(3) Za državljana Republike Slovenije, ki
ima za dvojnik EMŠO, določeno v drugi republiki nekdanje SFRJ, se uveljavi EMŠO
s številkama “5“ in “0“ na 8. in 9. mestu.
(4) Pravilo iz prejšnjega odstavka velja tudi
v primeru, če je dvojnik EMŠO, določena po tretji ali četrti alinei drugega
odstavka 6. člena te uredbe.
(5) Popravek EMŠO zaradi dvojnika izvrši
upravljavec CRP na zahtevo podatkovnega vira, ki po popravku obvesti
posameznika in rojstno matično knjigo, če je vpisan v Republiki Sloveniji.
Ostale uporabnike obvesti o spremembi upravljavec CRP z rednim postopkom
posredovanja podatkov.
12. člen
(izjema po 26. členu zakona o CRP)
Na pisno zahtevo se lahko državljanu
Republike Slovenije, kateremu identifikacija ni bila določena v Republiki
Sloveniji, določi nova EMŠO. Pisno zahtevo vloži pri organu za upravne notranje
zadeve, kjer ima prijavljeno stalno prebivališče. Le-ta posreduje zahtevek za
ponovno določitev EMŠO na način, določen v 10. členu te uredbe.
IV. PRIDOBIVANJE PODATKOV
13. člen
(pridobivanje podatkov za CRP)
(1) Upravljavec CRP pridobiva podatke iz
11. člena zakona o centralnem registru prebivalstva od podatkovnih virov, ki
jih posredujejo tekoče ob dogodku, razen v primerih, ko je v tej uredbi drugače
določeno.
(2) Podatke dveh med seboj povezanih oseb,
ki se štejejo za dogodek para, posreduje podatkovni vir, naveden v 14. do 20.
členu, za obe osebi hkrati: pri rojstvu za otroka in mater (tudi očeta, če je
ob rojstvu znan), pri smrti poročene osebe za umrlega in zakonca, pri poroki za
ženina in nevesto, pri razvezi pa za moža in ženo. Za par zagotovi medsebojno
povezavo. V primeru, da ene osebe od para ni v CRP ali ji ni bila določena EMŠO
in se ne pojavlja v nobeni od uradnih evidenc, se dogodek para ažurira samo z
eno osebo, kar podatkovni vir ustrezno označi.
(3) Podatkovni vir je odgovoren za
pravilnost in pravočasnost posredovanih podatkov. Skupaj s podatki posreduje
tudi datume in tehnične oznake za vodenje in vzdrževanje CRP. Če popravi podatek
v svoji zbirki podatkov, je dolžan popravek posredovati tudi upravljavcu CRP,
ta pa uporabnikom, ki so prejeli napačen podatek. Isto velja za vse spremembe,
ki vplivajo na podatke 11. člena zakona o centralnem registru prebivalstva.
(4) Podatkovni vir posreduje podatke po
elektronskih medijih v skladu z navodili za elektronsko poslovanje, ki jih izda
minister, pristojen za upravo.
14. člen
(rojstvo)
(1) Ob rojstvu otroka sporoči pristojna
zdravstvena ustanova podatke za določitev EMŠO po tretjem odstavku 7. člena te
uredbe in za vpis novorojenega v CRP podatke o:
-      
rojstvu: kraj rojstva, vitaliteto (živorojen,
mrtvorojen);
-      
otroku: datum rojstva in spol, priimek in ime
(če mu je že določeno);
-      
materi: EMŠO in osebno ime za kontrolo
istovetnosti; če EMŠO ni znana, tudi datum in kraj rojstva, državljanstvo,
zakonski stan, šolsko izobrazbo, stalno ali začasno prebivališče, vrsto
prebivališča ter državo in kraj v tuji državi za mater, ki nima prebivališča v
Republiki Sloveniji, ter
-      
očetu: EMŠO in osebno ime za kontrolo
istovetnosti; če EMŠO ni znana, tudi datum in kraj rojstva, državljanstvo,
zakonski stan, šolsko izobrazbo, stalno ali začasno prebivališče, vrsto
prebivališča ter državo in kraj v tuji državi za očeta, ki nima prebivališča v
Republiki Sloveniji.
(2) Pristojna zdravstvena ustanova je
odgovorna za podatke o kraju rojstva, vitaliteti, datumu rojstva in spolu, ki
jih je po potrebi pristojna tudi popraviti. Drugi podatki, ki jih ob rojstvu
mati poda kot izjavo, se do potrditve ob vpisu v rojstno matično knjigo
obravnavajo kot začasni. Dokler otrok ni prijavljen na registru prebivalstva,
se zanj prevzame stalno ali tudi začasno prebivališče matere, če mati ni
vpisana v CRP, pa lahko tudi stalno ali začasno prebivališče očeta.
15. člen
(vpis rojstva v rojstno matično knjigo)
(1) Po vpisu rojstva v rojstno matično
knjigo posreduje matičar preverjene podatke, s katerimi začasne podatke iz 14.
člena te uredbe potrdi, dopolni ali spremeni, ter podatke o:
-      
vpisu rojstva: datum, stran in zaporedno
številko vpisa v rojstno matično knjigo, matično območje in vitaliteto
(živorojen, mrtvorojen);
-      
otroku: EMŠO, priimek in ime, državljanstvo,
stalno ali začasno prebivališče (pri materi ali očetu);
-      
materi: EMŠO in osebno ime za kontrolo
istovetnosti; če EMŠO ni znana, tudi datum in kraj rojstva, državljanstvo,
zakonski stan, šolsko izobrazbo, stalno ali začasno prebivališče, vrsto
prebivališča ter državo in kraj v tuji državi za mater, ki nima prebivališča v
Republiki Sloveniji, ter
-      
očetu: EMŠO in osebno ime za kontrolo
istovetnosti; če EMŠO ni znana, tudidatum in kraj rojstva, državljanstvo,
zakonski stan, šolsko izobrazbo, stalno ali začasno prebivališče, vrsto
prebivališča ter državo in kraj v tuji državi za očeta, ki nima prebivališča v
Republiki Sloveniji.
(2) Pred vpisom rojstva otroka, ki ni bil
rojen v zdravstveni ustanovi ali ob pomoči zdravstvenega delavca, posreduje
matičar podatke iz prvega odstavka tega člena skupaj z zahtevkom za določitev
EMŠO.
16. člen
(priznanje in ugotovitev očetovstva ter
posvojitev)
Po vpisu priznanja očetovstva, ugotovitve
očetovstva ali posvojitve v rojstno matično knjigo posreduje matičar podatke o:
-      
vpisu dogodka: datum, stran in zaporedno
številko vpisa v rojstno matično knjigo;
-      
otroku: EMŠO, osebno ime za kontrolo
istovetnosti;
-      
materi, če je posvojiteljica: EMŠO in osebno
ime za kontrolo istovetnosti; če EMŠO ni znana, tudi datum in kraj rojstva,
državljanstvo, zakonski stan, šolsko izobrazbo, stalno ali začasno
prebivališče, vrsto prebivališča ter državo in kraj v tuji državi za mater, ki
nima prebivališča v Republiki Sloveniji, ter
-      
očetu, če gre za priznanje očetovstva,
ugotovitev očetovstva ali posvojitev: EMŠO in osebno ime za kontrolo
istovetnosti; če EMŠO ni znana, tudi datum in kraj rojstva, državljanstvo,
zakonski stan, šolsko izobrazbo, stalno ali začasno prebivališče, vrsto
prebivališča ter državo in kraj v tuji državi za očeta, ki nima prebivališča v
Republiki Sloveniji.
17. člen
(smrt)
Po vpisu smrti v matično knjigo umrlih
posreduje matičar podatke o:
-      
vpisu smrti: datum, stran in zaporedno številko
vpisa v matično knjigo umrlih ter matično območje;
-      
smrti: datum in kraj smrti;
-      
umrlem: EMŠO in osebno ime za kontrolo
istovetnosti; če EMŠO ni znana, tudi datum in kraj rojstva, stalno ali začasno
prebivališče in vrsto prebivališča ter
-      
zakoncu, kadar je umrli poročen in se smrt
šteje kot dogodek para: EMŠO in osebno ime za kontrolo istovetnosti; če EMŠO ni
znana, tudi datum rojstva in spol, kraj rojstva, državljanstvo, zakonski stan,
šolsko izobrazbo, stalno ali začasno prebivališče, vrsto prebivališča ter
državo in kraj v tuji državi za zakonca, ki nima prebivališča v Republiki
Sloveniji.
18. člen
(sklenitev zakonske zveze)
Po vpisu sklenjene zakonske zveze v poročno
matično knjigo posreduje matičar podatke za dogodek para o:
-      
vpisu poroke: datum, stran in zaporedno
številko vpisa v poročno matično knjigo ter matično območje;
-      
poroki: datum in kraj poroke ter
-      
ženinu in nevesti: EMŠO in osebno ime za
kontrolo istovetnosti; če EMŠO ni znana, tudi datum rojstva in spol, kraj
rojstva, državljanstvo, zakonski stan, šolsko izobrazbo, stalno ali začasno
prebivališče, vrsto prebivališča ter državo in kraj v tuji državi za
posameznika, ki nima prebivališča v Republiki Sloveniji.
19. člen
(razveza zakonske zveze)
Po razvezi sklenjene zakonske zveze in
vpisu v evidence pravosodnega organa posreduje uradna oseba okrožnega sodišča
podatke za dogodek para o:
-      
vpisu razveze: datum in zaporedno številko
vpisa v pravosodni vpisnik okrožnega sodišča in datum pravnomočnosti sodbe;
-      
možu in ženi: EMŠO in osebno ime za kontrolo
istovetnosti; če EMŠO ni znana, tudi datum rojstva in spol, kraj rojstva,
državljanstvo, zakonski stan, šolsko izobrazbo, stalno ali začasno
prebivališče, vrsto prebivališča ter državo in kraj v tuji državi za
posameznika, ki nima prebivališča v Republiki Sloveniji, ter
-      
EMŠO vzdrževanih otrok iz te zakonske zveze in
podatek, komu so dodeljeni.
20. člen
(selitve in drugi podatki registra
prebivalstva)
(1) Organ, pristojen za vodenje registra
prebivalstva na upravni enoti, posreduje upravljavcu CRP podatke o prijavah
vseh vrst selitev prebivalstva (priselitve, odselitve, notranje selitve in
spremembe naslova, prijave začasne odsotnosti v tujini za več kot tri mesece,
povratek po začasni odsotnosti iz tujine) ter o ugotavljanju prebivališča in
dejanskem stanju podatkov in prebivalstva na terenu, in sicer o:
-      
selitvi: vrsta selitve (priselitev, odselitev,
prijava stalnega ali začasnega prebivališča, sprememba naslova, prijava
začasnega odhoda v tujino za več kot tri mesece ali povratka iz tujine po
začasni odsotnosti, vloga za pridobitev dovoljenja za prebivanje) in datum
selitve;
-      
spremembi naslova: stalno in/ali začasno
prebivališče, ki se označita tudi z vrsto prebivališča;
-      
priselitvi v Republiko Slovenijo ali odselitvi
iz Republike Slovenije: država in kraj v drugi državi;
-      
posamezniku: EMŠO in osebno ime za kontrolo
istovetnosti; v primeru, da se oseba prvič prijavi na območju Republike
Slovenije in pred 18. februarjem 1999 ni bila vpisana v uradnih evidencah v
Republiki Sloveniji, tudi podatke za določitev EMŠO: datum rojstva in spol,
osebno ime, kraj rojstva, državljanstvo, zakonski stan, šolsko izobrazbo,
stalno ali začasno prebivališče in vrsto prebivališča;
-      
odhodu v tujino začasno, za več kot tri mesece,
ali povratku iste osebe po začasni odsotnosti v tujini: država in kraj v drugi
državi;
-      
posamezniku, za katerega je ugotovljeno, da je
neznan na terenu ali da mu je odvzeto dovoljenje za prebivanje: vrsta dogodka
in datum dogodka.
(2) Upravljavec registra prebivalstva
posreduje upravljavcu CRP tudi podatke o volilni pravici, podatke o
gospodinjstvih in popravke katerih koli podatkov, če napako ugotovi ob
usklajevanju podatkov med posameznimi uradnimi evidencami.
(3) Register prebivalstva je lahko
podatkovni vir tudi za evidenco zadržkov po tretjem odstavku 11. člena zakona o
varstvu osebnih podatkov, to je za pregled posameznikov, ki so pisno izrazili
prepoved za posredovanje njihovih osebnih podatkov za izdelavo statističnih in
drugih raziskovalnih vzorcev ali za pridobitev pisne privolitve posameznika.
21. člen
(podatki o državljanstvu)
(1) Upravljavec evidence o državljanstvu
posreduje upravljavcu CRP podatke o spremembah statusa državljanstva, in sicer
o:
-      
dogodku: datum dogodka, vrsto dogodka
(pridobitev državljanstva Republike Slovenije, odpust iz državljanstva
Republike Slovenije, prenehanje državljanstva Republike Slovenije) in kraj
vpisa v evidenco o državljanstvu ter
-      
osebi: EMŠO in osebno ime za kontrolo
istovetnosti; če EMŠO ni znana, tudi datum rojstva in spol, kraj rojstva,
državljanstvo, zakonski stan, šolsko izobrazbo, stalno ali začasno
prebivališče, vrsto prebivališča ter državo in kraj v tuji državi, če
posameznik nima prebivališča v Republiki Sloveniji.
(2) Podatek o državljanstvu za novorojenega
otroka posreduje matičar ob vpisu v rojstno matično knjigo, za priseljenega v
Republiko Slovenijo in za tujega državljana pa podatkovni vir, ki zahteva
določitev EMŠO.
22. člen
(teritorialni podatki)
(1) Geodetska uprava Republike Slovenije
kot upravljavec Registra prostorskih enot omogoča dostop do podatkov o
spremembah imen in šifer upravnih enot, občin, naselij in ulic, do podatkov o
spremembah hišnih številk (nove, ukinjene in preoštevilčene hišne številke) ter
do drugih prostorskih podatkov.
(2) Upravljavec evidence o stavbah in
stanovanjih omogoča upravljavcu CRP podatke o identifikacijah stanovanj v
povezavi z registrom prostorskih enot.
(3) Geodetska uprava Republike Slovenije
omogoča skupaj s Pošto Slovenije dostop do podatkov o poštnih številkah v
povezavi s hišnimi številkami.
(4) Dostop do podatkov, ki so v upravljanju
Geodetske uprave Republike Slovenije, se izvede preko računalniške povezave.
23. člen
(družine)
Podatke o družinah dopolnjuje upravljavec
CRP na osnovi EMŠO matere, očeta, zakonca in otrok ob evidentiranju sprememb
osebnega statusa ter na osnovi podatkov gospodinjske evidence. Podatke pridobi
v skladu z določbami iz 14. do 20. člena te uredbe.
24. člen
(šolska izobrazba)
(1) Ministrstvo za šolstvo in šport kot upravljavec
evidence o dokončani šolski izobrazbi posreduje podatke o šolski izobrazbi za
dokončano osnovno, srednjo, višjo in visokošolsko izobrazbo, in sicer o:
-      
dogodku: datum dogodka, vrsta dogodka in kraj
vpisa dogodka ter
-      
osebi: EMŠO in osebno ime za kontrolo
istovetnosti; če EMŠO ni znana, tudi datum rojstva in spol, kraj rojstva,
državljanstvo, zakonski stan, šolsko izobrazbo, stalno ali začasno
prebivališče, vrsto prebivališča ter državo in kraj v tuji državi, če
posameznik nima prebivališča v Republiki Sloveniji.
(2) Podatki o šolski izobrazbi iz
prejšnjega člena se posredujejo najmanj enkrat na mesec.
25. člen
(davčna številka)
(1) Davčni urad Republike Slovenije kot
upravljavec Registra davčnih zavezancev posreduje upravljavcu CRP podatke o
davčnih številkah posameznikov, in sicer:
-      
davčno številko, datum določitve in datum
stanja;
-      
EMŠO in osebno ime za kontrolo istovetnosti:
-      
če EMŠO ni znana, tudi datum rojstva in spol,
kraj rojstva, državljanstvo, zakonski stan, šolsko izobrazbo ter stalno ali začasno
prebivališče, vrsto prebivališča ter državo in kraj v tuji državi, če
posameznik nima prebivališča v Republiki Sloveniji.
(2) Podatke posreduje najmanj enkrat
mesečno.
IV. POSREDOVANJE PODATKOV
26. člen
(uporaba podatkov CRP)
(1) Podatki CRP se posredujejo uporabnikom,
ki imajo za pridobitev podatkov pravno podlago v zakonu, v pisni zahtevi ali v
pisni privolitvi posameznika, na katerega se podatki nanašajo. Podatki o
posameznikih, ki niso izrazili zadržka za uporabo njihovih podatkov, se v
skladu s tretjim odstavkom 20. člena te uredbe posredujejo tudi drugim
uporabnikom za izdelavo statističnih in drugih raziskovalnih vzorcev ali za
pridobitev pisne privolitve posameznika.
(2) Uporabnikom, ki so za pridobivanje
osebnih podatkov pooblaščeni z zakonom, se posredujejo podatki, navedeni v
zakonu, in samo za namene, navedene v zakonu. Uporabnikom, ki imajo v zakonu
navedeno splošno pravico do osebnih podatkov ali splošno pravico do podatkov
CRP, pri čemer niso navedeni konkretni osebni podatki, se posredujejo podatki v
skladu z drugim odstavkom 23. člena zakona o centralnem registru prebivalstva.
Tem se EMŠO ne posreduje.
(3) Podatki o davčnih številkah ali
morebitnih drugih identifikatorjih iz trinajste alinee 11. člena zakona o
centralnem registru prebivalstva se posredujejo samo s pisnim soglasjem
upravljavca registra davčnih zavezancev ali upravljavca druge zbirke podatkov,
katere identifikator je vsebina CRP.
(4) Zahtevek za pridobitev podatkov mora
vsebovati: obvezno navedbo pravne podlage in namena, za katerega zahteva
podatke, opis podatkov in časovni okvir, v katerem jih potrebuje. Glede na
namen in rok mora zahtevek poslati v ustreznem času, ki omogoča izvedljivost
priprave podatkov.
(5) V primeru, da je za določeno vrsto
podatka potrebno obsežnejše urejanje ali usklajevanje, ki bi utegnilo ogroziti
kakovost posredovanih podatkov, sme upravljavec CRP zahtevek uporabnika začasno
zadržati, ob tem pa mu je dolžan dati ustrezno pojasnilo in sporočiti rok, v
katerem bo podatke posredoval.
27. člen
(uporaba podatkov s pomočjo elektronskega
poslovanja)
(1) Uporaba podatkov po načelih
elektronskega poslovanja se izvaja v skladu z navodili, ki jih izda minister,
pristojen za upravo.
(2) Kadar je to izvedljivo in smiselno,
lahko uporabnik pošlje zahtevek v obliki elektronskega sporočila. Na zahtevek
lahko upravljavec CRP odgovori v elektronski ali pisni obliki, osebne podatke
pa sme posredovati samo pod pogoji, določenimi z zakonom.
(3) Za namene elektronskega poslovanja vodi
upravljavec CRP:
-      
evidenco storitev vnaprej določljivih vrst
uporabe podatkov,
-      
evidenco uporabnikov, ki izpolnjujejo pogoje za
vključitev v elektronsko poslovanje, in
-      
pregled pooblastil uporabnikov.
(4) Za zagotovitev zanesljivosti priprave
podatkov upravljavec CRP vgradi v računalniške postopke kontrole, ki avtomatsko
upoštevajo pogoje posredovanja podatkov ter na ta način avtomatsko pripravijo
podatke za posredovanje uporabniku.
(5) Upravljavci zbirk podatkov, ki so
podatkovni vir za določanje EMŠO, in drugi upravljavci zbirk podatkov, ki potrebujejo
posamezne podatke ali poizvedbe, lahko z elektronsko izmenjavo podatkov
pridobijo podatke samo za tiste posameznike, za katere so podatki uporabnika
dovolj točni, da omogočajo enolično razpoznavo iskanega posameznika in
zanesljivost odgovora ali poizvedbe.
(6) Vse vrste uporabe osebnih podatkov se
beležijo na način, ki omogoča poznejši vpogled v elektronsko poslovanje in
izvajanje določbe prvega odstavka 18. člena zakona o varstvu osebnih podatkov.
28. člen
(redni postopki posredovanja podatkov)
(1) Za uporabnike, ki v rednih obdobjih
pridobivajo podatke CRP, se postopki in oblike njihovega posredovanja
standardizirajo. Če so kriteriji za izbor podatkov določljivi, se lahko
posredujejo avtomatsko. Za vzpostavitev in ažuriranje zbirke podatkov, ki nima
določljivega kriterija, je osnova EMŠO, za vzpostavitev pa lahko tudi
kombinacije drugih podatkov.
(2) Pri rednih postopkih so uporabniki
dolžni uporabljati uveljavljene standarde, interne šifrante pa upravljavec CRP
pripravi v obliki, razumljivi tudi uporabnikom.
29. člen
(izdelava volilnih imenikov)
Upravljavec CRP izdela volilne imenike za
državne ali lokalne volitve ali referendume za območja upravnih enot, ki imajo
volišča urejena po metodologiji Registra prostorskih enot, in sicer na podlagi
pravočasnega in popolnega zahtevka organa za upravne notranje zadeve.
30. člen
(vsakokratna zahteva)
(1) Za manjše izpise in sezname prebivalcev
lahko upravljavec CRP standardizira oblike izpisov, lahko pa jih po vsebini in
obliki prilagodi vsakokratni zahtevi uporabnika.
(2) Za posamezne poizvedbe pripravi
standardiziran postopek, ki je lahko v elektronski obliki, kadar je bolj
smiselno, pa tudi v obliki obrazca.
V. VARSTVO OSEBNIH PODATKOV
31. člen
(ukrepi za varstvo osebnih podatkov)
(1) Upravljavec CRP upravlja CRP v skladu z
zakonom o varstvu osebnih podatkov in internim aktom o varstvu in zavarovanju
osebnih podatkov ter ob upoštevanju tehničnih zmožnosti upravljavskega sistema
podatkovne baze.
(2) Za dostope do podatkovne baze zagotovi
možnost sledenja posegov in vpogledov v podatkovno bazo, za posredovanje
podatkov pa za vsakega uporabnika možnost ugotavljanja, kateri podatki so mu
bili posredovani in na kakšni podlagi.
(3) Od uporabnika, ki se ob pridobivanju
osebnih podatkov sklicuje na pisno zahtevo ali pisno privolitev posameznika,
mora upravljavec CRP zahtevati dokazilo o obstoju pisne zahteve ali privolitve.
(4) Ob predaji podatkov opozori upravljavec
CRP uporabnika, da sme prejete podatke uporabljati samo za namene, za katere
jih je dobil, in jih ne sme posredovati drugemu uporabniku, po izpolnitvi
namena pa jih mora arhivirati ali uničiti.

Priloga
1: Obvestilo o določitvi enotne matične številke občana – EMŠO (Obrazec DEMŠO-1,
DEMŠO-2, DEMŠO-3)
Priloga
2: Nalepke 
Priloga
3: Zahtevek za določitev enotne matične številke občana (Obrazec DEMŠO)

Uredba o vodenju in vzdrževanju centralnega
registra prebivalstva ter postopku za pridobivanje in posredovanje podatkov
(Uradni list RS, št. 70/00)
vsebuje naslednje prehodne in končne določbe:
»VI. PREHODNE IN KONČNE DOLOČBE
32. člen
(splošni
pogoji)
(1) CRP se do dopolnitve zgodovine z
dogodki iz časa pred njegovo vzpostavitvijo vodi od leta 1980 dalje.
(2) Do vzpostavitve računalniške povezave
CRP s podatkovnimi viri in pridobivanja podatkov po načelih elektronskega
poslovanja se podatki pridobivajo na način, utečen pred uveljavitvijo zakona o
centralnem registru prebivalstva. Podatki se zbirajo s pomočjo obstoječih
obrazcev in s prenosi na datotekah. Na obrazcih se označi pravna podlaga in
namen pridobivanja osebnih podatkov.
(3) Do uveljavitve zakona o elektronskem
poslovanju in elektronskem podpisu se pri elektronskem poslovanju uporabljajo
obstoječi postopki kriptografske zaščite podatkov.
33. člen
(določanje EMŠO
in izpis obvestila in nalepk)
(1) Do uvedbe elektronskega poslovanja za
določanje EMŠO na način, določen v 8. in 9. členu te uredbe, posredujejo
podatkovni viri upravljavcu CRP podatke na obrazcu DEMŠO (Priloga 3).
Upravljavec CRP določi EMŠO in obvesti podatkovni vir z izpisanim trodelnim
obrazcem DEMŠO 1, DEMŠO-2 in DEMŠO-3 in izpisanimi nalepkami, podatkovni vir pa
z njimi ravna smiselno z 9. členom te uredbe.
(2) Do uvedbe elektronskega poslovanja v
posamezni zdravstveni ustanovi posreduje le-ta upravljavcu CRP podatke za
določitev EMŠO novorojencu na način, utečen pred uveljavitvijo te uredbe. V ta
namen izpolni obrazec DEM-1 v skrajšani obliki najpozneje v roku 3 dni po
rojstvu otroka. Upravljavec CRP določi EMŠO in obrazec takoj, najpozneje pa v
roku 3 dni, posreduje matičarju, pristojnemu za vpis rojstva v rojstno matično
knjigo. Za vsakega novorojenca izpiše tudi nalepke s priimkom in imenom (če je
bilo otroku že določeno) in z določeno EMŠO.
34. člen
(pridobivanje
podatkov o vitalnih in selitvenih dogodkih)
(1) Za posamezne postopke se do
informatizacije matičnih knjig ali do uvedbe elektronskega poslovanja na
področju matičnih zadev uporabljajo obstoječi obrazci:
-      
DEM-1, Prijava rojstva – za podatke o vpisu v
rojstno matično knjigo, naknadni vpis rojstva in potrditev rojstva
mrtvorojenega otroka;
-      
DEM-1a, Priznanje in ugotovitev očetovstva ter
posvojitev otroka – za priznanje ali ugotovitev očetovstva nezakonskega otroka
ter za obojestransko ali enostransko posvojitev otroka;
-      
DEM-2, Prijava smrti – za podatke o smrti in
ovdovelosti zakonca v primeru smrti poročene osebe ter
-      
DEM-3, Prijava sklenjene zakonske zveze – za
vpis poroke ženinu in nevesti.
(2) Do informatizacije sodnih evidenc ali
do uvedbe elektronskega poslovanja na področju sodstva se za pridobivanje
podatkov o razvezah uporabljajo obstoječi obrazci DEM-6, Statistični list o
razvezi zakonske zveze.
(3) Podatki iz zbirke podatkov registrov
prebivalstva na lokalni ravni (selitve, spremembe državljanstev, popravki in podobno)
se do uvedbe elektronskega poslovanja pridobivajo še naprej s pomočjo datotek,
kot je bilo utečeno pred uveljavitvijo te uredbe.
(4) Obrazci iz prvega in drugega odstavka
tega člena se prenehajo uporabljati z začetkom koledarskega leta, najmanj 6 mesecev
pred tem pa se o nameri obvesti vse zainteresirane uporabnike obrazcev.
35. člen
(podatki
evidenc v vzpostavljanju)
(1) Do vzpostavitve evidence stavb in stanovanj
iz 22. člena te uredbe se podatki o identifikacijah stanovanj ne zbirajo.
(2) Do vzpostavitve povezave poštnih
številk s hišnimi številkami v registru prostorskih enot se uporablja šifrant
poštnih številk in imen pošt registra teritorialnih enot, ki ga vodi
Statistični urad Republike Slovenije.
(3) CRP se začne ažurirati s podatki o
šolski izobrazbi na osnovi evidenc s področja vzgoje in izobraževanja, ko bodo
te evidence urejene, s podatki o šolski izobrazbi na osnovi evidenc s področja
dela pa takrat, ko bo določen njihov upravljavec. Določba 24. člena te uredbe
se začne uporabljati, ko bo možno podatke iz tega člena povezati s podatki v
CRP.
36. člen
(rok za
elektronsko poslovanje za določanje EMŠO)
Postopki za določanje EMŠO po načelih
elektronskega poslovanja v skladu z 8. in 9. členom te uredbe bodo izdelani v
roku 6 mesecev od njene uveljavitve. Vključitev posameznih podatkovnih virov v
nove postopke se zagotovi takoj, ko bodo podatkovni viri ustrezno tehnično
opremljeni, ali takoj, ko bodo za to dane tehnične možnosti, vključitev
posameznih zdravstvenih ustanov pa najpozneje v roku 3 let od uveljavitve te
uredbe.
37. člen
(rok za
navodila)
Navodila za elektronsko poslovanje
centralnega registra prebivalstva iz četrtega odstavka 13. člena izda minister,
pristojen za upravo, pred uvedbo elektronskega poslovanja.
38. člen
(prenehanje uporabe)
Z dnem uveljavitve te uredbe se prenehajo
uporabljati:
-      
pravilnik o vodenju in vzdrževanju centralnega
registra prebivalstva Republike Slovenije (Uradni list RS, št. 18/84),
-      
pravilnik za izvajanje zakona o enotni matični
številki občanov (Uradni list SRS, št. 7/80),
-      
pravilnik o načinu določitve enotne matične
številke tujcev (Uradni list SFRJ, št. 43/80),
-      
navodilo o načinu določitve kontrolne številke
enotne matične številke občanov po modulu 11 (Uradni list SFRJ, št. 36/77),
-      
uredba o enotnem načinu zagotavljanja podatkov
o občanih za enotni register prebivalstva in o enotnem načinu vodenja registra
(Uradni list SFRJ, št. 70/86).
39. člen
(veljavnost)
Ta uredba prične veljati osmi dan po objavi
v Uradnem listu Republike Slovenije.«.

Uredba o spremembi in dopolnitvi uredbe o
vodenju in vzdrževanju centralnega registra prebivalstva ter postopku za
pridobivanje in posredovanje podatkov (Uradni list RS, št. 28/02) spreminja 37. člen uredbe, tako,
da se glasi:
»37. člen
(rok za
navodila)
Navodila za elektronsko poslovanje
centralnega registra prebivalstva iz četrtega odstavka 13. in prvega odstavka
27. člena izda minister, pristojen za upravo, pred uvedbo elektronskega poslovanja.«;
ter vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.