1. SPLOŠNA DOLOČBA
1. člen
S tem pravilnikom se določajo: 
-    
obrazec potnega lista, diplomatskega in službenega potnega lista ter
potnega lista za vrnitev, obrazec vloge za izdajo potnega lista, diplomatskega
in službenega potnega lista, potnega lista za vrnitev in obrazec vloge za vpis
spremembe stalnega prebivališča v potni list; 
-    
postopek in način izdaje potne listine, izdelave potne listine in vpisa
spremembe stalnega prebivališča v potni list; 
-    
način predložitve, hranjenja in uporabe fotografije v digitalni obliki; 
-    
način odvzema, uporabe in brisanja prstnih odtisov; 
-    
postopek naznanitve pogrešitve potne listine; 
-    
postopek in način posredovanja, hrambe, uporabe in uničenja podatkov iz
23. člena Zakona o potnih listinah (v nadaljnjem besedilu: zakon), ki jih
uporablja pooblaščeno podjetje ali organizacija iz tretjega odstavka 12. člena
in 12.a člena zakona; 
-    
način vodenja evidence o izdanih potnih listinah.
2. člen
S tem pravilnikom se izvršuje: 
-    
Uredba Sveta (ES) št. 2252/2004 z dne 13. decembra 2004 o standardih za
varnostne značilnosti in biometrične podatke v potnih listih in potovalnih
dokumentih, ki jih izdajo države članice (UL L št. 385, str. 1), 
-    
Odločba Komisije z dne 28/II/2005 o tehničnih zahtevah glede standardov
za varnostne značilnosti in biometrične podatke v potnih listih in potovalnih
dokumentih, ki jih izdajo države članice (št. K(2005) 409, končni z dne 28. 2.
2005), 
-    
Odločba Komisije z dne 28/VI/2006 o tehničnih zahtevah glede standardov
za varnostne značilnosti in biometrične podatke v potnih listih in potovalnih
dokumentih, ki jih izdajo države članice (št. K(2006) 2909, končni z dne 28. 6.
2006), 
-    
Resolucija predstavnikov vlad držav članic v okviru Sveta z dne 8.
junija 2004, ki dopolnjuje resolucije z dne 23. junija 1981, 30. junija 1982,
14. julija 1986 in 10. julija 1995 o uvedbi enotnega potnega lista (UL C št.
245, str. 1) in 
-    
Sklep predstvanikov vlad držav članic, ki so se sestali v okviru Sveta z
dne 25. junija 1996 o potni listini za vrnitev (96/409/SZVP).
2. OBRAZCI POTNIH LISTIN IN VLOGE
3. člen
(1) Vloga za izdajo potnega lista,
diplomatskega in službenega potnega lista in vloga za vpis spremembe stalnega
prebivališča v potni list se vloži na obrazcu iz priloge 1 tega pravilnika. 
(2) Vloga za izdajo potne listine, vložena
pri organih iz 12. člena tega pravilnika, se vloži na obrazcu iz priloge 1 ali
1a tega pravilnika. 
(3) Na območjih, določenih z zakonom, kjer
skupaj s pripadniki slovenskega naroda avtohtono živijo tudi pripadniki
italijanske oziroma madžarske narodnosti, se vloga za izdajo potnega lista in
vloga za vpis spremembe stalnega prebivališča v potni list vloži na obrazcu iz
priloge 2 oziroma 3 tega pravilnika. 
(4) Ne glede na določbe prejšnjih odstavkov
se vloga za izdajo potnega lista, diplomatskega in službenega potnega lista in
vloga za vpis spremembe stalnega prebivališča v potni list vloži na
elektronskem obrazcu, če pristojni organ za to izpolnjuje tehnične pogoje.
4. člen
(1) Potni list, diplomatski potni list
in službeni potni list se izdajo na obrazcih velikosti 88×125 mm, z 32 stranmi.
(2) Potni list se izda na obrazcu iz
priloge 4 tega pravilnika. Na območjih iz tretjega odstavka 3. člena tega
pravilnika se potni list izda na obrazcu iz priloge 6 oziroma 8 tega pravilnika.
(3) Diplomatski potni list se izda na
obrazcu iz priloge 10, službeni potni list pa na obrazcu iz priloge 11
tega pravilnika.
5. člen
(1) Potni list za vrnitev se izda na
obrazcu iz priloge 12 tega pravilnika. 
(2) Obrazec iz prejšnjega odstavka je velikosti
90×130 mm s štirimi stranmi. 
(3) Evropski potni list za vrnitev (ETD) se
izda na obrazcu iz priloge 13, določenem v Sklepu 96/409/SZVP iz 2. člena tega
pravilnika in je zložen velikosti 90X130 mm, odprt pa velikosti 180X130 mm.
6. člen
(1) Materiali za izdelavo potnih listin,
vgradnja pomnilniškega medija ter zapisi na obrazcih potnih listin ter
pomnilniškem mediju morajo biti izdelani tako, da ob normalnem ravnanju
zagotavljajo uporabo potnih listin za obdobje njihove veljavnosti. 
(2) Normalno ravnanje s potno listino
pomeni, da se potnega lista ne upogiba, ne izpostavlja ekstremnim temperaturam
in vlagi, nevarnim elektromagnetnim valovanjem, agresivnim kemikalijam ter da
se ga zaščiti pred mehanskimi poškodbami.
7. člen
Obrazci iz 3., 4. in 5. člena tega
pravilnika so objavljeni skupaj s tem pravilnikom in so njegov sestavni del.
3. POSTOPEK IN NAČIN IZDAJE POTNE LISTINE IN VPISA SPREMEMBE
STALNEGA PREBIVALIŠČA V POTNI LIST
8. člen
(1) Vloga za izdajo potne listine iz 4.
člena tega pravilnika se vloži pri pristojnem organu iz 6. člena zakona (v
nadaljnjem besedilu: pristojni organ). 
(2) Vlagatelj oziroma vlagateljica (v
nadaljnjem besedilu: vlagatelj) mora preveriti pravilnost podatkov na vlogi ter
vlogo podpisati pred uradno osebo pristojnega organa na mesto, ki je za to
predvideno na obrazcu vloge. 
(3) Vlagatelj s podpisom jamči za
pravilnost podatkov na vlogi. 
(4) Če vlagatelj vloži vlogo zase, se
podpis prenese tudi kot podatek na izdelano potno listino. Če je vlagatelj
zakoniti zastopnik oziroma zakonita zastopnica (v nadaljnjem besedilu: zakoniti
zastopnik) državljana oziroma državljanke (v nadaljnjem besedilu: državljan),
za katerega vlaga vlogo za izdajo potne listine, se na vlogo podpiše tudi
državljan, za katerega se potna listina izdaja. Podpis državljana, za katerega
se potna listina izdaja, se prenese tudi kot podatek na izdelano potno listino.
(5) Podpis vloge ni potreben, če se
državljan ne zna ali ne zmore podpisati.
9. člen
(1) Vlagatelj mora ob vlogi za izdajo potne
listine iz 4. člena tega pravilnika pristojnem organu predložiti v fizično
uničenje staro potno listino, tudi v primeru, če je njena veljavnost že
potekla. Potna listina se fizično uniči tako, da se preluknja z luknjačem in da
se odrežeta vogala biografske strani. 
(2) Pristojni organ uničeno potno listino
vlagatelju vrne, oziroma potni list pošlje v komisijsko uničenje, če tega
vlagatelj ne želi. 
(3) Na vlogo vlagatelja in če za to obstaja
razlog iz naslova dnevnega prehoda meje ali drug upravičen razlog, lahko uradna
oseba fizično uniči staro potno listino šele po vročitvi nove. V takšnem
primeru mora biti nova potna listina vročena pri pristojnem organu. 
(4) Prav tako lahko na vlogo vlagatelja in
če za to obstaja upravičen razlog, ostane v uničeni potni listini neuničena
vizna stran z vizumom ali dovoljenjem za prebivanje. 
(5) V primerih iz prejšnjega odstavka se
potna listina v evidenci potnih listin evidentira kot neveljavna z naslednjim
besedilom: »Potna listina se lahko uporablja do vročitve nove.«. 
(6) V primeru smrti imetnika oziroma
imetnice (v nadaljnjem besedilu: imetnika) potne listine, je dolžan potno listino
v uničenje prinesti eden od svojcev imetnika, dedič oziroma oseba, ki razpolaga
s potno listino umrle osebe.
10. člen
(1) K vlogi za vpis spremembe stalnega
prebivališča v potni list mora vlagatelj predložiti potni list, v katerega je
mogoče vpisati spremembo stalnega prebivališča. 
(2) Vpis spremembe prebivališča v potni
list izvede podjetje ali organizacija iz tretjega odstavka 12. člena zakona (v
nadaljnjem besedilu: izdelovalec) tako, da na tretjo stran potnega lista nalepi
nalepko z naslovom novega stalnega prebivališča vlagatelja. Podatek o prejšnjem
stalnem prebivališču se uniči z napisom »Uničeno – Annule«.
11. člen
Če obstaja interes Republike Slovenije za
izdajo diplomatskega ali službenega potnega lista, mora vlagatelj k vlogi za
njegovo izdajo predložiti tudi utemeljeno mnenje pristojnega resornega ministra
o obstoju tega interesa.
12. člen
Vloga za izdajo potnega lista za vrnitev se
vloži pri organu Republike Slovenije v tujini, ki je pooblaščen za opravljanje
konzularnih zadev oziroma pri Ministrstvu za zunanje zadeve.
13. člen
(1) Uradna oseba pristojnega organa mora
ugotoviti istovetnost vlagatelja in preveriti resničnost podatkov na vlogi za
izdajo potne listine. 
(2) Če vlogo vloži zakoniti zastopnik, mora
uradna oseba ugotoviti tudi istovetnost zakonitega zastopnika. Ob vložitvi
vloge mora biti navzoč tudi otrok, ki je že dopolnil osem let oziroma
državljan, ki ni poslovno sposoben, pa zanj ni upravičenih zdravstvenih
razlogov, da ob vložitvi vloge pri pristojnem organu ne bi mogel biti navzoč.
4. NAČIN PREDLOŽITVE, HRANJENJA IN UPORABE FOTOGRAFIJE
14. člen
(1) Vlagatelj mora k vlogi za izdajo potne
listine iz 4. člena tega pravilnika predložiti fotografijo v fizični obliki ali
referenčno številko fotografije iz elektronskega odložišča fotografij.
Referenčno številko fotografije izda za to pooblaščeni fotograf. 
(2) Če vlagatelj predloži referenčno
številko fotografije iz elektronskega odložišča fotografij, uradna oseba
prevzame fotografijo v digitalni obliki iz elektronskega odložišča. 
(3) Fotografija v digitalni obliki se lahko
iz elektronskega odložišča fotografij za osebne dokumente prevzame tudi, če je
bila že uporabljena za izdajo druge javne listine s fotografijo, ki jo je izdal
državni organ, če ni starejša od enega leta in če ustreza pogojem iz 15. člena
tega pravilnika.
15. člen
(1) Fotografija mora kazati pravo podobo
državljana in ne sme biti retuširana. 
(2) Fotografija, ki je priložena v fizični
obliki, mora biti izdelana na belem tankem sijajnem fotografskem papirju,
velikosti 3,5 x 4,5 cm, v črno-beli ali barvni tehniki, z ločljivostjo najmanj
600 dpi, barvno nevtralna, z jasno izraženimi barvnimi toni. Fotografija mora
biti primerne kvalitete za biometrično obdelavo: 
-    
podoba obraza mora biti poravnana tako, da navidezna vertikalna črta
teče ravno iz sredine med očmi, preko sredine nosu do sredine ust, oči morajo
biti v navideznem horizontalnem polju; 
-    
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70% do največ 80% fotografije, kar
ustreza višini 32–36 mm; 
-    
če je volumen las večji, se lasje na fotografiji obrežejo skladno z
zahtevo iz prejšnje alinee; 
-    
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna; 
-    
izraz na obrazu mora biti nevtralen, ustnice zaprte, državljan mora
gledati naravnost v fotoaparat; 
-    
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel; 
-    
višina oči mora biti pozicionirana med najmanj 50% in največ 70% višine
fotografije, od spodnjega roba; 
-    
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(kot so vidne poškodbe očesa); 
-    
državljan mora biti fotografiran brez klobuka, čepice ali rute.
Pripadniki verskih skupnosti in druge osebe, ki po svoji ljudski navadi kot
sestavni del svojega oblačila oziroma kot sestavni del oblačila verske
skupnosti nosijo čepico, ruto ali drugo pokrivalo, smejo priložiti fotografijo,
na kateri so fotografirani s čepico, ruto ali drugim pokrivalom, če je obraz
jasno viden in prepoznaven od spodnjega roba brade do zgornjega dela čela ter
od levega do desnega roba obraza; 
-    
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc; 
-    
na fotografiji otroka ne sme biti v ozadju drugih oseb, otrok mora biti
fotografirani z zaprtimi usti in brez igrač preblizu obraza; 
-    
fotografija ne sme biti poškodovana in ne sme imeti madežev. 
(3) Pri otrocih do dopolnjenega desetega
leta starosti so dovoljena naslednja odstopanja: 
-    
višina obraza mora zavzemati 50–80% fotografije, kar ustreza višini
22–36 mm od konice brade do zgornjega temena glave; 
-    
višina oči mora biti pozicionirana med najmanj 40% in največ 70% višine
fotografije, od spodnjega roba. 
(4) Pri dojenčkih in otrocih do
dopolnjenega tretjega leta starosti so dopustna odstopanja pri drži glave,
določeni v prvi alinei drugega odstavka tega člena, v izrazu obraza in smeri
pogleda. 
(5) Če fotografija ne ustreza pogojem iz
prejšnjih odstavkov tega člena, jo pristojni organ vrne vlagatelju in mu določi
rok, v katerem mora predložiti ustrezno fotografijo.
16. člen
K vlogi za izdajo potnega lista za vrnitev
mora vlagatelj predložiti dve fotografiji velikosti 3,5 x 4,5 cm, v črno beli
ali barvni tehniki, ki kažeta njegovo pravo podobo, v fizični obliki.
5. NAČIN ODVZEMA, UPORABE IN BRISANJA PRSTNIH ODTISOV
17. člen
(1) Ob vlogi za izdajo potne listine iz 4.
člena tega pravilnika se državljanu, ki je dopolnil starost 12 let, z
elektronsko napravo za odvzem prstnih odtisov, odvzameta ploska prstna odtisa
levega in desnega kazalca, ustrezne kakovosti za zapis na pomnilniški medij. 
(2) Odvzame se lahko samo en prstni odtis
na eni roki. Če prstni odtis kazalca ni ustrezne kakovosti, se odvzame prstni
odtis sredinca, če ta ni ustrezen, prstanca, če ta ni ustrezen, pa palca te
roke. 
(3) Uradna oseba v evidenci potnih listin
označi prst in roko, iz katere je bil prstni odtis odvzet. 
(4) Kolikor odvzem prstnih dotisov ob
vložitvi vloge ni mogoč iz zdravstvenih razlogov začasne narave, ki so lahko
ozdravljeni v obdobju enega leta (kot npr. opekline, ureznine, otekline, zlomi
ipd.) ali trajne narave, ki jih ni mogoče ozdraviti ali zdravljenje traja več
kot eno leto, ali zaradi telesne hibe, se to označi v evidenci potnih listin. 
(5) Uradna oseba lahko v primeru dvoma v
obstoj zdravstvenih razlogov iz prejšnjega odstavka od vlagatelja vloge zahteva
zdravniško potrdilo o zdravstvenih razlogih za nezmožnost zajema prstnih
odtisov.
18. člen
(1) Glede na možnosti zajema prstnih
odtisov ustrezne kakovosti in zdravstvene razloge začasne ali trajne narave se
v primeru možnosti zajema: 
-    
dveh prstnih odtisov ustrezne kakovosti, izda potna listina z
veljavnostjo, določeno v prvem, drugem in tretjem odstavku 14. člena zakona
oziroma z veljavnostjo, določeno v 16. členu zakona; 
-    
enega prstnega odtisa ustrezne kakovosti in razloga za nezmožnost
odvzema prstnih odtisov na drugi roki, ki so trajne narave, izda potna listina
z veljavnostjo, določeno v prvem, drugem in tretjem odstavku 14. člena zakona
oziroma z veljavnostjo, določeno v 16. členu zakona; 
-    
enega prstnega odtisa ustrezne kakovosti in razloga za nezmožnost
odvzema prstnih odtisov na drugi roki, ki so začasne narave, izda potna listina
z veljavnostjo, določeno v prvem, drugem in tretjem odstavku 14. člena zakona
oziroma z veljavnostjo, določeno v 16. členu zakona. 
(2) Glede na možnosti zajema prstnih
odtisov ustrezne kakovosti in zdravstvene razloge začasne ali trajne narave se
v primeru nemožnosti zajema: 
-    
dveh prstnih odtisov ustrezne kakovosti in razloga trajne narave, izda
potna listina z veljavnostjo, določeno v prvem, drugem in tretjem odstavku 14.
člena zakona oziroma z veljavnostjo, določeno v 16. členu zakona; 
-    
dveh prstnih odtisov ustrezne kakovosti in razloga začasne narave, izda
potna listina z veljavnostjo, določeno v šestem odstavku 14. člena zakona
oziroma z veljavnostjo do enega leta za diplomatske in službene potne liste; 
-    
enega prstnega odtisa iz razloga začasne narave in enega prstnega odtisa
iz razloga trajne narave, izda potna listina z veljavnostjo, določeno v šestem
odstavku 14. člena zakona oziroma z veljavnostjo do enega leta za diplomatske
in službene potne liste.
19. člen
(1) Za odvzem prstnih odtisov na
diplomatsko konzularnih predstavništvih Republike Slovenije v tujini se
uporabljajo določbe 17. in 18. člena tega pravilnika. 
(2) V primeru vložitve vloge na podlagi
30.a člena zakona se osebni podatki državljana iz 2. in 3. točke tretjega
odstavka 23. člena in osmega odstavka 23. člena zakona shranijo in prenašajo na
ustrezno varovanem in kriptiranem elektronskem mediju do njihovega
elektronskega prenosa v evidenco potnih listin, vendar največ 15 dni od njihove
pridobitve.
20. člen
(1) Prstna odtisa ali prstni odtis, odvzet
ob vložitvi vloge za izdajo potne listine iz 4. člena tega pravilnika, se iz
evidence potnih listin briše po vnosu datuma vročitve potne listine oziroma po
spremembi statusa potne listine v neveljavno, če ta državljanu ni bila vročena.
(2) Podatek o roki in prstu prstnega
odtisa, ki je bil odvzet ob vlogi, se hrani v evidenci potnih listin z ostalimi
podatki. 
(3) Prstni odtisi oziroma prstni odtis,
shranjen kot biometrični podatek na pomnilniškem mediju, se lahko uporablja le
za preverjanje verodostojnosti potne listine in istovetnosti državljana pri
prehajanju državne meje, in sicer s primerjavo prstnih odtisov državljana, ki
izkazuje svojo istovetnost pri prehodu meje, s prstnimi odtisi, zapisanimi na
pomnilniškem mediju potne listine. 
(4) Prstni odtis oziroma prstna odtisa,
odvzeta ob vložitvi vloge za izdajo potne listine iz 4. člena tega pravilnika,
ki je vložena na diplomatsko konzularnem predstavništvu Republike Slovenije,
skladno s 30.a členom zakona, in ki so shranjeni na ustrezno varovanem in
kriptiranem elektronskem mediju do njihovega elektronskega prenosa v evidenco
potnih listin, se po uspešno opravljenem elektronskem prenosu v evidenco potnih
listin, to je najkasneje 15 dni, po njihovi pridobitvi, iz varovanega in
kriptiranega elektronskega medija brišejo.
6. POSTOPEK NAZNANITVE POGREŠITVE POTNE LISTINE
21. člen
(1) Pogrešitev, izgubo ali tatvino (v
nadaljevanju: pogrešitev) potne listine iz 4. člena ali petega odstavka 9.
člena tega pravilnika državljan oziroma njegov zakoniti zastopnik naznani
pristojnemu organu iz 24. člena zakona, ki pogrešitev evidentira v evidenci
izdanih potnih listin. V evidenci izdanih potnih listin pristojni organ
evidentira tudi okoliščine pogrešitve. Če državljan potno listino najde, je
ponovno aktiviranje najdene potne listine mogoče samo do konca poslovnega časa
tistega dne, ko je bila potna listina evidentirana kot pogrešana. 
(2) Dolžno skrbnost pri ravnanju s potno
listino ugotavlja pristojni organ na podlagi okoliščin pogrešitve, ki jih je ob
naznanitvi pogrešitve potne listine navedel državljan, ki je imetnik potne
listine oziroma njegov zakoniti zastopnik. Pogrešitev potne listine v
okoliščinah, na katere državljan ni mogel vplivati, oziroma v okoliščinah, ki
jih državljan kljub svojemu skrbnemu ravnanju ni mogel preprečiti, se obravnava
kot ravnanje z dolžno skrbnostjo. Pogrešitev potne listine zaradi malomarnega
ravnanja ali izpostavljanja potne listine pogrešitvi se obravnava kot opustitev
dolžne skrbnosti. 
(3) Podatki o potnih listinah, ki so bile
naznanjene kot pogrešane, so javno dostopni na enotnem državnem portalu
e-uprava. 
(4) Državljan z veljavnim digitalnim
kvalificiranim potrdilom lahko naznani pogrešitve potne listine tudi preko
enotnega državnega portala e-uprava, pri čemer je dolžan navesti resnične
okoliščine pogrešitve. Pristojni organ po prejemu elektronske naznanitve v
evidenci potnih listin spremeniti status veljavne potne listine v neveljavno. V
primeru dvoma ali potrebe do dodatni razjasnitvi okoliščin pogrešitve, lahko
pristojni organ državljana povabi na zaslišanje v zvezi z okoliščinami
pogrešitve potne listine.
7. VROČITEV IN REKLAMACIJA POTNE LISTINE
22. člen
(1) Državljan je ob vročitvi potne listine
dolžan preveriti pravilnost zapisa osebnih podatkov na potni listini. 
(2) Če državljan ugotovi napako na izdani
potni listini, ki je posledica zapisa neustreznih podatkov ali drugo
nepravilnost, ki je lahko posledica napake v materialu, je dolžan potno listino
predložiti pristojnemu organu. 
(3) Pristojni organ ugotavlja upravičenost
do reklamacije potne listine. Če zaradi zahtevnosti ugotavljanja napake na
materialu pristojni organ upravičenosti do reklamacije ne more oceniti sam,
lahko to stori podjetje ali organizacija iz 12. člena zakona oziroma strokovna
služba Ministrstva za notranje zadeve.
8. IZDELAVA, PERSONALIZACIJA IN PRENOS POTNIH LISTIN
23. člen
(1) Izdelava potnih listin mora biti
organizirana tako, da omogoča pregled nad porabo obrazcev potnih listin. 
(2) Poškodovane obrazce potnih listov mora
izdelovalec zapisniško uničiti in zapisnik posredovati Ministrstvu za notranje
zadeve. Poškodovane obrazce diplomatskih in službenih potnih listov ter potnih
listov za vrnitev mora izdelovalec zapisniško uničiti in zapisnik posredovati
Ministrstvu za zunanje zadeve. 
(3) Pristojni organ mora vse uničene potne
listine, ki jih ne vrne imetnikom, posredovati v zapisniško uničenje
izdelovalcu. Izdelovalec mora uničiti tudi potne listine, ki mu jih v uničenje
posreduje pristojni organ, pristojnemu organu in Ministrstvu za notranje zadeve
pa posredovati zapisnik o uničenju.
24. člen
(1) Delovni procesi personalizacije,
kontrola zapisanih podatkov in priprav za prenos potnih listin morajo biti
opravljeni v prostorih izdelovalca in izključno na ozemlju Republike Slovenije.
(2) Prostori, v katerih se izvajajo delovni
procesi iz prejšnjega odstavka, morajo biti varovani v skladu z zahtevami
Ministrstva za notranje zadeve.
25. člen
(1) Medsebojna razmerja med podjetjem ali
organizacijo iz drugega odstavka 12. člena zakona oziroma podjetjem ali
organizacijo iz tretjega odstavka 12. člena zakona (v nadaljnjem besedilu:
izdelovalec) ter Ministrstvom za notranje zadeve in Ministrstvom za zunanje
zadeve se uredijo s pogodbo. 
(2) Prenos potnih listin iz 4. člena tega
pravilnika in vlog za njihovo izdajo med pristojnim organom oziroma
Ministrstvom za zunanje zadeve v primeru vlog za izdajo potnih listov iz 4.
člena tega pravilnika, ki so bile vložene pri organu Republike Slovenije v
tujini, ki je pooblaščen za opravljanje konzularnih zadev, in izdelovalcem mora
potekati v skladu z zakonom, ki ureja poštne storitve, in na način, ki
zagotavlja zaščito, varnost in sledljivost poštnih pošiljk. 
(3) Na način iz prejšnjega odstavka poteka
tudi prenos vlog za vpis spremembe stalnega prebivališča v potni list imetnika.
(4) Medsebojna razmerja med podjetjem ali
organizacijo, pooblaščeno za prenos poštnih pošiljk iz drugega in tretjega
odstavka tega člena ter Ministrstvom za notranje zadeve in Ministrstvom za
zunanje zadeve se uredijo s pogodbo.
26. člen
(1) Izdelovalec prevzame vse osebne
podatke, potrebne za izdelavo potne listine, iz računalniške evidence, ki se
vodi na podlagi 30. člena zakona in jih zapiše na obrazec potne listine. Če
fotografije in podpisa ni v evidenci, ju prevzame iz kartončka vloge za izdajo
potne listine. 
(2) Po izdelavi potne listine vpiše
pristojna oseba izdelovalca v evidenco iz prejšnjega odstavka tega člena datum
izdelave in serijsko številko potne listine. Če prevzame fotografijo ali podpis
iz kartončka vloge, ta podatek prenese v evidenco izdanih potnih listin.
Izdelovalec v evidenco izdanih potnih listin vpiše tudi datum vpisa spremembe
stalnega prebivališča v potni list. 
(3) Izdelovalec mora vse osebne podatke,
potrebne za zapis na obrazec potne listine, uničiti v skladu s četrtim
odstavkom 31. člena zakona. 
(4) Podjetje ali organizacija, pristojna za
prenos poštnih številk, prevzame iz evidence iz prvega odstavka tega člena
podatke za potrditev prevzema poštnih pošiljk in vpiše v evidenco potnih listin
datum prevzema izdelane potne listine. Vse podatke mora uničiti v skladu s
petim odstavkom 31. člena zakona.
9. VODENJE EVIDENCE O IZDANIH POTNIH LISTINAH
27. člen
(1) Pristojni organ vodi evidenco o izdanih
potnih listinah. 
(2) Evidenca izdanih potnih listin iz 4.
člena tega pravilnika se vodi na centralnem računalniku Ministrstva za notranje
zadeve, razen kartoteke vlog za izdajo potnih listin, ki jo vodi pristojni
organ. 
(3) (črtan).
28. člen
(1) Kartoteka iz drugega odstavka
prejšnjega člena je sestavljena iz kartončkov vlog za izdajo potnih listin
oziroma vlog za vpis spremembe naslova v potni list, ki so vložene v kartoteko
po letu izdaje potne listine oziroma po letu vpisa spremembe stalnega
prebivališča potno listino in po abecednem redu, in se hrani pri pristojnem
organu, ki je potno listino izdal oziroma vpisal spremembo stalnega
prebivališča v potni list. 
(2) Vlogo za izdajo potne listine in vlogo
za vpis spremembe stalnega prebivališča v potni list pristojni organ hrani v
kartotekah iz prejšnjega odstavka še najmanj eno leto po preteku zadnjega dne v
letu izdaje potne listine oziroma v letu vpisa spremembe stalnega prebivališča
v potni list, nato jo uniči.
10. KOPIRANJE POTNE LISTINE
29. člen
(1) Zaradi zagotovitve, da se kopija potne
listine ne uporablja v druge namene, je treba na kopiji navesti namen, za
katerega je bila kopija izdelana, in sicer tako, da se izpolni naslednja
oznaka: »Ta kopija je bila izdelana za namen …«. 
(2) Oznaka iz prejšnjega odstavka vsebuje
tudi datum izdelave kopije in naslednje besedilo: »Prepovedano je nadaljnje
kopiranje«.

Priloga
št. 1: Vloga za izdajo potne listine
Priloga
št. 1a: Vloga za pridobitev potnega lista
Priloga
št. 2: Vloga za izdajo potne listine (slovensko-italijanski jezik) 
Priloga
št. 3: Vloga za izdajo potne listine (slovensko-madžarski jezik)
Priloga
št. 4: Potni list (32 strani)
Priloga št. 5: (črtana)
Priloga
št. 6: Potni list (32 strani; slovensko-italijanski jezik)
Priloga št. 7: (črtana)
Priloga
št. 8: Potni list (32 strani; slovensko-madžarski jezik)
Priloga št. 9 (črtana)
Priloga
št. 10: Diplomatski potni list
Priloga
št. 11: Službeni potni list
Priloga
št. 12: Potni list za vrnitev
Priloga
št. 13: Evropski potni list za vrnitev (ETD)

Pravilnik o izvrševanju zakona o potnih
listinah (Uradni list RS, št. 48/09) vsebuje naslednje prehodne in
končne določbe:
»PREHODNE IN KONČNE DOLOČBE
30. člen
(1) Z dnem uveljavitve tega pravilnika
preneha veljati Pravilnik o izvrševanju zakona o potnih listinah (Uradni list
RS, št. 84/06). 
(2) Določbe pravilnika iz prejšnjega
odstavka se uporabljajo do začetka uporabe tega pravilnika, kolikor niso v
nasprotju z zakonom.
31. člen
(1) Določbe druge, četrte in šeste alinee
23. člena Pravilnika o izvrševanju Zakona o potnih listinah državljanov
Republike Slovenije (Uradni list RS, št. 10/01 in 100/03), ki se nanašajo na
vodenje podatkov o vizumih, se uporabljajo do 21. novembra 2010. 
(2) Naznanitve pogrešitve potnih listin
pristojni organ hrani v kartoteki iz četrtega odstavka 28. člena Pravilnika o
izvrševanju Zakona o potnih listinah (Uradni list RS, št. 84/06) pet let po
naznanitvi oziroma najmanj eno leto po vnosu v evidenco potnih listin v
digitalizirani obliki, nato jih uniči.
32. člen
Tretji odstavek 14. člena tega pravilnika
se začne uporabljati po zagotovitvi tehničnih in tehnoloških možnosti za
uporabo fotografij v digitalni obliki iz evidenc drugih javnih listin, vendar
najpozneje 28. junija 2010.
33. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 28. junija
2009.«.

Pravilnik o spremembah Pravilnika o
izvrševanju zakona o potnih listinah (Uradni list RS, št. 55/13) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izvrševanju
zakona o potnih listinah (Uradni list RS, št. 79/16) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 12. decembra
2016.«.