1. člen
(vsebina pravilnika)
Ta pravilnik določa izjeme pri označevanju jajc, registracijo
pakirnih centrov in izdajo dovoljenja za razvrščanje jajc za izvajanje: 
-       
Uredbe Sveta (ES) št. 1234/2007 z dne 22. oktobra 2007 o vzpostavitvi
skupne ureditve kmetijskih trgov in o posebnih določbah za nekatere kmetijske
proizvode (UL L št. 299 z dne 16. 11. 2007, str. 1) zadnjič spremenjene z
Uredbo Komisije (ES) št. 510/2008 z dne 6. junija 2008 o spremembi Priloge VI k
Uredbi Sveta (ES) št. 1234/2007 za tržno leto 2008/2009 (UL L št. 149 z dne 7.
6. 2008, str. 61) (v nadaljnjem besedilu: Uredba 1234/2007/ES) in 
-       
Uredbe Komisije (ES) št. 589/2008 z dne 23. junija 2008 o podrobnih
pravilih za izvajanje Uredbe Sveta (ES) št. 1234/2007 glede tržnih standardov
za jajca (UL L št. 163 z dne 24. 6. 2008, str. 6) zadnjič spremenjene z Uredbo
Komisije (ES) št. 598/2008 z dne 24. junija 2008 o spremembi Uredbe (ES) št.
589/2008 o podrobnih pravilih za izvajanje Uredbe Sveta (ES) št. 1234/2007
glede tržnih standardov za jajca (v nadaljnjem besedilu: Uredba 589/2008/ES).
2. člen
(izjeme)
(1) Določb Uredbe 1234/2007/ES in Uredbe 589/2008/ES ni
potrebno uporabljati za jajca ki jih: 
-       
nosilec živilske dejavnosti proda neposredno končnemu potrošniku na
mestu pridelave, 
-       
nosilec živilske dejavnosti, ki ima v reji 50 ali manj kokoši nesnic,
proda na lokalni tržnici neposredno končnemu potrošniku, če ima na mestu
prodaje navedeno ime in naslov proizvajalca. 
(2) Za lokalno tržnico po tem pravilniku se štejejo vse
tržnice v Republiki Sloveniji. 
(3) Jajca razreda A, ki se premeščajo iz proizvodne enote
neposredno v živilski obrat na ozemlju Republike Slovenije, ni potrebno
označevati v skladu s 1. točko III. poglavja Dela A Priloge XIV Uredbe
1234/2007/ES, če nosilec dejavnosti zahteva to izjemo v skladu s prvim
odstavkom 11. člena Uredbe 589/2008 pri Ministrstvu za kmetijstvo, gozdarstvo
in prehrano. Ministrstvo za kmetijstvo, gozdarstvo in prehrano nosilca
dejavnosti oprosti obveznosti označevanja in o tem obvesti Inšpektorat
Republike Slovenije za kmetijstvo, gozdarstvo in hrano ter Veterinarsko upravo
Republike Slovenije. 
(4) Ne glede na določbo prvega odstavka tega člena jajc
razreda B, ki se tržijo na ozemlju Republike Slovenije skladno s prvim
odstavkom III. točke Dela A. Priloge XIV Uredbe 1234/2007/ES ni potrebno
označiti.
3. člen
(registracija pakirnega centra)
(1) Za izdajo dovoljenja za razvrščanje jajc v skladu s 5.
členom Uredbe 589/2008/ES in vpis pakirnega centra v Register pakirnih centrov
mora nosilec živilske dejavnosti vložiti vlogo pri pristojnem območnem uradu
Veterinarske uprave Republike Slovenije (v nadaljnjem besedilu: OU VURS),
najmanj 15 dni pred predvidenim pričetkom dela. Vloga mora vsebovati podatke,
ki so navedeni na obrazcu, ki je kot Priloga 1 sestavni del tega pravilnika. 
(2) OU VURS nosilcu živilske dejavnosti izda dovoljenje za
razvrščanje jajc in vpiše pakirni center v Register pakirnih centrov če so izpolnjeni
pogoji iz 5. člena Uredbe 589/2008/ES. 
(3) Nosilec živilske dejavnosti mora v roku osmih dni
obvestiti OU VURS o vsaki spremembi podatkov iz vloge iz prvega odstavka tega
člena. 
(4) OU VURS izbriše pakirni center iz Registra pakirnih
centrov, če ugotovi, da nosilec dejavnosti ne izpolnjuje več predpisanih
pogojev iz drugega odstavka tega člena.
4. člen
(prehodna določba)
Nosilci živilske dejavnosti, vpisani v evidence Ministrstva
za kmetijstvo, gozdarstvo in prehrano kot pakirni centri pred uveljavitvijo
tega pravilnika, se štejejo za pakirne centre registrirane po tem pravilniku.
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o kakovosti jajc (Uradni list RS, št. 33/04, 62/04 – popr. in 106/05).
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-439/2007
Ljubljana, dne 3. novembra 2008
EVA 2008-2311-0001
Iztok Jarc l.r. 
Minister za kmetijstvo, 
gozdarstvo in prehrano

Priloga:
Vloga za vpis pakirnega centra v register pakirnih centrov in izdajo dovoljenja
za razvrščanje jajc