I. TEMELJNA NAČELA
1. člen
Z metodologijo za oblikovanje najemnin v
neprofitnih stanovanjih se določa način in postopek za izračun najvišjih
najemnin, ki jih lahko lastniki neprofitnih stanovanj zaračunavajo najemnikom,
postopnost pri njihovi uveljavitvi, merila glede vpliva lokacije ter merila in
postopek za uveljavljanje subvencionirane najemnine ter subvencije k plačilu
tržne najemnine.
Podlaga za izračun najvišje neprofitne
najemnine so elementi neprofitne najemnine, pri čemer lahko lastniki
neprofitnih stanovanj določijo tudi nižje stopnje najemnine kot so določene v
3. členu te uredbe.
Občina lahko z odlokom za svoje območje
določi tudi vpliv lokacije po merilih iz 7. in 8. člena te uredbe.
II. ELEMENTI NEPROFITNE NAJEMNINE
2. člen
Neprofitna najemnina vsebuje naslednje
elemente:
a) 
stroške vzdrževanja stanovanja in skupnih
delov,
b) 
stroške za opravljanje upravniških storitev,
c) 
amortizacijo in
d) 
stroške financiranja, vložene v stanovanje.
III. NAJVIŠJE STOPNJE POSAMEZNIH ELEMENTOV NAJEMNINE
3. člen
Stroški vzdrževanja stanovanja in skupnih
delov vključujejo tudi stroške za zavarovanje skupnih delov stanovanjske stavbe
in znašajo največ:
-      
pri stanovanjih, mlajših od 60 let, 1,11% od
vrednosti stanovanja,
-      
pri stanovanjih, starejših od 60 let, pa 1,81%
od vrednosti stanovanja.
Stroški za opravljanje upravniških storitev
znašajo največ 0,40% od vrednosti stanovanja letno.
Amortizacija za stanovanja, mlajša od 60
let, znaša največ 1,67% od letne vrednosti stanovanj. Za stanovanja, starejša
od 60 let, se stroški amortizacije ne obračunavajo, pač pa se prizna strošek v
višini 0,97% letno za amortizacijo vlaganj, potrebnih zaradi podaljšanja dobe
koristnosti stanovanja.
Stroški financiranja znašajo največ 1,50%
od vrednosti stanovanja letno.
Seštevek najvišjih stopenj posameznih
elementov najemnine je zgornja letna stopnja neprofitne najemnine, ki znaša
največ 4,68% od vrednosti stanovanja.
Struktura
najvišje letne stopnje neprofitne najemnine v odstotkih


Elementi najemnine

Stanovanja stara do 60 let (v%)

Stanovanja stara nad 60 let (v%)


stroški vzdrževanja

do 1,11

do 1,81


stroški za
  opravljanje upravniških storitev

do 0,40

do 0,40


amortizacija

do 1,67

do 0,97


stroški financiranja

do 1,50

do 1,50


Skupaj

do 4,68

do 4,68


IV. NAČIN IZRAČUNA NAJEMNINE
4. člen
Osnova za izračun neprofitne najemnine je
vrednost stanovanja, ugotovljena na podlagi pravilnika o merilih za
ugotavljanje vrednosti stanovanj in stanovanjskih stavb iz 116. člena
stanovanjskega zakona (Uradni list RS, št. 69/03, v nadaljevanju: zakon).
Vrednost stanovanja se izračuna po
naslednji enačbi:
Vrednost stanovanja = število točk x
vrednost točke x uporabna površina x vpliv velikosti stanovanja (korekcijski
faktor) x vpliv lokacije stanovanja.
5. člen
Število točk, uporabna površina in vpliv
velikosti stanovanja so razvidni iz zapisnikov o ugotovitvi vrednosti stanovanj
po pravilniku o merilih za ugotavljanje vrednosti stanovanj in stanovanjskih
stavb iz prvega odstavka prejšnjega člena.
6. člen
Vrednost točke za izračun neprofitnih
najemnin je 2,63 EUR, preračunana v tolarsko protivrednost po srednjem tečaju
Banke Slovenije na dan izračuna najemnine.
V. VPLIV LOKACIJE
7. člen
Vpliv lokacije na višino najemnine lahko na
svojem območju določi občina z odlokom in lahko znaša največ 30% od neprofitne
najemnine. Občina lahko na svojem območju določi različen vpliv lokacije za
posamezna območja. Vpliv lokacije lahko zaračunavajo lastniki neprofitnih
stanovanj, katerih stanovanja se nahajajo na teritoriju občine, ki je z odlokom
določila vpliv lokacije.
V tem primeru se vrednost stanovanja
pomnoži z ustreznim količnikom zaradi vpliva lokacije, ki pa ne sme biti višji
kot 1,3. Če vpliv lokacije z odlokom ni določen, se upošteva količnik 1.
8. člen
Merila, ki vplivajo na višjo najemnino
zaradi lokacije in jih občina natančneje opredeli z odlokom, so:
-      
velikost mesta oziroma naselja, ki se opredeli
s številom prebivalcev;
-      
prometne povezave obravnavanega mesta ali
naselja z ostalimi mesti ali naselji, pri čemer se upošteva vrsta povezave (cestna,
železniška povezava, javni mestni in primestni promet) in kapaciteta teh
povezav;
-      
oddaljenost stanovanja od središča mesta ali
naselja, pri čemer se upošteva čas in stroške prevoza, ki so odvisni predvsem
od kakovosti prometnic, prometnih sredstev in razpoložljivosti ter časovne
dostopnosti javnega prometa;
-      
opremljenost z infrastrukturo oziroma komunalna
opremljenost, izražena z možnostjo, da se obstoječe sekundarno omrežje takoj
priključi na obstoječe primarne vode vodovoda, toplovoda, plinovoda, kanalizacijskega
kolektorja, razdelilne transformatorske postaje in kabelske televizije;
-      
oddaljenost od virov emisij in motnje zaradi
hrupa, ki lahko nastanejo zaradi bližine železniške proge, regionalne ceste,
gospodarskih objektov in podobno;
-      
bližina zelenih površin, kot so objekti za
šport, rekreacijo in prosti čas (športna igrišča na prostem, javna otroška
igrišča, parki in naravne zelene površine);
-      
bližina kulturnih in infrastrukturnih objektov,
kot so stavbe namenjene kulturi in razvedrilu, muzeji, upravni objekti,
izobraževalni, trgovski, zdravstveni objekti in podobno;
-      
atraktivnost lokacije se upošteva, če se
stanovanje nahaja na lokaciji, v kateri tržne cene stanovanj bistveno presegajo
povprečne tržne cene stanovanj v teh občinah, ali če gre za stanovanja v
obmorskih in drugih turističnih središčih.
9. člen
Mesečna neprofitna najemnina se izračuna po
naslednjem obrazcu:
vrednost stanovanja x letna stopnja
najemnine: 12 mesecev.
10. člen
Najemnina se plačuje do 15. dne v mesecu za
tekoči mesec, če ni z najemno pogodbo določeno drugače.
Od najemnine, ki ni plačana v roku iz
prejšnjega odstavka, se od poteka roka naprej plačajo zakonite zamudne obresti,
če ni z najemno pogodbo določeno drugače.
VI. UPRAVIČENCI DO SUBVENCIONIRANE NAJEMNINE
11. člen
Upravičenci do subvencionirane najemnine so
najemniki, ki izpolnjujejo dohodkovne cenzuse iz prvega odstavka 121. člena
zakona in ostale premoženjske pogoje, če so:
-      
najemniki neprofitnih stanovanj,
-      
najemniki namenskih najemnih stanovanj do
višine neprofitnih najemnin,
-      
najemniki bivalnih enot, namenjenih začasnemu
reševanju stanovanjskih potreb socialno ogroženih oseb,
-      
najemniki tržnega stanovanja, ki izpolnjujejo
pogoje iz 121.a člena Stanovanjskega zakona, ali 
-      
hišniki, ki še prebivajo v hišniških
stanovanjih na podlagi ustreznega akta in glede hišniških opravil izpolnjujejo
pogoje iz prvega odstavka 40. člena Zakona o spremembah in dopolnitvah
Stanovanjskega zakona (Uradni list RS, št. 57/08).
Organ občinske uprave, pristojen za
stanovanjske zadeve (v nadaljevanju: organ občinske uprave), lahko skladno z
občinskim stanovanjskim programom dodeli subvencijo najemnikom tržnih stanovanj
tudi po devetem odstavku 121. člena zakona.
VII. UGOTAVLJANJE DOHODKA IN PREMOŽENJSKEGA STANJA
12. člen
Dohodek in premoženjsko stanje najemnika in
oseb, ki so navedene v najemni pogodbi, se ugotavlja na način, kot velja za
ugotavljanje upravičenosti do denarne socialne pomoči po zakonu o socialnem
varstvu (Uradni list RS, št. 54/92, 13/93, 42/94 – odl. US, 1/99, 41/99, 36/00,
54/00, 26/01, 6/02 in 110/02).
Dohodek in premoženjsko stanje iz
prejšnjega odstavka sestavljajo viri, ki so navedeni v Prilogi št. 1, ki je
sestavni del te uredbe. (prenehal
veljati)
Vloga za subvencionirano najemnino se na
predpisanem obrazcu, navedenem v Prilogi št. 1, predloži organu občinske uprave
v občini, kjer se stanovanje nahaja. (prenehal
veljati)
VIII. POSTOPEK UGOTAVLJANJA VIŠINE SUBVENCIONIRANE NAJEMNINE
13. člen
Če dohodek najemnika in oseb, navedenih v
najemni pogodbi (v nadaljevanju: dohodek najemnika), pade pod mejo, določeno v
prvem in drugem odstavku 121. člena zakona, in če so izpolnjeni tudi ostali
premoženjski pogoji v skladu s predpisi o socialnem varstvu, organ v postopku
ugotovi pripadajočo subvencijo najemnine. 
Pri ugotavljanju višine subvencije
najemnine se upošteva mesečna najemnina brez vpliva lokacije, izračunana na
način, kot je določeno v 9. členu te uredbe.
Za izračun subvencionirane najemnine se
upošteva dejanska površina stanovanja, vendar ne večja kot znaša primerna
površina glede na število oseb po pravilniku o dodeljevanju neprofitnih stanovanj
v najem iz 87. člena zakona.
Če je obračunana (pogodbena) najemnina
nižja od najvišje dovoljene neprofitne najemnine, se subvencija prizna od
dejanske neprofitne najemnine.
Subvencija se določi za vsakega najemnika
posebej, glede na njegovo socialno in premoženjsko stanje, vendar največ v
višini 80% neprofitne najemnine, določene v tretjem in četrtem odstavku tega
člena.
Subvencije se obračunavajo po enotnem
računalniškem programu.
13.a člen
Subvencija k plačilu tržne najemnine za
najemnike iz četrte in pete alinee prvega odstavka 11. člena te uredbe
predstavlja razliko med priznano tržno najemnino v skladu s pravilnikom iz 26.i
člena Zakona o nacionalni stanovanjski varčevalni shemi in subvencijah mladim
družinam za prvo reševanje stanovanjskega vprašanja (Uradni list RS, št. 96/07
– uradno prečiščeno besedilo) oziroma med dejansko tržno najemnino, kadar je ta
nižja od priznane tržne najemnine, in sicer za primerno velikost stanovanja v
skladu s tretjim odstavkom 121. člena zakona, in priznano neprofitno najemnino
v skladu s tretjim odstavkom 121.b člena zakona.
Dejanska tržna najemnina (DTN) je izražena
v eur/m² in se izračuna po naslednji formuli:
DTN = N/PS,
pri
čemer je:
N = najemnina iz najemne
pogodbe;
PS = površina stanovanja iz
najemne pogodbe.
Subvencija iz prvega odstavka tega člena se
izračuna po naslednjih formulah:
a)  (PTN – PNN) X PS = subvencija k plačilu tržne najemnine ali
b)  (DTN – PNN) X PS = subvencija k plačilu tržne najemnine,
pri
čemer je:
-      
PTN: priznana tržna najemnina iz 8. člena
Pravilnika o podrobnejših pogoji, merilih in postopku za dodelitev subvencij
mladim družinam za najem tržnih stanovanj (Uradni list RS, št. 66/07 in
40/12 – ZUJF);
-      
PNN: priznana neprofitna najemnina iz tretjega
odstavka 121.b člena zakona;
-      
PS: dejanska površina stanovanja, vendar ne
večja kot znaša primerna površina stanovanja glede na število uporabnikov po
določbi 14. člena Pravilnika o dodeljevanju neprofitnih stanovanj v najem
(Uradni list RS, št. 14/04, 34/04, 62/06, 11/09, 81/11 in 47/14);
-      
DTN: dejanska tržna najemnina iz prejšnjega odstavka.
14. člen
O upravičenosti najemnika do
subvencionirane najemnine odloči organ občinske uprave z odločbo v 30 dneh po
vložitvi popolne vloge. Vloga je popolna, ko vlagatelj odda izpolnjen obrazec
iz Priloge št. 1 in vse listine, ki jih mora priložiti vlagatelj sam. Po en
izvod odločbe prejmejo najemnik, lastnik stanovanja in pristojni občinski
organ. (prenehal
veljati)
Ne glede na prejšnji odstavek lahko
najemnik stanovanja med letom ponovno zaprosi za izračun pripadajoče
subvencije, če se mu med letom najemnina poveča zaradi postopne uveljavitve
neprofitne najemnine skladno z 21. členom te uredbe ali če se socialni položaj
najemnika ali oseb, navedenih v najemni pogodbi, poslabša. (prenehal
veljati)
Upravičencem iz prve, druge in tretje
alinee prvega odstavka 11. člena te uredbe lastnik stanovanja zniža najemnino
za znesek subvencije, naveden v odločbi, organ občinske uprave pa lastniku
stanovanja mesečno nakazuje izračunani znesek subvencije. Upravičencem iz
četrte in pete alinee prvega odstavka 11. člena te uredbe pa organ občinske
uprave mesečno nakazuje sredstva na njihov osebni račun.
IX. PRAVICE IN DOLŽNOSTI NAJEMNIKOV
15. člen
Najemnik je upravičen do subvencionirane
najemnine za obdobje enega leta, ki začne teči z naslednjim mesecem, ko je bila
odločba o upravičenosti izdana. 
Ne glede na prejšnji odstavek pripada
subvencija upravičencem iz četrte in pete alinee prvega odstavka 11. člena te
uredbe najdalj do izteka najemne pogodbe, če se le-ta izteče pred potekom
enoletnega roka.
16. člen
(prenehal
veljati)
17. člen
(prenehal
veljati)
18. člen
Najemnik lahko ponovno vloži vlogo za
subvencijo dva meseca pred potekom dobe, za katero je bila izdana odločba o
upravičenosti do subvencije, zaradi nepretrganega prejemanja subvencije.

Priloga 1: (prenehala
veljati)

Uredba o metodologiji za oblikovanje najemnin
v neprofitnih stanovanjih ter merilih in postopku za uveljavljanje
subvencioniranih najemnin (Uradni list RS, št. 131/03)
vsebuje naslednje prehodne in končne določbe:
»X. PREHODNE IN KONČNE DOLOČBE
19. člen
Neprofitne najemnine, ki so bile oblikovane
skladno z odlokom o metodologiji za oblikovanje najemnin v neprofitnih
stanovanjih (Uradni list RS, št. 23/00, 96/01 in 29/03 – odl. US, v
nadaljevanju: odlok o metodologiji) največ v višini 3,81% oziroma 2,54% od
vrednosti stanovanj, in najemnine za stanovanja, ki so bila vrnjena po zakonu,
ki ureja denacionalizacijo, in so zasedena s prejšnjimi imetniki stanovanjske
pravice, se dvigujejo postopoma, dokler ne dosežejo stopnje, določene v petem
odstavku 3. člena te uredbe.
Postopen dvig neprofitnih najemnin se
izvede kot je razvidno iz naslednje preglednice:
Postopen dvig
neprofitnih najemnin


Leto

Najemnina

Najemnina


 

(v% od vrednosti stanovanja)

(v% od vrednosti stanovanja)


2004 –dosedanji
  predpisi

3,81

2,54


1. 1. 2005

3,81

3,81


30. 6. 2005

4,03

4,03


31. 12. 2005

4,25

4,25


30. 6. 2006

4,46

4,46


31. 12. 2006

4,68

4,68


20. člen
Znižane najemnine, ki so jih lastniki
stanovanj smeli zaračunavati socialnim upravičencem skladno z zakonom o
spremembah in dopolnitvah stanovanjskega zakona (Uradni list RS, št. 1/00) in
odlokom o metodologiji, se povišajo postopno, dokler ne dosežejo vrednosti,
določene v petem odstavku 3. člena te uredbe, in sicer po naslednji dinamiki:
Postopen dvig
znižanih najemnin


Leto

Najemnina

Najemnina


 

(v% od vrednosti stanovanja)

(v% od vrednosti stanovanja)


2004-dosedanji
  predpisi

1,91

2,31


1. 1. 2005

2,31

2,31


30. 6. 2005

2,90

2,90


31. 12. 2005

3,49

3,49


30. 6. 2006

4,08

4,08


31. 12. 2006

4,68

4,68


21. člen
Lastniki neprofitnih stanovanj, ki so
skladno z odlokom o metodologiji smeli zaračunavati najemnine po stopnji 5,08%
od vrednosti stanovanj, smejo s 1. januarjem 2005 najemnikom zaračunavati
najemnine največ po stopnji 4,68 od vrednosti stanovanja.
22. člen
Odločbe o upravičenosti do plačila znižane
neprofitne najemnine na podlagi 63. člena stanovanjskega zakona (Uradni list
RS, št. 18/91, 19/91, 13/93 – odl. US, 9/94, 21/94, 22/94 – odl. US, 29/95 –
ZPDF, 23/96, 24/96 – odl. US, 44/96 – odl. US, in 1/00, 22/00 – ZJS, 87/02 –
SPZ in 29/03 – odl. US) se za leto 2004 izdajo le za obdobje do 31. 12. 2004.
Upravičenci do povečane denarne socialne
pomoči za višino neprofitne najemnine na podlagi 22. člena zakona o spremembah
in dopolnitvah zakona o socialnem varstvu (Uradni list RS, št. 26/01) prejemajo
omenjeno povečanje največ za obdobje do 31. 12. 2004, s 1. 1. 2005 pa lahko
uveljavljajo pravice skladno z zakonom in to uredbo.
23. člen
Ta uredba začne veljati 1. 1. 2004,
uporabljati pa se začne 1. januarja 2005, razen 22. člena, ki se začne
uporabljati s 1. 1. 2004.«.

Uredba o spremembi Uredbe o metodologiji za
oblikovanje najemnin v neprofitnih stanovanjih ter merilih in postopku za
uveljavljanje subvencioniranih najemnin (Uradni list RS, št. 142/04) črta 20. člen uredbe:
»20. člen
(črtan)«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2005.«.

Uredba o spremembah in dopolnitvah Uredbe o
metodologiji za oblikovanje najemnin v neprofitnih stanovanjih ter merilih in
postopku za uveljavljanje subvencioniranih najemnin (Uradni list RS, št. 99/08) vsebuje naslednjo končno določbo:
»8. člen
Ta uredba prične veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2009.«.

Zakon o uveljavljanju pravic iz javnih
sredstev - ZUPJS (Uradni list RS, št. 62/10) v zvezi z delnim prenehanjem
veljavnosti četrte alinee prvega odstavka 11. člena, prenehanjem veljavnosti
drugega in tretjega odstavka 12. člena, delnim prenehanjem veljavnosti prvega
odstavka 13. člena, prenehanjem veljavnosti prvega in drugega odstavka 14.
člena, prenehanjem veljavnosti drugega stavka prvega odstavka 15. člena,
prenehanjem veljavnosti 16. člena, prenehanjem veljavnosti 17. člena in prenehanjem
veljavnosti priloge uredbe določa:
»62. člen
(1) Z uveljavitvijo tega zakona prenehajo
veljati: 
[…]
8.    
v Uredbi o metodologiji za oblikovanje najemnin v neprofitnih
stanovanjih ter merilih in postopku za uveljavljanje subvencioniranih najemnin
(Uradni list RS, št. 131/03, 142/04 in 99/08) besedilo »plačujejo najemnino,
višjo od priznane neprofitne najemnine, in« v četrti alineji prvega odstavka
11. člena, drugi in tretji odstavek 12. člena, besedilo »občinske uprave« v
prvem odstavku 13. člena, prvi in drugi odstavek 14. člena, drugi stavek prvega
odstavka 15. člena, 16. člen, 17. člen in priloga;
[…]«;
ter vsebuje naslednjo končno določbo:
»65. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011, razen določb o državni štipendiji, znižanem plačilu vrtca, o subvenciji
malice za učence in dijake, subvenciji kosila za učence ter o subvenciji
prevozov za dijake in študente, ki se začnejo uporabljati 1. septembra 2011. 
(2) Ne glede na prejšnji odstavek se 1.
točka prvega odstavka 17. člena tega zakona ne uporablja do vzpostavitve zbirke
podatkov o vrednosti nepremičnin.«.

Uredba o dopolnitvi Uredbe o metodologiji za
oblikovanje najemnin v neprofitnih stanovanjih ter merilih in postopku za
uveljavljanje subvencioniranih najemnin (Uradni list RS, št. 79/15)
vsebuje naslednjo prehodno in končno določbo:
»PREHODNA IN KONČNA DOLOČBA 
2. člen 
Postopki, začeti pred začetkom uporabe te
uredbe, se končajo v skladu z Uredbo o metodologiji za oblikovanje najemnin v
neprofitnih stanovanjih ter merilih in postopku za uveljavljanje
subvencioniranih najemnin (Uradni list RS, št. 131/03, 142/04, 99/08 in
62/10 – ZUPJS).
3. člen 
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2016.«.

Uredba o spremembi Uredbe o metodologiji za
oblikovanje najemnin v neprofitnih stanovanjih ter merilih in postopku za
uveljavljanje subvencioniranih najemnin (Uradni list RS, št. 91/15)
vsebuje naslednjo prehodno in končno določbo:
»PREHODNA IN KONČNA DOLOČBA 
2. člen 
Postopki, začeti pred začetkom uporabe te
uredbe, se končajo v skladu z Uredbo o metodologiji za oblikovanje najemnin v
neprofitnih stanovanjih ter merilih in postopku za uveljavljanje
subvencioniranih najemnin (Uradni list RS, št. 131/03, 142/04, 99/08 in
62/10 – ZUPJS).
3. člen 
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2016.«.