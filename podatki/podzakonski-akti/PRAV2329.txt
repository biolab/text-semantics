I. SPLOŠNE DOLOČBE
1. člen
(vsebina)
Ta pravilnik podrobneje določa izvajanje
Zakona o trošarinah (Uradni list RS, št. 97/10 – uradno prečiščeno besedilo,
48/12 in 109/12; v nadaljnjem besedilu: ZTro).
2. člen
(obseg obdavčitve pri uvozu)
(1) Uvoz trošarinskih izdelkov v skladu z
drugim odstavkom 2. člena ZTro je vsak zakonit ali nezakonit vnos trošarinskih
izdelkov v Evropsko skupnost (v nadaljnjem besedilu: Skupnost) iz tretje
države, tretjega ozemlja v smislu petega odstavka 2. člena ZTro ali iz
Kanalskih otokov, ne glede na namen njihovega vnosa.
(2) Kot nezakonit uvoz trošarinskih
izdelkov v smislu 2. točke prvega odstavka 16. člena ZTro se šteje vsako ravnanje,
zaradi katerega v skladu s carinskimi predpisi nastane obveznost za plačilo
uvoznih dajatev oziroma bi lahko nastala, če bi bila predpisana.
II. NASTANEK TROŠARINSKE OBVEZNOSTI
3. člen
(nastanek trošarinske obveznosti pri
uvozu)
(1) V skladu z 2. točko prvega odstavka 5. člena
ZTro nastane pri uvozu trošarinska obveznost istočasno, ko nastane obveznost
obračuna carinskega dolga v skladu s carinskimi predpisi, razen če je blago
neposredno po uvozu vneseno v trošarinsko skladišče, obrat oproščenega uporabnika
ali odpremljeno s strani pooblaščenega uvoznika.
(2) Če bi obveznost obračuna carinskega
dolga morala nastati v skladu s carinskimi predpisi, pa ne nastane, ker je za
zadevno blago predpisana stopnja uvoznih dajatev "prosto", se
smiselno uporabi določba prejšnjega odstavka.
(3) Prosta carinska cona se šteje za prosto
cono, opredeljeno v skladu s carinskimi predpisi.
(4) Določbe ZTro, ki se nanašajo na
obravnavo trošarinskih izdelkov v prostih carinskih conah, se uporabljajo tudi
za obravnavo trošarinskih izdelkov v prostih skladiščih.
III. REŽIM ODLOGA PLAČILA TROŠARINE
4. člen
(posebni pogoji za odlog plačila
trošarine)
(1) Odlog plačila trošarine za trošarinske
izdelke, za katere je po vnosu na carinsko območje začet postopek aktivnega
oplemenitenja po sistemu odloga ali postopek predelave pod carinskim nadzorom,
je mogoč samo, če se dovoljeni proizvodni postopki opravljajo v trošarinskem
skladišču ali v obratu oproščenega uporabnika.
(2) (črtan).
IV. TROŠARINSKI DOKUMENT
5. člen
(trošarinski dokument)
(1) Trošarinski dokument mora biti v skladu
s drugim odstavkom 8. člena ZTro izstavljen v 5 izvodih, in sicer:
-      
izvod številka 1 obdrži pošiljatelj;
-      
izvodi številka 2, 3 in 4 spremljajo pošiljko do prejemnika oziroma v
primeru izvoza trošarinskih izdelkov do izstopnega carinskega organa, ki
preveri pošiljko in na vseh izvodih potrdi prejem pošiljke ter obdrži izvod
številka 2;
-      
izvod številka 3 predloži prejemnik nemudoma še v potrditev svojemu
nadzornemu carinskemu organu, ta ga potrdi in vrne prejemniku;
-      
izvod številka 4 prejemnik predloži svojemu nadzornemu carinskemu organu
skupaj z izvodom številka 3;
-      
izvod številka 5 pošiljatelj najkasneje ob odpremi pošlje svojemu
nadzornemu carinskemu organu.
(2) Pri gibanju trošarinskih izdelkov
znotraj Republike Slovenije se ne uporablja izvod številka 5 in prejemniku trošarinskih izdelkov izvoda številka 3 ni potrebno predložiti v potrditev svojemu
nadzornemu carinskemu organu.
(3) Trošarinski dokument iz prvega odstavka
tega člena mora biti izpolnjen s tiskanimi črkami tako, da vnešenih podatkov ni
mogoče brisati in črtati. Vsako prazno polje mora biti prečrtano tako, da ni
mogoče ničesar dopisati.
(4) Obrazec trošarinskega dokumenta iz
prejšnjega odstavka je Priloga 1 tega pravilnika in je njegov sestavni del.
6. člen
(črtan)
6.a člen
(elektronski trošarinski dokument)
(1) V zvezi z računalniškimi postopki
za gibanje trošarinskih izdelkov pod režimom odloga plačila trošarine se glede:
-      
strukture in vsebine elektronskih sporočil, ki se izmenjajo prek
računalniško podprtega sistema,
-      
pravil in postopkov, ki jih je treba upoštevati pri izmenjavi sporočil iz
prejšnje alineje, in
-      
strukture papirnih dokumentov, ko računalniško podprti sistem ni na
voljo,
uporablja Uredba Komisije (ES) št. 684/2009 z
dne 24. julija 2009 o izvajanju Direktive Sveta 2008/118/ ES v zvezi z računalniškimi
postopki za gibanje trošarinskega blaga pod režimom odloga plačila trošarine
(UL L št. 197 z dne 29. 7. 2009, str. 24; v nadaljnjem besedilu: Uredba
684/2009/ES).
(2) Med neobveznimi podatki, ki jih
določa Uredba 684/2009/ES, mora pošiljatelj v elektronskem trošarinskem
dokumentu izpolniti tudi:
-      
podatkovni element 12 b – identifikacijska številka za DDV,
-      
skupino podatkov 15 (a-g) – gospodarski subjekt: prvi prevoznik,
-      
podatkovni element 16 f – dodatne informacije, s podatki o kraju
pretovora in nazivu novega prevoznika v primeru če se več pošiljk združi skupaj
na eno prevozno sredstvo (zbirni prevoz).
7. člen
(poenostavljen trošarinski dokument in
njegova uporaba)
(1) Če se gibanje trošarinskih izdelkov pod
režimom odloga plačila trošarine opravlja med trošarinskimi skladišči istega imetnika
trošarinskega dovoljenja v Republiki Sloveniji ali kadar gre za večkratno
odpošiljanje istemu prejemniku trošarinskih izdelkov v Republiki Sloveniji,
lahko prevoz trošarinskih izdelkov spremlja poenostavljen trošarinski dokument.
(2) Za večkratno odpošiljanje trošarinskih
izdelkov istemu prejemniku v skladu z enajstim odstavkom 8. člena ZTro se šteje
postopno dobavljanje trošarinskih izdelkov na podlagi pogodbe, v kateri se
navede količina in vrsta trošarinskih izdelkov, ki se dobavljajo pod režimom
odloga plačila trošarine.
(3) Poenostavljen trošarinski dokument, ki
se uporablja za gibanje trošarinskih izdelkov na območju Republike Slovenije,
je lahko vsak komercialni dokument, ki vsebuje naslednje podatke:
-      
številko dokumenta;
-      
naziv pošiljatelja;
-      
davčno številko pošiljatelja;
-      
naziv prejemnika;
-      
davčno številko prejemnika;
-      
naziv prevoznika in registrsko številko vozila;
-      
oznako: "poenostavljen trošarinski dokument – prevoz trošarinskih
izdelkov pod režimom odloga plačila trošarine";
-      
vrsto in številko instrumenta za zavarovanje plačila trošarine;
-      
datum odpreme iz trošarinskega skladišča;
-      
odpremljene količine po vrsti trošarinskih izdelkov;
-      
datum, ko prejemnik prevzama pošiljko;
-      
prevzete količine trošarinskih izdelkov;
-      
podpis in pečat prejemnika.
(4) Poenostavljen trošarinski dokument mora
biti izstavljen v 3 izvodih, in sicer:
-      
izvod številka 1 obdrži pošiljatelj;
-      
izvoda številka 2 in 3 spremljata pošiljko do prejemnika;
-      
izvod številka 3 potrdi prejemnik in ga vrne pošiljatelju.
(5) V primerih iz desetega odstavka 8. člena
ZTro se uporablja obrazec poenostavljenega trošarinskega dokumenta, ki je
Priloga 2 tega pravilnika in je njegov sestavni del. Kot poenostavljeni
trošarinski dokument se v skladu s tem odstavkom lahko uporabi tudi komercialni
dokument, pod pogojem, da vsebuje iste podatke kot obrazec poenostavljenega
trošarinskega dokumenta, in da so posamezni podatki označeni s številko, ki
ustreza številki polja v tem obrazcu. Komercialni dokument, ki se uporablja kot
poenostavljeni trošarinski dokument v skladu s tem odstavkom, mora biti vidno
označen z izjavo: "Poenostavljeni trošarinski dokument – gibanje izdelkov,
sproščenih v porabo, znotraj Skupnosti."
(6) Poenostavljen trošarinski dokument mora
biti izpolnjen na način iz tretjega odstavka 5. člena tega pravilnika.
(7) Poenostavljen trošarinski dokument iz
tretjega odstavka tega člena se lahko uporablja le na podlagi soglasja
nadzornega organa.
V. PRENEHANJE REŽIMA ODLOGA PLAČILA TROŠARINE
8. člen
(odpustitev plačila trošarine)
(1) Za namene iz 3. točke prvega odstavka
12. člena ZTro pomeni pojem "izvoz" vsak zakonit dejanski iznos blaga
iz carinskega območja Skupnosti, razen iznosa trošarinskih izdelkov v okviru
postopka notranjega tranzita, kot je opredeljen v carinskih predpisih.
(2) Dovoljenje iz petega odstavka 12. člena
ZTro izda carinski organ imetniku trošarinskega dovoljenja oziroma oproščenemu
uporabniku na podlagi pisnega zahtevka, ki vsebuje vse podatke, potrebne za
presojo upravičenosti do odpustitve plačila trošarine.
(3) (črtan).
VI. POTRDILO O PLAČILU OZIROMA ZAVAROVANJU PLAČILA TROŠARINE
9. člen
(potrdilo)
(1) Potrdilo, ki dokazuje, da je bila
trošarina plačana v Republiki Sloveniji, oziroma dokazuje, da je bilo plačilo
trošarine zavarovano, se izda na obrazcu, ki je Priloga 3 tega pravilnika in je
njegov sestavni del.
(2) (črtan).
VII. PLAČNIKI TROŠARINE
10. člen
(plačnik trošarine pri uvozu)
(1) Uvoznik, ki je v skladu s prvim
odstavkom 17. člena ZTro plačnik trošarine, je carinski dolžnik, določen v
skladu s carinskimi predpisi.
(2) Ne glede na prejšnji odstavek je
plačnik trošarine pri uvozu blaga lahko tudi oseba, ki je v skladu z zakonom ob
uvozu predložila instrument za zavarovanje plačila uvoznih dajatev in drugih
dajatev, ki se plačujejo ob uvozu blaga, če se ta instrument za zavarovanje
nanaša tudi na zavarovanje plačila trošarine.
(3) Ne glede na prvi in drugi odstavek tega
člena je v primeru nezakonitega uvoza trošarinskih izdelkov plačnik trošarine
oseba iz 9. točke drugega odstavka 17. člena ZTro.
(4) Če glede na okoliščine posameznega
primera ni mogoče ugotoviti carinskega dolžnika v skladu s prvim odstavkom tega
člena, je plačnik trošarine pri uvozu oseba, ki je prejemnik blaga.
(5) Če je glede na okoliščine posameznega
primera mogoče več oseb opredeliti kot plačnike trošarine pri uvozu, so te
osebe solidarno odgovorne za plačilo trošarine.
VIII. TROŠARINSKO SKLADIŠČE
11. člen
(proizvodnja trošarinskih izdelkov)
(1) V trošarinskem skladišču se lahko
proizvajajo, obdelujejo, predelujejo in dodelujejo samo trošarinski izdelki, drugi
izdelki pa le v primeru, če so stranski proizvod te dejavnosti. Zadrževanje
drugih izdelkov v trošarinskem skladišču je dovoljeno le s posebnim dovoljenjem
carinskega organa.
(2) V trošarinskem skladišču se lahko
zadržujejo samo tiste surovine in polizdelki, ki so potrebni za proizvodnjo,
obdelovanje, predelovanje in dodelovanje trošarinskih izdelkov. Zadrževanje
drugih surovin oziroma polizdelkov v trošarinskem skladišču je dovoljeno le s
posebnim dovoljenjem carinskega organa.
(3) V istem trošarinskem skladišču se lahko
proizvaja samo ena skupina trošarinskih izdelkov, in sicer: skupina energentov,
skupina alkohola in alkoholnih pijač ali skupina tobačnih izdelkov.
12. člen
(skladiščenje trošarinskih izdelkov)
(1) V trošarinskem skladišču se lahko skladišči
več skupin trošarinskih izdelkov, pod pogojem, da se skladiščijo ločeno, glede
na skupino in vrsto trošarinskega izdelka. Zadrževanje drugih izdelkov je
dovoljeno le s posebnim dovoljenjem carinskega organa.
(2) V trošarinskem skladišču, kjer več imetnikov
trošarinskih dovoljenj skladišči trošarinske izdelke, morajo biti prostori
ločeni; v prostoru, kjer posamezni imetnik trošarinskega dovoljenja skladišči
več skupin trošarinskih izdelkov, morajo biti trošarinski izdelki ločeni po
skupinah in vrstah.
(3) Ne glede na prejšnji odstavek lahko,
kadar to zahtevajo tehnološke posebnosti skladišča, carinski organ odobri, da
se trošarinski izdelki skladiščijo skupaj, vendar le, če gre za enakovrstne
trošarinske izdelke.
(4) Trošarinski izdelki se štejejo za enakovrstne
v skladu s prejšnjim odstavkom, če so razvrščeni v isto štirimestno postavko kombinirane
nomenklature carinske tarife, imajo enako trgovsko kvaliteto in so enakih
tehničnih karakteristik.
(5) V primeru iz tretjega odstavka tega
člena so imetniki trošarinskih dovoljenj solidarno odgovorni za plačilo trošarine
in izpolnjevanje drugih obveznosti iz trošarinskega dovoljenja.
(6) V trošarinskem skladišču enega imetnika
trošarinskega dovoljenja je dovoljeno skladiščiti trošarinske izdelke ene ali
več oseb, ki niso imetniki trošarinskih dovoljenj s posebnim dovoljenjem
carinskega organa.
(7) Posebno dovoljenje se izda imetniku
trošarinskega dovoljenja, ki je odgovoren za izponjevanje vseh obveznosti iz
trošarinskega dovoljenja, vključno s plačilom trošarine.
13. člen
(posebno dovoljenje)
(1) Posebno dovoljenje iz prvega in drugega
odstavka 11. člena in iz prvega in šestega odstavka 12. člena tega pravilnika
lahko carinski organ izda le, če so izpolnjeni naslednji pogoji:
-      
ni ogrožen trošarinski nadzor v trošarinskem skladišču;
-      
imetnik trošarinskega skladišča nudi vsa potrebna jamstva za pravilno
izvajanje obveznosti, ki izhajajo iz ZTro in iz tega pravilnika.
(2) Carinski organ določi posebne ukrepe
trošarinskega nadzora ob izdaji dovoljenja po tem členu.
14. člen
(tehnični pogoji za trošarinsko skladišče)
(1) V trošarinskem skladišču je lahko samo
oprema, ki je potrebna za opravljanje trošarinske dejavnosti.
(2) Trošarinsko skladišče mora biti
opremljeno z merili za ugotavljanje fizikalnih količin v predpisanih merskih enotah
za posamezne trošarinske izdelke. Merila so lahko samostojna ali pa so povezana
z drugo opremo, ki je nameščena v trošarinskem skladišču. Namestitev meril mora
biti v takem obsegu, da je ugotavljanje količin zagotovljeno tako za trošarinske
izdelke, ki so vmesni proizvodi trošarinskih dejavnosti, kakor tudi za
proizvedene končne izdelke ter za izdelke, ki zapuščajo trošarinsko skladišče.
Merila morajo imeti odobritev tipa in morajo biti overovljena s strani
ministrstva, pristojnega za meroslovje.
15. člen
(ocena pričakovane količinske odpreme)
Imetnik trošarinskega skladišča mora ob
koncu vsakega leta oceniti pričakovano količinsko odpremo po posameznih
trošarinskih izdelkih za naslednje koledarsko leto in jo najkasneje do konca
marca naslednjega leta predložiti pristojnemu carinskemu organu.
IX. DOVOLJENJA
16. člen
(vloga za izdajo trošarinskega dovoljenja)
(1) Vložnik vloži vlogo za izdajo
trošarinskega dovoljenja pri carinskem uradu, ki je krajevno pristojen glede na
sedež vložnika.
(2) Vloga mora vsebovati zlasti:
1.    
podatke o vložniku, in sicer: firmo, sedež in naslov, podatke o številu
in lokaciji poslovnih in drugih prostorov, ki se uporabljajo za opravljanje
dejavnosti in pridobivanje dohodkov; podatke o prostorih, ki so predvideni za
trošarinsko skladišče; matično in davčno številko zavezanca;
2.    
podrobnejši opis trošarinske dejavnosti z navedbo vrste postopkov, ki se
bodo opravljali v trošarinskem skladišču;
3.    
vrsto trošarinskih izdelkov po tarifnih oznakah kombinirane nomenklature
carinske tarife, za katero se zahteva trošarinsko dovoljenje;
4.    
podatke o običajnem obsegu ali predvidenem obsegu proizvedenih ali
skladiščenih količin trošarinskih izdelkov po posameznih vrstah za obdobje 12
mesecev;
5.    
podatke o običajnem obsegu ali bodočem obsegu proizvedenih ali
skladiščenih količin trošarinskih izdelkov, ki predstavljajo vhodne elemente
trošarinske dejavnosti, po posameznih vrstah za obdobje 12 mesecev;
6.    
podatke o običajnem ali predvidenem obsegu proizvedenih ali skladiščenih
količin trošarinskih izdelkov, ki predstavljajo vmesne izdelke trošarinske
dejavnosti, po posameznih vrstah za obdobje 12 mesecev;
7.    
podatke o običajnem ali bodočem obsegu proizvedenih ali skladiščenih
količin trošarinskih izdelkov, ki predstavljajo končne izdelke trošarinske dejavnosti,
po posameznih vrstah za obdobje 12 mesecev;
8.    
podatke o opremi, potrebni za opravljanje trošarinske dejavnosti;
9.    
podatke o listinah, iz katerih so razvidni normativi porabe posameznih
vrst trošarinskih izdelkov, po vrstah proizvodnje trošarinskih izdelkov;
10.  podatke
o primanjkljaju v proizvodnji in skladiščenju, po posameznih vrstah
trošarinskih izdelkov;
11.  opis
dela računovodskega sistema;
12.  način
odpremljanja trošarinskih izdelkov iz trošarinskega skladišča, po vrstah
odpreme in količinah odpremljenih trošarinskih izdelkov, po posameznih načinih
odpreme (kot npr. cestni prevoz, železniški, ladijski, letalski: lastni, tuj;
po ceveh; v cisternah, v steklenicah, v sodih ipd.);
13.  izjavo,
da vložnik vodi poslovne knjige po sistemu dvostavnega knjigovodstva in
potrdilo davčnega organa, da redno izpolnjuje davčne obveznosti, ki ne sme biti
starejše od 30 dni;
14.  izjavo,
da zoper vložnika ni začet postopek stečaja ali likvidacije;
15.  izjavo
o instrumentu za zavarovanje plačila trošarine, ki bo predložen pred začetkom
poslovanja;
16.  ime
osebe, ki bo odgovorna za delovanje trošarinskega skladišča, z overjenim
podpisom in ime namestnika z overjenim podpisom;
17.  ime
osebe pri pravni osebi, z overjenim podpisom, in ime namestnika z overjenim
podpisom, če je imetnik trošarinskega dovoljenja sklenil pogodbo o upravljanju
trošarinskega skladišča z drugo osebo;
18.  izjavo,
da vložnik izpoljnjuje pogoje za elektronsko izmenjavo podatkov;
19.  navedbo
odgovornih oseb za podpisovanje trošarinskih dokumentov.
17. člen
(veljavnost trošarinskega dovoljenja)
(1) Trošarinsko dovoljenje se izda za
nedoločen čas.
(2) Šteje se, da trošarinsko dovoljenje ne
velja, če carinski organ ne razpolaga z ustreznim instrumentom za zavarovanje
plačila trošarine.
(3) Carinski organ najmanj enkrat v obdobju
24 mesecev preveri, ali imetnik trošarinskega dovoljenja še izpolnjuje
predpisane pogoje.
17.a člen
(vloga za izdajo dovoljenja začasno
pooblaščenemu prejemniku)
Vložnik vloži vlogo za izdajo dovoljenja za
začasno pooblaščenega prejemnika na obrazcu TRO-ZPP, ki je Priloga 12 tega
pravilnika in je njegov sestavni del.
18. člen
(vloga za izdajo dovoljenja poblaščenemu
prejemniku)
(1) Vložnik vloži vlogo za izdajo
dovoljenja iz prvega odstavka 29.a člena ZTro pri carinskem uradu, ki je
krajevno pristojen glede na sedež vložnika.
(2) Vloga mora vsebovati zlasti:
1.    
podatke o vložniku, in sicer: firmo, sedež in naslov; matično in davčno
številko;
2.    
vrsto trošarinskih izdelkov po tarifnih oznakah kombinirane nomenklature
carinske tarife, ki jih bo prejemal v okviru opravljanja svoje dejavnosti za
katero zahteva dovoljenje;
3.    
podatke o predvidenem obsegu / količini trošarinskih izdelkov po
posameznih vrstah, ki jih bo prejel v obdobju 12 mesecev;
4.    
opis dela računovodskega sistema;
5.    
način odpremljanja trošarinskih izdelkov (kot npr. cestni prevoz,
železniški, ladijski, letalski: lastni, tuj; po ceveh; v cisternah, v
steklenicah, v sodih ipd.);
6.    
izjavo, da vložnik vodi poslovne knjige po sistemu dvostavnega
knjigovodstva in potrdilo davčnega organa, da redno izpolnjuje davčne
obveznosti, ki ne sme biti starejše od 30 dni;
7.    
izjavo, da zoper vložnika ni začet postopek stečaja ali likvidacije;
8.    
izjavo o instrumentu za zavarovanje plačila trošarine, ki bo predložen
pred začetkom poslovanja;
9.    
ime osebe, ki bo odgovorna za poslovanje, z overjenim podpisom, in ime
namestnika z overjenim podpisom;
10.  izjavo,
da vložnik izpoljnjuje pogoje za elektronsko izmenjavo podatkov;
11.  navedbo
odgovornih oseb za podpisovanje trošarinskih dokumentov.
19. člen
(vloga za izdajo dovoljenja davčnemu
zastopniku)
(1) Vložnik vloži vlogo za izdajo
dovoljenja iz prvega odstavka 29.c člena ZTro pri carinskem uradu, ki je
krajevno pristojen glede na sedež vložnika.
(2) Vloga mora vsebovati zlasti:
1.    
podatke o vložniku, in sicer: firmo, sedež in naslov; matično in davčno
številko;
2.    
podatke o imetniku trošarinskega skladišča iz druge države članice, v
imenu katerega bo posloval v Sloveniji ter njegovo pooblastilo vložniku za
zastopanje;
3.    
vrsto trošarinskih izdelkov po tarifnih oznakah kombinirane nomenklature
carinske tarife, ki bodo predmet poslovanja;
4.    
izjavo, da vložnik vodi poslovne knjige po sistemu dvostavnega
knjigovodstva in potrdilo davčnega organa, da redno izpolnjuje davčne
obveznosti, ki ne sme biti starejše od 30 dni;
5.    
izjavo, da zoper vložnika ni začet postopek stečaja ali likvidacije;
6.    
izjavo o instrumentu za zavarovanje plačila trošarine, ki bo predložen
pred začetkom poslovanja;
7.    
ime osebe, ki bo odgovorna za poslovanje, z overjenim podpisom, in ime
namestnika z overjenim podpisom;
8.    
izjavo, da vložnik izpolnjuje pogoje za elektronsko izmenjavo podatkov;
9.    
(črtana).
19.a člen
(vloga za izdajo dovoljenja pooblaščenemu
uvozniku)
Vloga za izdajo dovoljenja iz prvega
odstavka 29.č člena ZTro mora vsebovati zlasti:
1.    
podatke o vložniku, in sicer: firmo, sedež in naslov; matično in davčno
številko;
2.    
vrsto trošarinskih izdelkov po tarifnih oznakah kombinirane nomenklature
carinske tarife, ki jih bo odpremljal v okviru opravljanja svoje dejavnosti za
katero zahteva dovoljenje;
3.    
opis delovanja računovodskega sistema;
4.    
način odpremljanja trošarinskih izdelkov (na primer cestni prevoz,
železniški, ladijski, letalski, lastni, tuj, po ceveh, v cisternah, v
steklenicah, v sodih);
5.    
izjavo, da vložnik vodi poslovne knjige po sistemu dvostavnega
knjigovodstva in potrdilo davčnega organa, da redno izpolnjuje davčne obveznosti,
ki ne sme biti starejše od 30 dni;
6.    
izjavo, da zoper vložnika ni začet postopek stečaja ali likvidacije;
7.    
izjavo o instrumentu za zavarovanje plačila trošarine, ki bo predložen
pred začetkom poslovanja;
8.    
ime osebe, ki bo odgovorna za poslovanje, z overjenim podpisom, in ime
namestnika z overjenim podpisom;
9.    
izjavo, da vložnik izpolnjuje pogoje za elektronsko izmenjavo podatkov;
10.  navedbo
odgovornih oseb za podpisovanje trošarinskih dokumentov.
20. člen
(veljavnost dovoljenja pooblaščenega
prejemnika, pooblaščenega uvoznika in davčnega zastopnika)
(1) Dovoljenje iz prvega odstavka 29.a
člena, iz prvega odstavka 29.c člena in 29.č člena  ZTro se izda za nedoločen
čas.
(2) Šteje se, da dovoljenje ne velja, če
carinski organ ne razpolaga z ustreznim instrumentom za zavarovanje plačila
trošarine.
(3) Carinski organ najmanj enkrat v obdobju
24 mesecev preveri, ali imetnik dovoljenja še izpolnjuje predpisane pogoje.
X. EVIDENCE
21. člen
(vodenje evidenc imetnika trošarinskega
dovoljenja)
(1) V evidencah trošarinskih izdelkov v
skladu s 3. točko prvega odstavka 22. člena ZTro morajo biti zagotovljeni najmanj
podatki o:
-      
stanju zalog trošarinskih izdelkov v začetku davčnega obdobja;
-      
izdelanih količinah trošarinskih izdelkov;
-      
nabavi trošarinskih izdelkov po ceni z vključeno trošarino;
-      
prevzemu trošarinskih izdelkov iz uvoza, iz drugih trošarinskih
skladišč, iz obrata oproščenega uporabnika ter od drugih trošarinskih
zavezancev;
-      
odpremi trošarinskih izdelkov drugemu trošarinskemu skladišču,
oproščenemu uporabniku, v izvoz, diplomatskim in konzularnim predstavništvom
ter mednarodnim organizacijam ter drugi odpremi trošarinskih izdelkov, ki so
oproščeni plačila trošarine po 32. členu ZTro;
-      
uporabi trošarinskih izdelkov kot osnovnega materiala za proizvodnjo
drugih trošarinskih izdelkov v trošarinskem skladišču, kot vzorcev za analize v
zvezi s testiranjem proizvodnje oziroma za znanstvene namene;
-      
trošarinskih izdelkih, uporabljenih za namene trošarinskega nadzora ter
za namene kontrole kvalitete, ki jo v trošarinskem skladišču opravljajo
pooblaščene osebe;
-      
uničenju trošarinskih izdelkov pod carinskim nadzorom, primanjkljaju, ki
je nastal zaradi višje sile (razen kraje) ali je neločljivo povezan s procesom
proizvodnje, skladiščenja in prevoza izdelkov;
-      
denaturiranju alkohola v skladu s 44. členom ZTro;
-      
sprostitvi trošarinskih izdelkov v porabo, vključno s količinami za
lastno rabo;
-      
stanju zalog trošarinskih izdelkov na koncu davčnega obdobja.
(2) Imetnik trošarinskega dovoljenja mora
voditi evidence iz prejšnjega odstavka tako, da v vsakem trenutku izkazujejo
stanje zalog trošarinskih izdelkov po vrsti in količini ter zbirne podatke po
skupinah trošarinskih izdelkov.
(3) Imetnik trošarinskega dovoljenja lahko
sam izbere obliko in način vodenja evidenc, če takšno obliko in način odobri
pristojni carinski organ.
(4) Imetnik trošarinskega dovoljenja mora
voditi evidence v trošarinskem skladišču.
(5) Pristojni carinski organ lahko
kadarkoli zahteva popis trošarinskih izdelkov imetnika trošarinskega
dovoljenja.
22. člen
(vodenje evidenc pooblaščenega prejemnika,
pooblaščenega uvoznika in davčnega zastopnika)
(1) V evidencah trošarinskih izdelkov v
skladu s četrtim odstavkom 29.a člena ZTro morajo biti zagotovljeni najmanj podatki
o:
-      
vrsti in količini trošarinskih izdelkov, prejetih v režimu odloga po
posameznih dobaviteljih ter dejanskih prejemnikih izdelkov;
-      
vrsti in količini trošarinskih izdelkov, prejetih na lokacijah
neposredne dobave v skladu s 7.b členom ZTro;
-      
dobavi diplomatskim in konzularnim predstavništvom ter mednarodnim organizacijam
ali o drugi dobavi trošarinskih izdelkov, ki so oproščeni plačila trošarine po
32. členu ZTro;
-      
uničenju trošarinskih izdelkov pod trošarinskim nadzorom, primanjkljaju,
ki je nastal zaradi višje sile (razen kraje) ali je neločljivo povezan s prevozom
izdelkov;
-      
skupnem prometu s trošarinskimi izdelki na koncu davčnega obdobja.
(2) V evidencah trošarinskih izdelkov v
skladu s četrtim odstavkom 29.c člena ZTro morajo biti zagotovljeni najmanj
podatki o:
-      
vrsti in količini trošarinskih izdelkov, odpremljenih iz tujega
trošarinskega skladišča v Slovenijo;
-      
vrsti in količini trošarinskih izdelkov, sproščenih v porabo na ozemlju
Slovenije;
-      
prejemnikih trošarinskih izdelkov v Sloveniji;
-      
pošiljanju trošarinskih izdelkov neposredno diplomatskim in konzularnim
predstavništvom ter mednarodnim organizacijam ali o drugi dobavi trošarinskih
izdelkov, ki so oproščeni plačila trošarine po 32. členu ZTro;
-      
uničenju trošarinskih izdelkov pod trošarinskim nadzorom, primanjkljaju,
ki je nastal zaradi višje sile (razen kraje) ali je neločljivo povezan s
prevozom izdelkov;
-      
skupnem prometu s trošarinskimi izdelki na koncu davčnega obdobja.
(3) V evidencah trošarinskih izdelkov v
skladu s četrtim odstavkom 29.č člena ZTro morajo biti zagotovljeni najmanj
podatki o:
-      
vrsti in količini trošarinskih izdelkov, odpremljenih pod režimom odloga
po posameznih prejemnikih;
-      
carinskih dokumentih, na podlagi katerih so bili trošarinski izdelki, ki
jih je odpremil pooblaščeni uvoznik pod režimom odloga, sproščeni v prost
promet;
-      
uničenju trošarinskih izdelkov pod trošarinskim nadzorom, primanjkljaju,
ki je nastal zaradi višje sile (razen kraje) ali je neločljivo povezan s
prevozom izdelkov;
-      
skupnem prometu s trošarinskimi izdelki na koncu davčnega obdobja.
(4) Pooblaščeni prejemnik in pooblaščeni
uvoznik oziroma davčni zastopnik mora voditi evidence iz prejšnjega odstavka
tako, da v vsakem trenutku izkazujejo gibanje trošarinskih izdelkov po vrsti in
količini ter zbirne podatke po skupinah trošarinskih izdelkov.
(5) Pooblaščeni prejemnik in pooblaščeni
uvoznik oziroma davčni zastopnik lahko sam izbere obliko in način vodenja
evidenc, če takšno obliko in način odobri pristojni carinski organ.
23. člen
(evidence uvoznika)
Trošarinski zavezanec – uvoznik lahko v
primerih iz drugega odstavka 6. člena ZTro za potrebe trošarinskega nadzora
uporabi evidence, ki jih mora voditi v skladu s carinskimi predpisi zaradi
izvajanja carinskega nadzora, če te zagotavljajo s tem pravilnikom predpisane
podatke.
XI. ZAVAROVANJE PLAČILA TROŠARINE V TROŠARINSKEM SKLADIŠČU
24. člen
(instrumenti za zavarovanje plačila
trošarine)
(1) Plačilo trošarine lahko
trošarinski zavezanec zavaruje na način, kot je določen z zakonom, ki ureja
davčni postopek in Pravilnikom
o izvajanju Zakona o davčnem postopku (Uradni list RS, št. 141/06, 46/07,
102/07, 28/09, 101/11, 24/12 in 32/12 – ZDavP-2E), če ni z ZTro in s tem
pravilnikom drugače določeno.
(2) Če je rok veljavnosti instrumenta
za zavarovanje plačila trošarine potekel, trošarina, ki je bila zavarovana, pa
še ni bila poravnana oziroma trošarinska obveznost še vedno lahko nastane, mora
novo zavarovanje, ki ga položi imetnik trošarinskega dovoljenja oziroma druga
oseba, vsebovati klavzulo, da se iz nje lahko poplačajo tudi trošarinske obveznosti,
ki so bile zavarovane s predhodnim instrumentom za zavarovanje.
(3) Oseba, ki je predložila instrument
za zavarovanje plačila trošarine, se lahko sklicuje na zavarovanje naslednji
delovni dan po dnevu, ko je pristojni carinski organ sprejel položeno
zavarovanje kot ustrezno.
25. člen
(obveznosti, ki se lahko zavarujejo)
Z instrumenti za zavarovanje se v skladu s
tem pravilnikom zavaruje:
-      
plačilo trošarine za trošarinske izdelke, ki se proizvajajo ali
skladiščijo v trošarinskem skladišču,
-      
plačilo trošarine za trošarinske izdelke, ki se odpremljajo iz
trošarinskega skladišča pod režimom odloga plačila trošarine,
-      
plačilo obresti, ki so nastale ali bi lahko nastale v zvezi s plačilom
trošarine, za katero je bil instrument za zavarovanje položen.
26. člen
(obveznost zavarovanja plačila trošarine za
trošarinske izdelke v trošarinskem skladišču)
Obveznost zavarovanja plačila trošarine za
izdelke, ki se proizvajajo ali skladiščijo v trošarinskem skladišču, določi
carinski organ po prosti presoji ob upoštevanju naslednjih kriterijev:
-      
vrsta oziroma občutljivosti trošarinskih izdelkov;
-      
vrsta trošarinskega skladišča;
-      
ugled, zanesljivosti in finančne stabilnosti imetnika trošarinskega
dovoljenja;
-      
obseg poslovanja imetnika trošarinskega dovoljenja;
-      
čas trajanja proizvodnje ali skladiščenja;
-      
vrsta, vsebina in način vodenja evidenc in knjigovodske dokumentacije;
-      
kontrola v trošarinskem skladišču;
-      
dosedanje poslovanje imetnika trošarinskega dovoljenja.
27. člen
(višina zavarovanja za trošarinske izdelke
v trošarinskem skladišču)
(1) Če carinski organ zahteva položitev
instrumenta za zavarovanje plačila trošarine za izdelke v trošarinskem skladišču,
je višina lahko nižja od zneska možnega trošarinskega dolga v davčnem obdobju,
in sicer:
-      
zavarovanje za energente se določi v višini, ki ne presega 20% od zneska
trošarine za navedene trošarinske izdelke, ki se v enotedenskem letnem povprečju
proizvedejo ali skladiščijo v trošarinskem skladišču;
-      
zavarovanje za pivo, fermentirane pijače, vmesne pijače ali etilni
alkohol se določi v višini, ki ne presega 10% od zneska trošarine za navedene
trošarinske izdelke, ki se v dvoinpolmesečnem letnem povprečju proizvedejo ali
skladiščijo v trošarinskem skladišču;
-      
zavarovanje za tobačne izdelke se določi v višini, ki ne presega 10% od
zneska trošarine za navedene trošarinske izdelke, ki se v dvomesečnem povprečju
proizvedejo ali skladiščijo v trošarinskem skladišču.
(2) Če imetnik trošarinskega dovoljenja
dokaže daljše trajanje proizvodnje ali skladiščenja od ocenjenega, lahko
carinski organ ustrezno zniža višino instrumenta za zavarovanje, vendar največ
za 50%.
(3) Za gibanje trošarinskih izdelkov po
ozemlju Republike Slovenije zavarovanje plačila trošarine ni potrebno, če je
zanje predpisana trošarina po stopnji 0 (nič)% ali v znesku 0 (nič) eurov.
28. člen
(obveznost zavarovanja plačila trošarine
za trošarinske izdelke, ki se odpremljajo)
(1) Obveznost zavarovanja plačila
trošarine za izdelke, ki se odpremljajo pod režimom odloga plačila trošarine,
določi carinski organ v višini možnega trošarinskega dolga za te izdelke v
davčnem obdobju.
(2) Ob predložitvi instrumenta za
zavarovanje za najmanj enoletno časovno obdobje carinski organ lahko določi
njegovo višino, ki je nižja od zneska možnega trošarinskega dolga v davčnem
obdobju, ob pogoju, da je v celoti zavarovana vsaka posamezna odprema, in
sicer:
-      
za energente v višini 20% od zneska trošarine v enotedenski povprečni
odpremi iz trošarinskega skladišča;
-      
za pivo, fermentirane pijače, vmesne pijače ali etilni alkohol v višini
10% od zneska trošarine v dvomesečni povprečni odpremi iz trošarinskega
skladišča;
-      
za tobačne izdelke v višini 10% od zneska trošarine v dvomesečni
povprečni odpremi iz trošarinskega skladišča.
(3) Povprečna odprema iz prejšnjega
odstavka se izračuna na osnovi podatkov za preteklo koledarsko leto. Osebi, ki
še ni poslovala s trošarinskimi izdelki, se določi višina instrumenta
zavarovanja za plačilo trošarine na podlagi pričakovane ocene odpreme.
XI.a ZAVAROVANJE PLAČILA TROŠARINE PRI POOBLAŠČENEM
PREJEMNIKU, ZAČASNO POOBLAŠČENEM PREJEMNIKU OZIROMA PRI POOBLAŠČENEM UVOZNIKU
28.a člen
(instrumenti za zavarovanje plačila
trošarine)
(1) Plačilo trošarine lahko
pooblaščeni prejemnik, pooblaščeni uvoznik oziroma nepooblaščeni prejemnik
zavaruje na način, kot je določen z zakonom, ki ureja davčni postopek in Pravilnikom o izvajanju Zakona o davčnem
postopku (Uradni list RS, št. 141/06, 46/07, 102/07, 28/09, 101/11, 24/12 in
32/12 – ZDavP-2E), če ni z ZTro in s tem pravilnikom drugače določeno.
(2) Če je rok veljavnosti instrumenta
za zavarovanje plačila trošarine potekel, trošarina, ki je bila zavarovana, pa
še ni bila poravnana oziroma trošarinska obveznost še vedno lahko nastane, mora
novo zavarovanje, ki ga položi pooblaščeni prejemnik, pooblaščeni uvoznik
oziroma začasno pooblaščeni prejemnik oziroma druga oseba, vsebovati klavzulo,
da se iz nje lahko poplačajo tudi trošarinske obveznosti, ki so bile zavarovane
s predhodnim instrumentom za zavarovanje.
(3) Oseba, ki je predložila instrument
za zavarovanje plačila trošarine, se lahko sklicuje na zavarovanje naslednji
delovni dan po dnevu, ko je pristojni carinski organ sprejel položeno
zavarovanje kot ustrezno.
(4) Za gibanje trošarinskih izdelkov
zavarovanje plačila trošarine v Republiki Sloveniji ni potrebno, če je zanje
predpisana trošarina po stopnji 0 (nič)% ali v znesku 0 (nič) eurov.
28.b člen
(obveznosti, ki se lahko zavarujejo)
Z instrumenti za zavarovanje se v skladu s
tem pravilnikom zavaruje:
-      
plačilo trošarine za trošarinske izdelke, ki jih pooblaščeni prejemnik
oziroma začasno pooblaščeni prejemnik prejema pod režimom odloga plačila
trošarine,
-      
plačilo trošarine za trošarinske izdelke, ki jih pooblaščeni uvoznik
odpremlja pod režimom odloga plačila trošarine,
-      
plačilo obresti, ki so nastale ali bi lahko nastale v zvezi s plačilom
trošarine, za katero je bil instrument za zavarovanje položen.
28.c člen
(višina zavarovanja obveznosti
pooblaščenega prejemnika)
(1) Obveznost zavarovanja plačila
trošarine za izdelke, ki se prejemajo pod režimom odloga plačila trošarine,
določi carinski organ v višini možnega trošarinskega dolga za te izdelke v
davčnem obdobju.
(2) Ob predložitvi instrumenta za
zavarovanje plačila trošarine za najmanj enoletno časovno obdobje carinski
organ lahko določi njegovo višino, ki je nižja od zneska možnega trošarinskega
dolga v davčnem obdobju, ob pogoju, da je v celoti zavarovana vsaka posamezna
dobava, in sicer:
-      
za energente v višini 30% od zneska trošarine v mesečni povprečni
dobavi;
-      
za pivo, fermentirane pijače, vmesne pijače ali etilni alkohol v višini
20% od zneska trošarine v dvomesečni povprečni dobavi;
-      
za tobačne izdelke v višini 20% od zneska trošarine v dvomesečni
povprečni dobavi.
(3) Povprečna dobava iz prejšnjega
odstavka se izračuna na osnovi podatkov za preteklo koledarsko leto. Osebi, ki
še ni poslovala s trošarinskimi izdelki, se določi višina instrumenta
zavarovanja za plačilo trošarine na podlagi pričakovane ocene dobave.
28.č člen
(višina zavarovanja obveznosti
pooblaščenega uvoznika)
(1) Obveznost zavarovanja plačila
trošarine za izdelke, ki se odpremljajo pod režimom odloga plačila trošarine,
določi carinski organ v višini možnega trošarinskega dolga za te izdelke v
davčnem obdobju.
(2) Ob predložitvi instrumenta za
zavarovanje za najmanj enoletno časovno obdobje carinski organ lahko določi
njegovo višino, ki je nižja od zneska možnega trošarinskega dolga v davčnem
obdobju, ob pogoju, da je v celoti zavarovana vsaka posamezna odprema, in
sicer:
-      
za energente v višini 20% od zneska trošarine v enotedenski povprečni
odpremi iz trošarinskega skladišča;
-      
za pivo, fermentirane pijače, vmesne pijače ali etilni alkohol v višini
20% od zneska trošarine v dvomesečni povprečni odpremi;
-      
za tobačne izdelke v višini 20% od zneska trošarine v dvomesečni
povprečni odpremi.
(3) Povprečna odprema iz prejšnjega
odstavka se izračuna na osnovi podatkov za preteklo koledarsko leto. Osebi, ki
še ni poslovala s trošarinskimi izdelki, se določi višina instrumenta
zavarovanja za plačilo trošarine na podlagi pričakovane ocene odpreme.
28.d člen
(višina zavarovanja obveznosti začasno pooblaščenega
prejemnika)
Obveznost zavarovanja plačila trošarine za
izdelke, ki jih začasno pooblaščeni prejemnik prejema pod režimom odloga
plačila trošarine, določi carinski organ tako, da ustreza višini trošarinskega
dolga za te izdelke.
XII. DOVOLJENJE OPROŠČENEGA UPORABNIKA
29. člen
(vloga za izdajo dovoljenja)
(1) Vložnik vloži vlogo za izdajo
dovoljenja pri carinskem uradu, ki je krajevno pristojen glede na sedež
vložnika.
(2) Vloga mora vsebovati zlasti:
1.    
podatke o vložniku, in sicer: firmo, sedež in naslov, število in lokacijo
poslovnih in drugih prostorov, ki se uporabljajo za opravljanje dejavnosti in
pridobivanje dohodkov; predvideno lokacijo obrata oproščenega uporabnika;
matično in davčno številko vložnika;
2.    
podrobnejši opis dejavnosti, pri kateri se uporabljajo trošarinski
izdelki in lokacija proizvodnje, kjer se bodo trošarinski izdelki uporabljali;
3.    
vrste in količine trošarinskih izdelkov, za katere se zahteva oprostitev
plačila trošarine, ki so potrebni za proizvodnjo, določeno v prvem odstavku 44.
člena ZTro ali za proizvodnjo iz 2., 3., 4., 5., 6. in 7. točke prvega odstavka
ter 1. in 3. točke drugega odstavka 55. člena ZTro za obdobje proizvodnje,
vendar ne za več kot 12 mesecev;
4.    
predvideni obseg proizvodnje izdelkov, pri kateri se uporabljajo
trošarinski izdelki, za obdobje proizvodnje, vendar ne za več kot za 12-mesečno
proizvodnjo;
5.    
opis prostorov (proizvodnih, skladiščnih ali podobnih), v katerih bodo
trošarinski izdelki, nabavljeni brez plačila trošarine ter opis opreme, s
katero se bo ugotavljala količina oziroma poraba trošarinskih izdelkov;
6.    
opis normativov porabe posameznih vrst trošarinskih izdelkov pri
opravljanju dejavnosti;
7.    
podatke o listinah, iz katerih so razvidni primanjkljaji v proizvodnji
in pri skladiščenju, po posameznih vrstah trošarinskih izdelkov;
8.    
izjavo, da vložnik vodi poslovne knjige po sistemu dvostavnega
knjigovodstva in potrdilo davčnega organa, da redno izpolnjuje davčne
obveznosti, ki ne sme biti starejše od 30 dni;
9.    
izjavo, da zoper vložnika ni začet postopek stečaja ali likvidacije;
10.  izjavo
o instrumentu za zavarovanje plačila trošarine, ki bo predložen pred izdajo
dovoljenja;
11.  ime
osebe, ki bo odgovorna za opravila v zvezi s trošarinskimi izdelki, ki se
nabavljajo brez plačila trošarine, z overjenim podpisom, in ime namestnika, z
overjenim podpisom.
(3) Dovoljenje za oproščenega uporabnika se
izda za nedoločen čas.
30. člen
(nabava in poraba trošarinskih izdelkov)
(1) Oproščeni uporabnik v skladu s četrtim
in petim odstavkom 27. člena ZTro zaprosi za odobritev nabave trošinskih
izdelkov, ki jih bo uporabil za namene iz 44. in 55. člena ZTro, na obrazcu, ki je Priloga 4 tega pravilnika in je njegov sestavni del.
(2) Oproščeni uporabnik predloži carinskemu
organu poročilo o trošarinkih izdelkih, ki jih je porabil za namene iz 44. in 55. člena ZTro na obrazcu, ki je Priloga 5 tega pravilnika in je njegov sestavni del,
najkasneje do 31. marca tekočega leta za preteklo koledarsko leto.
XIII. ZAVAROVANJE PLAČILA TROŠARINE V OBRATU OPROŠČENEGA
UPORABNIKA
31. člen
(instrumenti za zavarovanje plačila
trošarine)
(1) Plačilo trošarine lahko oproščeni
uporabnik zavaruje na način, kot je določen z ZDavP-1 in Pravilnikom o izvajanju Zakona o davčnem
postopku (Uradni list RS, št. 141/06, 46/07, 102/07, 28/09, 101/11, 24/12 in
32/12 – ZDavP-2E), če ni z ZTro in s tem pravilnikom drugače določeno.
(2) Če je rok veljavnosti instrumenta
za zavarovanje plačila trošarine potekel, trošarina, ki je bila zavarovana, pa
še ni bila poravnana oziroma trošarinska obveznost še vedno lahko nastane, mora
novo zavarovanje, ki ga položi oproščeni uporabnik oziroma druga oseba,
vsebovati klavzulo, da se iz nje lahko poplačajo tudi trošarinske obveznosti,
ki so bile zavarovane s predhodnim instrumentom za zavarovanje.
(3) Oseba, ki je predložila instrument
za zavarovanje plačila trošarine, se lahko sklicuje na zavarovanje naslednji
delovni dan po dnevu, ko je pristojni carinski organ sprejel položeno
zavarovanje kot ustrezno.
32. člen
(obveznosti, ki se lahko zavarujejo)
Z instrumenti za zavarovanje se v skladu s
tem pravilnikom zavaruje:
-      
plačilo trošarine za trošarinske izdelke, ki se skladiščijo in prejemajo
v obratu oproščenega uporabnika,
-      
plačilo trošarine za trošarinske izdelke, ki se odpremljajo iz obrata
oproščenega uporabnika pod režimom odloga plačila trošarine, in
-      
plačilo obresti, ki so nastale ali bi lahko nastale v zvezi s plačilom
trošarine, za katero je bil instrument za zavarovanje položen.
33. člen
(obveznost zavarovanja plačila trošarine za
trošarinske izdelke v obratu oproščenega uporabnika)
Obveznost zavarovanja za trošarinske
izdelke, ki se prejemajo v obratu oproščenega uporabnika, carinski organ določi
po prosti presoji ob upoštevanju naslednjih kriterijev:
-      
vrsta oziroma občutljivost trošarinskih izdelkov;
-      
vrsta obrata oproščenega uporabnika;
-      
dosedanje poslovanje, ugled, zanesljivost in finančna stabilnost
oproščenega uporabnika;
-      
obseg poslovanja oproščenega uporabnika;
-      
čas trajanja proizvodnje oziroma skladiščenja;
-      
vrsta, vsebina in način vodenja evidenc in knjigovodske dokumentacije;
-      
kontrola v obratu oproščenega uporabnika.
34. člen
(višina zavarovanja)
(1) Višina zahtevanega instrumenta za
zavarovanje ne sme preseči celotnega možnega trošarinskega dolga v davčnem
obdobju.
(2) Oproščenemu uporabniku se zavarovanje
za trošarinske izdelke določi najmanj v višini 5% od predvidenega zneska
trošarine.
(3) Za trošarinske izdelke, za katere
stopnja trošarine znaša 0, zavarovanje plačila trošarine ni potrebno.
XIV. EVIDENCE OPROŠČENEGA UPORABNIKA
35. člen
(vodenje evidenc)
(1) V evidencah o nakupu, gibanju in porabi
trošarinskih izdelkov, ki jih v skladu s prvim odstavkom 29. člena ZTro vodi
oproščeni uporabnik, morajo biti zagotovljeni najmanj podatki o:
-      
stanju zalog trošarinskih izdelkov v začetku davčnega obdobja;
-      
prevzemu trošarinskih izdelkov iz uvoza, iz drugih trošarinskih
skladišč, proizvodnje ter od drugih trošarinskih zavezancev;
-      
prejemu trošarinskih izdelkov iz druge države članice po vrsti,
količini, datumu prejema in dobavitelju;
-      
nabavi trošarinskih izdelkov po ceni z vključeno trošarino;
-      
prejetih količinah trošarinskih izdelkov v davčnem obdobju (zbirni
podatki);
-      
odpremi trošarinskih izdelkov drugemu trošarinskemu skladišču;
-      
uporabi trošarinskih izdelkov za namene iz 44. ali 55. člena ZTro;
-      
uporabi trošarinskih izdelkov za druge namene, kot za namene iz 44. ali
55. člena ZTro;
-      
uporabi trošarinskih izdelkov kot vzorcev za analize v zvezi s
testiranjem proizvodnje, za namene carinske kontrole, za namene kontrole
kvalitete, ki jo v njegovih proizvodnjih prostorih ali skladišču opravljajo
pooblaščene osebe;
-      
uničenju trošarinskih izdelkov pod carinskim nadzorom, o primanjkljaju,
ki je nastal zaradi višje sile (razen kraje) in tistem, ki je neločljivo
povezan s procesom proizvodnje, skladiščenja in prevoza izdelkov, za katerega
proizvodnjo so bili trošarinski izdelki porabljeni;
-      
odpremi po 44. in 55. členu ZTro (zbirni podatki);
-      
sprostitvi trošarinskih izdelkov v porabo, vključno s količinami
trošarinskih izdelkov za lastno rabo;
-      
stanju zalog trošarinskih izdelkov na koncu davčnega obdobja.
(2) Oproščeni uporabnik trošarinskih
izdelkov mora voditi evidence iz prejšnjega odstavka tako, da v vsakem trenutku
kažejo stanje zalog trošarinskih izdelkov, po vrsti in količini ter zbirne
podatke po skupinah trošarinskih izdelkov.
(3) Evidence zalog trošarinskih izdelkov
mora oproščeni uporabnik predložiti na razpolago pristojnemu carinskemu organu
na njegovo zahtevo.
(4) Pristojni carinski organ lahko
kadarkoli zahteva popis trošarinskih izdelkov v obratu oproščenega uporabnika.
XV. VRAČILO PLAČANE TROŠARINE
36. člen
(pravica do vračila plačane trošarine)
(1) Osebe iz prvega odstavka 30. člena ZTro
uveljavljajo pravico do vračila plačane trošarine s predložitvijo zahtevka
pristojnemu carinskemu organu in kopij dokumentov, ki dokazujejo upravičenost
do vračila trošarine.
(2) Upravičenost do vračila trošarine za
trošarinske izdelke, ki se izvozijo, se dokazuje s potrjenimi carinskimi
dokumenti, ki dokazujejo, da so bili trošarinski izdelki dejansko iznešeni iz
carinskega območja Skupnosti.
(3) Upravičenec iz 4. in 5. točke prvega
odstavka 30. člena ZTro dokazuje upravičenost do vračila trošarine z evidencami
o porabi trošarinskih izdelkov in z evidencami o vrsti in količini izdelanih
proizvodov, če trošarinske izdelke uporabi v proizvodnji.
(4) Izjemoma lahko carinski organ upravičencu
iz 1. točke prvega odstavka 30. člena ZTro odobri vračilo plačane trošarine
tudi za trošarinske izdelke, ki jih imetniku trošarinskega skladišča prejemniki
vrnejo, ker so postali neuporabni ali je njihova uporaba prepovedana, imetnik
trošarinskega skladišča pa jih v trošarinskem skladišču uniči pod nadzorom
carinskega organa.
(5) Uvoznik iz 2. točke prvega odstavka 30.
člena ZTro lahko uveljavlja vračilo plačane trošarine v skladu s carinskimi
predpisi.
37. člen
(vračilo plačane trošarine zaradi izvoza trošarinskih izdelkov)
V zvezi s 3. točko prvega odstavka 30. člena
ZTro pojem "izvoz" ne zajema:
-      
začasnega izvoza trošarinskih izdelkov na oplemenitenje, razen če
carinski deklarant dokaže, da so začasno izvoženi izdelki zaradi spremenjenih
okoliščin ostali izven carinskega območja;
-      
trošarinskih izdelkov, ki so začasno izvoženi z ATA zvezkom, razen če
deklarant dokaže, da je zaradi spremenjenih okoliščin začasno izvoženo blago
ostalo izven carinskega območja;
-      
izvoza trošarinskih izdelkov, ki so namenjeni, da bodo ponovno uvoženi v
skladu s carinskimi predpisi in ob ponovnem uvozu oproščeni dajatev, razen če
carinski deklarant dokaže, da je zaradi spremenjenih okoliščin izvoženo blago
ostalo izven carinskega območja;
-      
iznosa domačih trošarinskih izdelkov iz carinskega območja z namenom, da
bodo prepeljani do drugega kraja v Skupnosti preko tujega carinskega območja v
okviru notranjega tranzitnega postopka, kot je opredeljen v carinskih predpisih.
38. člen
(oprostitev za male pošiljke)
(1) Fizična oseba iz 3. točke prvega
odstavka 32. člena ZTro lahko prejme od druge fizične osebe iz tretje države
oziroma tretjega ozemlja v brezplačnih, priložnostnih malih pošiljkah, ki niso
komercialne narave, in vsebujejo samo izdelke, ki so namenjeni za osebno rabo
prejemnika ali njegove družine, brez plačila trošarine naslednje količine trošarinskih
izdelkov:
a) 
tobačni izdelki: 50 cigaret, ali 25 cigarilosov
oziroma cigar, če ima vsaka maksimalno težo 3 grame, ali 10 cigar, ali 50 gramov tobaka za kajenje;
b) 
alkohol in alkoholne pijače:do 1 litra alkoholne pijače, ki presega 22 vol.% alkohola, oziroma etilnega alkohola 80 vol.% in več,
ali do 1 litra alkoholne pijače, ki ne presega 22 vol.% alkohola, oziroma
penečega vina, ali 2 litra mirnega vina.
(2) Če količina prejetih trošarinskih
izdelkov presega količine iz prvega odstavka tega člena, se trošarina plača od
njihove celotne količine.
XVI. UPORABA TROŠARINSKIH IZDELKOV ZA NAMENE, ZA KATERE SE NE
PLAČA TROŠARINA
39. člen
(alkohol in alkoholne pijače)
(1) Imetnik trošarinskega dovoljenja sme
prodajati etilni alkohol in druge trošarinske izdelke iz 37. člena ZTro (v
nadaljnjem besedilu: alkohol) za namene iz 44. člena ZTro pod naslednjimi
pogoji:
-      
da se alkohol prodaja na podlagi pisne naročilnice kupca, v kateri mora
biti navedena vrsta in količina alkohola;
-      
da kupec pred prevzemom alkohola oziroma pred izdajo računa imetniku
trošarinskega dovoljenja predloži pisno izjavo, da bo alkohol uporabljal
izključno za namene iz 44. člena ZTro (navede ustrezno alineo oziroma
odstavek);
-      
pisna izjava mora vsebovati predmet poslovanja oziroma številko in datum
izdaje dovoljenja za opravljanje dejavnosti, ter ime organa, ki je izdal
dovoljenje ter številko in datum dovoljenja carinskega organa, na podlagi
katerega lahko kupuje alkohol brez plačila trošarine z opombo, da še ni
izkoriščena količina trošarinskih izdelkov, na katero se nanaša dovoljenje;
-      
da imetnik trošarinskega dovoljenja na računu vpiše klavzulo, da je bil
alkohol prodan brez obračunane trošarine na podlagi pisne izjave kupca;
-      
da imetnik trošarinskega dovoljenja hrani od kupca prejeto izjavo in
kopijo računa o prodanem alkoholu kot knjigovodsko listino.
(2) Če se alkohol dobavlja na podlagi
pogodbe o postopnih dobavah, je lahko pisna izjava po tem členu dana v prvi
naročilnici ali v pogodbi o postopnih dobavah, pri poznejših dobavah pa se
imetnik trošarinskega dovoljenja na računu sklicuje na številko in datum te
naročilnice oziroma pogodbe, v kateri je dana taka pisna izjava.
(3) (črtan).
(4) Imetnik trošarinskega dovoljenja mora voditi
evidenco kupcev po tem členu in evidenco o prodanih količinah z oprostitvijo,
po vrstah alkohola.
(5) Uporaba alkohola pri proizvodnji
zdravil je oproščena le, če gre za proizvodnjo tistih zdravil, ki ustrezajo
definicij zdravil iz zakona, ki ureja področje zdravil.
40. člen
(denaturant)
(1) Denaturanti za namene oproščene uporabe
v proizvodnji neprehrambenih izdelkov so sestavljeni iz:
-      
4000 g izopropilnega alkohola (CAS št. 67-63-0), 500 g metiletilketona (CAS št. 78-93-3) in 2 g denatonium benzoata (CAS št. 3734-33-6); ali
-      
0,8 g denatonium benzoata (CAS št. 3734-33-6) in 78,8 g t-butil alkohola (CAS št. 75-65-0); ali
-      
5000 g izopropilnega alkohola (CAS št. 67-63-0) in 78,8 g t- butil alkohola (CAS št. 75-65-0); ali
-      
39,5 g sintetičnega mošusa v ksilenu in 78,8 g t-butil alkohola (CAS št. 75-65-0) na hektoliter 100% etilnega alkohola.
(2) Če denaturanti iz prvega odstavka tega
člena zaradi tehnoloških zahtev niso primerni za uporabo v proizvodnji
neprehrambenih izdelkov, lahko carinski organ dovoli uporabo drugih
denaturantov.
(3) Carinski organ lahko odstopi od zahteve
za denaturiranje, če uporaba denaturanta iz prvega ali drugega odstavka tega
člena dokazljivo onemogoča uporabo etilnega alkohola v proizvodnem procesu ali
če ima denaturiran alkohol v končnem izdelku škodljiv vpliv na zdravje.
(4) Popolni denaturant iz šestega odstavka
44. člena ZTro je sestavljen iz: 
-      
500 g dietilftalata (CAS št. 84-66-2) in 78,8 g t-butil alkohola (CAS
št. 75-65-0), in velja le v Republiki Sloveniji ali 
-      
1580 g izopropilnega alkohola (CAS št. 67-63-0), 790 g t-butil alkohola
(CAS št. 75-65-0) in 0,79 g denatonium benzoata (CAS št. 75-65-0), in velja v
Republiki Sloveniji in drugih državah članicah, če je popolnoma denaturiran v
Republiki Sloveniji ali 
-      
3 litrov izopropilnega alkohola (IPA), 3 litrov metiletilketona (MEK) in
1 g denatuonium benzoata in velja v vseh državah članicah, 
na hektoliter 100-odstotnega etilnega
alkohola.
(5) Za alkohol, ki se vnese v Republiko
Slovenijo iz druge države članice se šteje da je popolnoma denaturiran, če je
denaturiran, v skladu z Izvedbeno Uredbo Komisije (EU) št. 162/2013 z dne 21.
februarja 2013 o spremembi Priloge k Uredbi (ES) št. 3199/93 o vzajemnem
priznavanju postopkov za popolno denaturacijo alkohola za namene oprostitve plačila
trošarine (UL L 49, z dne 22. 2. 2013, str. 55).
41. člen
(uporaba energentov in električne energije
za namene iz 55. člena ZTro)
(1) Imetnik trošarinskega dovoljenja
oziroma trošarinski zavezanec za električno energijo oziroma zemeljski
plin iz omrežja sme energente in električno energijo
prodajati za namene iz prvega oziroma drugega odstavka 55. člena ZTro pod
naslednjimi pogoji:
-      
da se energenti in električna energija prodajajo na podlagi pisne
naročilnice kupca, v kateri mora biti navedena vrsta trošarinskih izdelkov, za
energente pa tudi količina;
-      
da pred dobavo energentov in električne energije oziroma pred izdajo
računa prejme pisno izjavo kupca, iz katere je razvidno, da bo energente in
električno energijo uporabljal izključno za namene iz prvega oziroma drugega
odstavka 55. člena ZTro (navede ustrezno točko);
-      
da pisna izjava kupca vsebuje predmet poslovanja oziroma številko in
datum izdaje dovoljenja za opravljanje dejavnosti, ime organa, ki ga je izdal,
ter številko in datum dovoljenja carinskega organa, na podlagi katerega lahko
kupuje energente in električno energijo brez plačila trošarine. Izjava za nakup
energentov mora vsebovati tudi opombo, da količina trošarinskih izdelkov, na
katero se nanaša dovoljenje, še ni izkoriščena;
-      
da na računu vpiše klavzulo, da so bili energenti in električna energija
prodani brez obračunane trošarine na podlagi pisne izjave kupca;
-      
da izjavo in kopijo računa o prodanih energentih in električni energiji,
ki ju je prejel od kupca, hrani kot knjigovodsko listino.
(2) Če se energenti in električna energija
dobavljajo na podlagi pogodbe o postopnih dobavah, je lahko pisna izjava kupca
po tem členu priložena prvi naročilnici ali pogodbi o postopnih dobavah, pri
poznejših dobavah pa se imetnik trošarinskega dovoljenja oziroma trošarinski
zavezanec za električno energijo na računu sklicuje na številko in datum te
naročilnice oziroma pogodbe, ki ji je bila priložena pisna izjava.
(3) Energenti, ki se uporabijo kot pogonsko
gorivo za namen iz 1. točke prvega odstavka 55. člena ZTro, se smejo odpremiti
iz trošarinskega skladišča brez spremljajočega trošarinskega dokumenta le, če
se odpremijo neposredno na letalo ali plovilo ali ribiško ladjo. Imetnik
trošarinskega dovoljenja mora voditi evidenco kupcev po tem členu in evidenco prodane
količine z oprostitvijo po vrstah trošarinskih izdelkov ter kopije teh evidenc
poslati carinskemu organu do konca naslednjega meseca po poteku davčnega
obdobja.
(4) Če kupec kupuje energente – pogonsko
gorivo za namen, določen v 1. točki prvega odstavka 55. člena ZTro, mora v
pisni izjavi poleg podatkov iz tretje alineje prvega odstavka tega člena
navesti še tip plovila oziroma letala (vključno s številko vpisa v ustrezen
register), za katero kupuje pogonsko gorivo. Hraniti mora izdane račune, ki dokazujejo da bilo letalo oziroma
plovilo dejansko uporabljeno za pridobitne namene.
(5) Letalski in pomorski prevozniki s
sedežem v tretjih državah ali drugih državah članicah, ki kupujejo energente –
pogonsko gorivo v Republiki Sloveniji, lahko uveljavljajo oprostitev iz 1.
točke prvega odstavka 55. člena ZTro s predložitvijo listin o vpisu v ustrezen
register v svoji državi in prevoznih listin, iz katerih je razvidno, da gre za
opravljanje pridobitne dejavnosti.
(6) Poraba električne energije, proizvedene
v obratu za proizvodnjo električne energije in porabljene za namene, ki niso
povezani s proizvodnjo električne energije, se šteje za pokrivanje lastnih
potreb in zanjo nastane v skladu s tretjo alinejo tretjega odstavka 53.a člena
ZTro obveznost za obračun trošarine.
(7) Poraba električne energije, proizvedene
v obratu za proizvodnjo električne energije in porabljene za proizvodnjo
električne energije, se ne šteje za pokrivanje lastnih potreb in zanjo ne
nastane obveznost za obračun trošarine v skladu s tretjo alinejo tretjega
odstavka 53.a člena ZTro.
(8) Trošarinski zavezanec za električno
energijo iz tretje alineje prvega odstavka 53.a člena ZTro, ki prejme
električno energijo iz omrežja s plačano trošarino in jo v svojih proizvodnih
obratih porabi za proizvodnjo električne energije, ima pravico do vračila
plačane trošarine. To pravico lahko uveljavlja z odbitkom od trošarinske
obveznosti, izkazane v mesečnem obračunu.
(9) Proizvajalec električne energije, ki ni
trošarinski zavezanec za električno energijo in pridobi električno energijo iz
omrežja s plačano trošarino ter jo porabi za proizvodnjo električne energije,
ima pravico do vračila plačane trošarine v skladu s 30. členom ZTro.
(10) Če želi proizvajalec električne
energije uveljavljati oprostitev iz 2. točke drugega odstavka 55. člena ZTro,
mora pridobiti dovoljenje za oproščenega uporabnika iz 27. člena ZTro. Za
uveljavljanje statusa oproščenega uporabnika in uveljavljanje oprostitve
plačila trošarine za proizvedeno električno energijo se smiselno uporabljajo
določbe 29. člena pravilnika.
42. člen
(oprostitev za ribiške ladje)
(1) Ne glede na določbe prejšnjega člena
lahko fizične osebe, imetniki veljavnega ribolovnega dovoljenja, ki opravljajo
ribiško dejavnost, uveljavijo pravico do uporabe pogonskega goriva za namene iz
prvega odstavka 55. člena ZTro, na način vračila plačane trošarine.
(2) Količine pogonskih goriv, za katere
uveljavljajo pravico do vračila trošarine, dokazujejo upravičenci iz prejšnjega
odstavka z računi o nabavi ter s podatki o dejanski porabi, ki jo morajo voditi
v posebni kontrolni knjižici.
(3) Kontrolna knjižica, ki je obvezen
spremljajoči dokument vsake ribiške ladje ali čolna, mora imeti oštevilčene
strani ter mora vsebovati naslednje podatke:
-      
tehnične podatke o motorju ter normativ o srednji porabi goriva na uro
delovanja motorja;
-      
po datumih nabave vpisane nabavljene količine pogonskega goriva, z
izkazano ceno oziroma vrednostjo;
-      
po datumih vpisane ure delovanja motorja in količine porabljenega
pogonskega goriva.
(4) Zahtevek za vračilo trošarine lahko
upravičenci vložijo pri pristojnem carinskem organu do konca tekočega meseca za
pretekli mesec.
(5) (črtan).
XVII. OBRAČUN TROŠARINE
43. člen
(splošno)
(1) Trošarinski zavezanec mora za davčno
obdobje sam ugotoviti trošarinsko obveznost in jo izkazati v mesečnem obračunu
trošarine. Mesečni obračun trošarine mora predložiti pristojnemu carinskemu
organu ločeno za posamezno skupino trošarinskih izdelkov, in sicer:
-      
za pivo na obrazcu za obračun TRO-ALK1, ki je Priloga 6 tega pravilnika
in je njegov sestavni del,
-      
za alkohol in alkoholne pijače (razen piva) na obrazcu za obračun
TRO-ALK2, ki je Priloga 7 tega pravilnika in je njegov sestavni del,
-      
za tobačne izdelke na obrazcu za obračun TRO-TOB, ki je Priloga 8 tega
pravilnika in je njegov sestavni del,
-      
za energente na obrazcu za obračun TRO-E1, ki je Priloga 9 tega pravilnika
in je njegov sestavni del,
-      
za energente – trda goriva na obrazcu za obračun TRO-E2, ki je Priloga
10 tega pravilnika in je njegov sestavni del,
-      
za električno energijo in zemeljski plin iz omrežja na obrazcu za
obračun TRO-E3, ki je Priloga 10 a tega pravilnika in njegov sestavni del, ter
-      
za biogoriva na obrazcu za obračun TRO-ČBIO, ki je Priloga 10 b tega
pravilnika in je njegov sestavni del.
(2) Imetnik trošarinskega dovoljenja, ki
ima več kot eno trošarinsko skladišče, lahko predloži skupni obračun trošarine
za vsa trošarinska skladišča, če predhodno pridobi dovoljenje carinskega
organa.
(3) Oproščeni uporabnik, ki skladišči
trošarinske izdelke v večih obratih, lahko predloži skupni obračun trošarine,
če predhodno pridobi dovoljenje carinskega organa.
(4) Če imetnik trošarinskega dovoljenja
predloži skupni obračun trošarine za vsa trošarinska skladišča, mora v obračunu
navesti, na katera trošarinska skladišča se obračun nanaša.
(5) Če oproščeni uporabnik trošarinskih
izdelkov predloži skupni obračun trošarine, mora v obračunu navesti, na katere
obrate se obračun nanaša.
(6) Trošarinski zavezanec za električno
energijo oziroma zemeljski
plin iz omrežja mora za davčno obdobje carinskemu organu do 25. dne naslednjega meseca po poteku davčnega obdobja predložiti zbirno poročilo o
celotnem prometu z električno energijo oziroma zemeljskim plinom iz omrežja ter podatke o poračunani količini v tem obdobju za
pretekla davčna obdobja.
44. člen
(obračun trošarine pri uvozu)
(1) V skladu s 36. členom ZTro obračunava
trošarino pri uvozu trošarinskih izdelkov carinski organ, ki je v skladu s
carinskimi predpisi pristojen za obračunavanje uvoznih dajatev.
(2) Oseba, ki je dolžna plačati trošarino
pri uvozu trošarinskih izdelkov, mora trošarino plačati v roku, ki je s carinskimi
predpisi določen za plačilo carinskega dolga, sicer tečejo zamudne obresti v
skladu z zakonom, ki ureja davčni postopek.
(3) Če je carinski dolžnik v skladu s carinskimi
predpisi in z odločbo carinskega organa dolžan samostojno obračunavati in
plačevati uvozne dajatve, mora samostojno obračunavati in plačevati tudi
trošarino od uvoza trošarinskih izdelkov, v skladu s pogoji in roki, ki so
določeni v odločbi carinskega organa.
(4) Kadar carinski organ v skladu s
carinskimi predpisi zahteva položitev instrumenta zavarovanja za plačilo carinskega
dolga v zvezi s trošarinskimi izdelki, mora položeni instrument zavarovati tudi
plačilo trošarine.
(5) Iz carinskih dokumentov, ki jih uvoznik
predloži carinskemu organu, mora biti razvidna vrsta trošarinskih izdelkov,
glede na razvrstitev po ZTro in znesek obračunane trošarine za vsako vrsto
trošarinskih izdelkov posebej.
45. člen
(predpisi, ki se upoštevajo za obračun
trošarine pri uvozu trošarinskih izdelkov)
(1) Pri uvozu trošarinskih izdelkov se
trošarina obračuna v skladu s predpisi, ki veljajo na dan nastanka obveznosti za plačilo trošarine.
(2) Če ni mogoče natančno določiti, kdaj je
nastala obveznost za plačilo trošarine pri uvozu trošarinskih izdelkov, se pri
določitvi višine trošarine upoštevajo predpisi, ki veljajo na dan ugotovitve
nastanka obveznosti za plačilo trošarine.
46. člen
(obračun trošarine v posebnih primerih)
(1) V skladu s 35. a členom ZTro izkažejo začasno pooblaščeni prejemnik in osebe iz 10.č člena ZTro trošarino z
obračunom trošarine na ustreznem obračunskem obrazcu, ki so ga dolžni
predložiti po prejemu trošarinskih izdelkov, plačana pa mora biti v 30 dneh po
zapadlosti.
(2) V skladu s prvim odstavkom tega člena
obračunavajo in plačujejo trošarine tudi plačniki trošarine za katere je
nastala obveznost za plačilo trošarine pri vnosu trošarinskih izdelkov iz druge
države članice v skladu z 2. točko prvega odstavka 13.a člena ZTro.
XVIII. NAROČANJE, PRODAJA IN DISTRIBUCIJA TOBAČNIH ZNAMK
47. člen
(izdaja tobačnih znamk)
(1) Naloge v zvezi z izdajo tobačnih znamk
opravlja Ministrstvo za finance – Uprava Republike Slovenije za javna plačila
(v nadaljnjem besedilu: UJP).
(2) UJP sme prodati tobačne znamke osebi iz
drugega odstavka 52. člena ZTro.
(3) Osebe iz drugega odstavka 52. člena Ztro naročajo tobačne znamke pri UJP najmanj za eno trimesečje, v skladu
z načrtovanimi letnimi potrebami in so dolžne do
zaključka leta prevzeti celotno količino tobačnih znamk, ki je izdelana po
njihovem naročilu. Najmanjše število tobačnih znamk, ki jih lahko naročijo, je
20.000 kosov.
(4) UJP zagotavlja tobačne znamke, označene
z zaporednimi številkami in črkovnimi oznakami. Tobačna znamka je lahko
označena s posebno oznako osebe iz drugega odstavka
52. člena ZTro.
(5) Tobačne znamke se tiskajo na belem papirju teže 70 gr/m², ki
vsebuje ultra-vijolično zaščito. Izdelane so, skupaj z belim robom, v velikosti
20 x 44 mm.
(6) Glavna znamenja tobačne znamke so:
-      
tonsko podlago predstavlja računalniško izvedena vinjeta,
-      
v sredini je odtisnjen napis v treh vrsticah: REPUBLIKA / SLOVENIJA /
TOBAČNA ZNAMKA,
-      
desno od napisa REPUBLIKA / SLOVENIJA je odtisnjen grb Republike
Slovenije,
-      
v spodnjem levem kotu je oznaka, sestavljena iz dveh črk in lahko
predstavlja oznako imetnika trošarinskega dovoljenja oziroma uvoznika tobačnih
izdelkov, v sredini je sedem mestna številčna oznaka, v desnem spodnjem kotu pa
enomestna črkovna oznaka,
-      
celotna podoba je okvirjena z vzorčnim robom v temnejšem odtenku barve
tonske podlage,
-      
celotno podobo tobačne znamke zaključuje milimetrski rob.
(7) Barvo tobačnih znamk določi UJP.
(8) Ministrstvo, pristojno za finance (v
nadaljnjem besedilo: Ministrstvo za finance), pri izbiri tiskarja in
dobavitelja tobačnih znamk v postopku javnega naročanja in izvajanja nadzora
nad izdelavo papirja ter tiskanjem tobačnih znamk sodeluje z Banko Slovenije.
Podrobnejši način izvajanja nalog se določi s pogodbo, ki jo z Banko Slovenije
sklene minister ali ministrica, pristojna za finance.
48. člen
(vračanje ali uničenje tobačnih znamk)
(1) Če so tobačne znamke poškodovane in
neuporabne in zato namenjene uničenju, mora oseba iz drugega odstavka 52. člena
ZTro o tem obvestiti UJP in ji sporočiti količino tobačnih znamk, ki jih namerava
uničiti ter navesti vzrok neuporabnosti.
(2) Za organizacijo in izvedbo uničenja
tobačnih znamk je pristojna oseba iz drugega odstavka
52. člena ZTro. Uničenje se opravi ob navzočnosti komisije v sestavi
predstavnikov Ministrstva za finance, Carinske uprave Republike Slovenije in
UJP (v nadaljevanju: komisija), ki jo imenuje UJP.
(3) Tobačne znamke, namenjene uničenju,
morajo biti komisiji predložene na način, ki omogoča kontrolo.
(4) Če je poškodovana tobačna znamka
sestavljena iz večih delov, se uničenje prizna samo tedaj, če ni dvomov o tem,
da posamezni deli sestavljajo celoto.
(5) O uničenju tobačnih znamk komisija
sestavi zapisnik, ki ga podpišejo člani komisije in pooblaščena oseba osebe iz drugega odstavka 52. člena ZTro.
(6) Če oseba iz drugega odstavka 52. člena
ZTro preneha opravljati
dejavnost, zaradi katere je zavezana obračunavanju in
plačevanju trošarine, mora v roku 30 dni od prenehanja opravljanja dejavnosti
zagotoviti uničenje neuporabljenih tobačnih znamk. Uničenje se opravi ob navzočnosti
komisije.
(7) Carinski organ lahko prizna uničenje
tobačnih znamk na ozemlju druge države članice, če je postopek uničenja
primerljiv s postopkom iz tega pravilnika. Za sprejemljivo dokazilo se šteje
predložitev zapisnika o uničenju, ki ga potrdi pristojni nadzorni organ v drugi
državi članici.
(8) Oseba iz
drugega odstavka 52. člena ZTro lahko UJP vrne tobačne znamke, če ugotovi nepravilnosti, nastale
pri izdaji ali tiskanju. Reklamacije lahko uveljavlja le za cel sveženj 20.000
kosov tobačnih znamk. Priznane reklamacije UJP uveljavlja pri izdelovalcu
oziroma povzročitelju napake.
49. člen
(evidenca in kontrola)
(1) Oseba iz
drugega odstavka 52. člena ZTro mora voditi evidenco nabavljenih, vrnjenih, porabljenih in uničenih
tobačnih znamk. Evidenco in dokumente na podlagi katerih so bili opravljeni
zapisi v evidenco mora hraniti deset let od konca koledarskega leta, v katerem
so bili izdani.
(2) Carinski organ lahko pri osebi iz drugega odstavka 52. člena ZTro opravi kontrolo evidence in
popis tobačnih znamk.
(3) UJP pisno obvešča Ministrstvo za
finance in Carinsko upravo RS o količini izdanih tobačnih znamk posamezni
osebi iz drugega odstavka 52. člena
ZTro.
49.a člen
(prijava drobnoprodajnih cen tobačnih
izdelkov)
Oseba iz devetega odstavka 51. člena zakona
prijavi drobnoprodajne cene
tobačnih izdelkov na obrazcu VZD-CIG, ki je Priloga 13 tega pravilnika in njegov sestavni del.
XIX. OZNAČEVANJE GORIVA ZA OGREVANJE
50. člen
(označevanje)
(1) Plinsko olje, ki se uporablja kot
gorivo za ogrevanje (ekstra lahko kurilno olje), mora vsebovati sredstvo za
označevanje, ki vsebuje rdečo barvo, ki je topna v plinskem olju, v količini,
ki zagotavlja pri beli svetlobi v sloju plinskega olja 2 cm s prostim očesom vidno barvno označenost in markirni indikator, katerega je mogoče ugotoviti
samo s kemičnim testom. Označeno plinsko olje mora vsebovati najmanj 6,0 g in največ 9,0 g markirnega indikatorja "C. I. Solvent Yellow 124" s kemijsko oznako N
– etil – N – [2 – (1 – izobutoksietoksi)etil] – 4 – (fenilazo) anilin,
na 1000 litrov plinskega olja pri 15° C.
(2) Kerozin, ki se uporablja kot gorivo za
ogrevanje, mora vsebovati sredstvo za označevanje, katerega je mogoče ugotoviti
samo s kemičnim testom. Kerozin, označen s sredstvom za označevanje, mora vsebovati
najmanj 6,0 g in največ 9,0 g markirnega indikatorja "C.I.Solvent Yellow
124" s kemijsko oznako N – etil – N – [2 – (1 –
izobutoksietoksi)etil] – 4 – (fenilazo) anilin, na 1000 litrov kerozina pri 15° C.
(3) Vsebnost sredstva za označevanje iz
prvega in drugega odstavka tega člena se določa v skladu s Harmonizirano
referenčno metodo Skupnosti za določanje evromarkerja (Solvent yelow 124), ki
je objavljena na uradni spletni strani Carinske uprave Republike Slovenije.
(4) Doziranje sredstva za označevanje iz
prvega in drugega odstavka tega člena se zagotovi z označevalno napravo, ki
mora biti pred namestitvijo v trošarinskem skladišču tehnično pregledana in
overjena pri ministrstvu, pristojnem za meroslovje, ter odobrena s strani
carinskega organa in po potrebi plombirana. Carinski organ lahko izjemoma
dovoli ročno doziranje sredstva za označevanje v trošarinskem skladišču pod
nadzorom carinskega organa.
50.a člen
(metoda za ugotavljanje prisotnosti
sredstva za označevanje)
Prisotnost sredstva za označevanje v skladu
s tretjim odstavkom 57. člena ZTro se ugotavlja v
skladu s Harmonizirano referenčno metodo Skupnosti za določanje evromarkerja
(Solvent yellow 124) v plinskem olju in kerozinu.
XX. TROŠARINSKI NADZOR
51. člen
(posebni ukrepi za izvajanje trošarinskega
nadzora)
(1) Kot ukrepe trošarinskega nadzora lahko
carinski organ določi predvsem:
1.    
soključarstvo;
2.    
soprisotnost pooblaščene uradne osebe carinske službe v času, ko je
trošarinsko skladišče odprto oziroma, ko se trošarinski izdelki, ki so bili
nabavljeni brez plačila trošarine, prenašajo v proizvodnjo;
3.    
druge ukrepe, ki zagotavljajo nadzor nad gibanjem prejemanjem,
proizvodnjo, skladiščenjem in odpremljanjem trošarinskih izdelkov.
(2) Carinski organ lahko določi tudi plombiranje
meril oziroma drugih mest, iz katerih bi se lahko trošarinski izdelki
nekontrolirano iznašali oziroma če je to potrebno za izvajanje trošarinskega
nadzora.
52. člen
(uničenje pod trošarinskim nadzorom)
(1) Če so trošarinski izdelki neuporabni in
zato namenjeni uničenju, mora trošarinski zavezanec oziroma oproščeni uporabnik
oziroma oseba iz 8. točke prvega odstavka 30. člena ZTro pisno obvestiti
krajevno pristojni carinski organ o:
-      
vrsti in količini trošarinskih izdelkov, ki jih namerava uničiti;
-      
vzroku neuporabnosti;
-      
načinu, kraju in datumu uničenja.
(2) O uničenju trošarinskih izdelkov pod
trošarinskim nadzorom se sestavi zapisnik, ki ga podpiše carinski uslužbenec in
pooblaščena oseba trošarinskega zavezanca oziroma oproščenega uporabnika
oziroma osebe iz 8. točke prvega odstavka 30. člena ZTro.
(3) Pri uničenju tobačnih izdelkov,
opremljenih s tobačno znamko, sodeluje tudi komisija za uničenje tobačnih znamk
iz drugega odstavka 48. člena tega pravilnika.
(4) Stroški uničenja trošarinskih izdelkov
pod trošarinskim nadzorom bremenijo trošarinskega zavezanca oziroma oproščenega
uporabnika oziroma osebo iz 8. točke prvega odstavka 30. člena ZTro.
XXI. PRIJAVA DEJAVNOSTI
53. člen
(prijava za vpis v register trošarinskih
zavezancev)
Trošarinski zavezanci v skladu s 62. členom
ZTro prijavijo začetek opravljanja dejavnosti pristojnemu carinskemu organu na
obrazcu TRO-P, ki je Priloga 11 tega pravilnika in je njegov sestavni del.

Priloga
1: Trošarinski dokument
Priloga
2: Poenostavljeni trošarinski dokument
Priloga
3: Najava prejema pošiljke iz druge države članice – potrdilo o plačilu
trošarine oziroma zavarovanju plačila trošarine v RS – Obrazec
Najava prejema pošiljke
Priloga
4: Zahtevek za odobritev nakupa trošarinskih izdelkov brez plačila trošarine – Obrazec Zahtevek OU
Priloga
5: Poročilo oproščenega uporabnika trošarinskih izdelkov o nabavi in porabi
trošarinskih izdelkov brez plačila trošarine- Obrazec Poročilo OU
Priloga
6: Obračun trošarine za pivo - Obrazec TRO-ALK1
Priloga
7: Obračun trošarine za alkohol in alkoholne pijače razen piva - Obrazec
TRO-ALK2
Priloga
8: Obračun trošarine za tobačne izdelke - Obrazec TRO-TOB
Priloga
9: Obračun trošarine za energente - Obrazec TRO-E1
Priloga
10: Obračun trošarine za trda goriva - ObrazecTRO-E2
Priloga
10a: Obračun trošarine za električno energijo in zemeljski plin
iz omrežja - Obrazec TRO-E3
Priloga
10b: Obračun trošarine za biogoriva - Obrazec TRO-ČBIO
Priloga
11: Prijava v evidenco trošarinskih zavezancev - Obrazec
TRO-P
Priloga
12: Vloga za izdajo dovoljenja za začasno pooblaščenega
prejemnika na podlagi 29.b člena ZTro - Obrazec TRO-ZPP
Priloga
13: Prijava drobnoprodajne cene tobačnih izdelkov – Obrazec VZD-CIG

Pravilnik o izvajanju Zakona o trošarinah
(Uradni list RS, št. 49/04)
vsebuje naslednji prehodni in končno določbo:
»XXII. PREHODNI IN KONČNA DOLOČBA
54. člen
(popis trdih
goriv)
Trošarinski zavezanec, ki ima na dan 30. aprila
2004 na zalogi energente – trda goriva iz 9. točke tretjega odstavka 54. člena
ZTro, opravi popis teh zalog in zapisnik o popisu zalog predloži carinskemu
organu najkasneje z obračunom za davčno obdobje maj 2004. Za zaloge, s katerimi
je razpolagal v začetku davčnega obdobja, ne nastane obveznost plačila
trošarine.
55. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o izvajanju zakona o trošarinah (Uradni list RS, št. 6/99,
52/99, 35/00, 58/01, 107/02 in 125/03), ki se uporabi še za obračun trošarine
za mesec april 2004.
56. člen
(začetek
veljavnosti)
Ta pravilnik začne veljati 1. maja 2004.«.

Pravilnik o spremembah in dopolnitvah
Pravilnika o izvajanju Zakona o trošarinah (Uradni list RS, št. 47/05) vsebuje naslednjo končno določbo:
»19. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvajanju Zakona o trošarinah (Uradni list RS, št. 17/07) vsebuje naslednjo končno določbo:
»13. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvajanju Zakona o trošarinah (Uradni list RS, št. 26/10) vsebuje naslednjo končno določbo:
»31. člen
Ta pravilnik začne veljati 1. aprila
2010.«.

Pravilnik o spremembah in dopolnitvah
Pravilnika o izvajanju Zakona o trošarinah (Uradni list RS, št. 9/13) vsebuje naslednjo končno določbo:
»12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o izvajanju
Zakona o trošarinah (Uradni list RS, št. 15/14) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije, obrazci v prilogah se uporabljajo
od 1. aprila 2014.«.

Pravilnik o spremembah in dopolnitvah Pravilnika
o izvajanju Zakona o trošarinah (Uradni list RS, št. 43/14) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu
Republike Slovenije.«.