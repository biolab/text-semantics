1. člen
(vsebina)
Ta uredba določa ukrepe za pridelavo gensko spremenjene
koruze (Zea mays L.) (v nadaljnjem besedilu: GS-koruza), najmanjšo
širino varovalnega, zadrževalnega in pribežališčnega pasu, vrstenje in
odstranjevanje samosevnih rastlin ter obdobje trajanja teh ukrepov.
2. člen
(pomen izrazov)
(1) Izrazi, uporabljeni v tej uredbi, imajo naslednji pomen: 
-       
GS-koruza so rastline ali deli rastline GS-koruze sort, ki so vpisane v
skupni katalog sort poljščin v skladu z Direktivo Sveta 2002/53/ES z dne 13.
junija 2002 o skupnem katalogu poljščin (UL L št. 193 z dne 20. 7. 2002, str.
1), zadnjič spremenjeno z Uredbo (ES) št. 1829/2003 Evropskega parlamenta in
Sveta z dne 22. septembra 2003 o gensko spremenjenih živilih in krmi (UL L št.
268 z dne 18. 10. 2003, str. 1); 
-       
vrstenje je način pridelave rastlin, pri katerem se na istem zemljišču v
več zaporednih letih zvrstijo različne vrste kmetijskih rastlin v določenem
zaporedju (v nadaljnjem besedilu: kolobar); 
-       
samosevna rastlina koruze je rastlina, ki se sama zasadi. 
(2) Drugi izrazi, uporabljeni v tej uredbi, imajo enak pomen
kot v Zakonu o soobstoju gensko spremenjenih rastlin z ostalimi kmetijskimi
rastlinami (Uradni list RS, št. 41/09), Zakonu o kmetijstvu (Uradni list RS,
št. 45/08) oziroma v Zakonu o ravnanju z gensko spremenjenimi organizmi (Uradni
list RS, št. 23/05 – uradno prečiščeno besedilo).
3. člen
(širina varovalnega pasu)
Širina varovalnega pasu, ki ločuje posevek GS-koruze od
sosednjih posevkov koruze, vključno s sladko koruzo in koruzo pokovko, merjeno
od roba posevka GS-koruze do roba sosednjega posevka koruze, mora biti najmanj
600 metrov.
4. člen
(zadrževalni pas)
(1) Za vzpostavitev zadrževalnega pasu se uporabi posevek
koruze, ki se posadi okoli posevka GS-koruze ali ob enem ali več robovih posevka
GS-koruze. Najmanjša širina zadrževalnega pasu predstavlja štiri vrste gensko
nespremenjene koruze. 
(2) Sorta koruze, ki se posadi kot zadrževalni pas v skladu s
prejšnjim odstavkom, mora biti gensko nespremenjena ter po morfoloških
lastnostih in razvojnih fazah enaka kot sorta GS-koruze, še zlasti glede višine
rastlin ter začetka in trajanja obdobja prašenja cvetnega prahu (v nadaljnjem
besedilu: metličenje). Šteje se, da vsake štiri vrste gensko nespremenjene
koruze, posajene v zadrževalnem pasu, nadomestijo šest metrov varovalnega pasu
iz prejšnjega člena. Z zadrževalnim pasom je mogoče nadomestiti največ 300
metrov varovalnega pasu iz prejšnjega člena. 
(3) Pridelovalec GS-koruze mora v primeru iz prejšnjega
odstavka poleg dokazil in evidenc, ki jih mora hraniti v skladu z zakonom, ki
ureja soobstoj gensko spremenjenih rastlin z ostalimi kmetijskimi rastlinami,
hraniti najmanj pet let tudi dokazila o sorti in količini semena gensko
nespremenjene koruze, ki jo je uporabil za vzpostavitev zadrževalnega pasu v
skladu s tem odstavkom. 
(4) Pridelek koruze, pospravljen v zadrževalnem pasu, se
vključi v pridelek GS-koruze ali pa ločeno spravi, uskladišči, označi in
uporabi v skladu z zakonom, ki ureja soobstoj gensko spremenjenih rastlin z
ostalimi kmetijskimi rastlinami, oziroma odsvoji. Pri tem mora pridelovalec
GS-koruze upoštevati predpise Evropske unije, ki urejajo sledljivost in
označevanje gensko spremenjenih rastlin (v nadaljnjem besedilu: GSO) ter
določajo prage naključne ali nenamerne prisotnosti GSO v proizvodih.
5. člen
(pribežališčni pas)
(1) Pri pridelovanju GS-koruze, ki je odporna na določen
insekt ali skupino insektov, mora pridelovalec GS-koruze vzpostaviti
pribežališčni pas, v katerem mora posaditi gensko nespremenjeno koruzo. 
(2) Pribežališčni pas mora obsegati najmanj 20 odstotkov
površine posevka GS-koruze, pridelovalec GS-koruze pa ga lahko uredi kot
enakomerno širok rob gensko nespremenjene koruze okoli posevka GS-koruze ali pa
pasove gensko nespremenjene koruze enakomerno razporedi znotraj posevka
GS-koruze. Pridelovalec GS-koruze mora poleg dokazil in evidenc, ki jih mora
hraniti v skladu z zakonom, ki ureja soobstoj gensko spremenjenih rastlin z
ostalimi kmetijskimi rastlinami, hraniti najmanj pet let tudi dokazila o sorti
in količini semena gensko nespremenjene koruze, ki jo je uporabil za
vzpostavitev pribežališčnega pasu v skladu s tem odstavkom. 
(3) Pridelek koruze, pospravljen v pribežališčnem pasu, se
vključi v pridelek GS-koruze ali pa ločeno spravi, uskladišči, označi in
uporabi v skladu z zakonom, ki ureja soobstoj gensko spremenjenih rastlin z
ostalimi kmetijskimi rastlinami, oziroma odsvoji. Pri tem mora pridelovalec
GS-koruze upoštevati predpise Evropske unije, ki urejajo sledljivost in
označevanje GSO ter določajo prage naključne ali nenamerne prisotnosti GSO v
proizvodih. 
(4) Pribežališčni pas, ki se v skladu s tem členom vzpostavi
okoli posevka GS-koruze ali ob enem ali več robovih posevka GS-koruze, se lahko
šteje za zadrževalni pas, če je sorta koruze, posajena v pribežališčnem pasu,
po morfoloških lastnostih in razvojnih fazah enaka kot sorta GS-koruze, še
zlasti glede višine rastlin ter začetka in trajanja metličenja. Tak
pribežališčni pas se upošteva pri zmanjšanju širine varovalnega pasu v skladu z
drugim odstavkom prejšnjega člena.
6. člen
(kolobar)
(1) Na površini, na kateri se je v določeni rastni dobi
pridelovala GS-koruza, se v naslednji rastni dobi koruza ne sme ponovno
pridelovati. 
(2) Z omejitvijo pridelave koruze na površinah, na katerih se
je v preteklem letu pridelovala GS-koruza, mora pridelovalec gensko
spremenjenih rastlin (v nadaljnjem besedilu: GSR) pred oddajo v najem ali
prodajo teh površin obvezno pisno seznaniti najemnika ali lastnika oziroma
uporabnika zemljišča.
7. člen
(uničevanje samosevnih rastlin)
(1) Na površinah, na katerih se je v preteklem letu
pridelovala GS-koruza, v naslednji rastni dobi ne sme biti samosevnih rastlin,
ki so zrasle iz zrnja, raztresenega ob spravilu pridelka GS-koruze. 
(2) Pridelovalec, ki je na teh površinah v preteklem letu
prideloval GS-koruzo, mora najpozneje 14 dni pred začetkom metličenja opraviti
najmanj en pregled, s katerim preveri morebitno prisotnost samosevnih rastlin
koruze na celotni površini, na kateri je bil posevek GS-koruze. Vse samosevne
rastline koruze mora odstraniti oziroma uničiti tako, da ne predstavljajo
tveganja za širjenje GS-koruze v okolje. 
(3) Pridelovalec GSR, ki je v preteklem letu na določenih
površinah prideloval GS-koruzo, mora zagotoviti, da bodo morebitne samosevne
rastline koruze odstranjene in uničene tudi, če površine v tem letu obdeluje
ali drugače uporablja drug pridelovalec.
8. člen
(inšpekcijski nadzor)
Nadzor nad izvajanjem ukrepov iz 6. in 7. člena te uredbe
opravlja Inšpektorat Republike Slovenije za kmetijstvo, gozdarstvo in hrano.
Nadzor se opravlja na vseh površinah, na katerih je v preteklem letu rasla
GS-koruza.
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-3/2010/4
Ljubljana, dne 11. februarja 2010
EVA 2009-2311-0129
Vlada Republike Slovenije
mag. Mitja Gaspari l.r. 
Minister