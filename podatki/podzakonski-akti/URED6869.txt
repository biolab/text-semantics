I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom
o strategiji prostorskega razvoja Slovenije (Uradni list RS, št. 76/04, 33/07 –
ZPNačrt in 57/12 – ZPNačrt-B) in Uredbo o prostorskem redu Slovenije (Uradni
list RS, št. 122/04, 33/07 – ZPNačrt in 57/12 – ZPNačrt-B) sprejme državni
prostorski načrt za prenosni plinovod R51A Jarše–Sneberje (v nadaljnjem
besedilu: državni prostorski načrt).
(2) Grafični del državnega
prostorskega načrta, iz katerega je razvidno območje tega načrta, je kot
priloga sestavni del te uredbe.
(3) Državni prostorski načrt je v
oktobru 2014 pod številko 13093 izdelalo podjetje ZUM d. o. o., Maribor.
2. člen
(vsebina)
(1) Ta uredba določa načrtovane
prostorske ureditve, območje državnega prostorskega načrta, pogoje glede
namembnosti posegov v prostor, njihove lege, velikosti in oblikovanja, pogoje
glede križanj ali prestavitev gospodarske javne infrastrukture in grajenega
javnega dobra ter priključevanja prostorskih ureditev nanje, merila in pogoje
za parcelacijo, pogoje celostnega ohranjanja kulturne dediščine, ohranjanja
narave, varstva okolja in naravnih dobrin, upravljanja voda, varovanja zdravja
ljudi, obrambe države ter varstva pred naravnimi in drugimi nesrečami, etapnost
izvedbe prostorske ureditve, druge pogoje in zahteve za izvajanje državnega
prostorskega načrta, dopustna odstopanja in nadzor.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v tiskani obliki na vpogled na ministrstvu, pristojnem za prostor, in
pri službi, pristojni za urejanje prostora, Mestne občine Ljubljana.
(3) Za ta državni prostorski načrt je
bil izveden postopek celovite presoje vplivov na okolje v skladu s predpisi, ki
urejajo varstvo okolja. Izdelano je bilo okoljsko poročilo.
(4) Postopek presoje vplivov na okolje
ni bil izveden, ker s tem državnim prostorskim načrtom niso bili načrtovani
posegi v okolje, za katere je v skladu s predpisi, ki urejajo varstvo okolja,
treba izvesti presojo vplivov na okolje. Investitor mora pred pridobitvijo
gradbenega dovoljenja pridobiti sklep ministrstva, pristojnega za presojo
vplivov na okolje, o ugotovitvi, ali je za nameravani poseg v okolje treba
izvesti presojo vplivov na okolje in pridobiti okoljevarstveno soglasje v
skladu s predpisi, ki urejajo varstvo okolja.
(5) Oznake, navedene v 3. do 9. členu
te uredbe, so oznake objektov in ureditev iz grafičnega dela državnega
prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
S tem državnim prostorskim načrtom se
načrtujejo naslednje prostorske ureditve:
-       
prenosni plinovod R51A (v nadaljnjem besedilu: plinovod) od razdelilne
merilno-regulacijske postaje Jarše (v nadaljnjem besedilu: RMRP Jarše) do
priključnega mesta na prenosni plinovod L10000, to je do razdelilne postaje
Sneberje (v nadaljnjem besedilu: RP Sneberje),
-       
RMRP Jarše,
-       
RP Sneberje,
-       
priključni odsek prenosnega plinovoda M5/R51 Vodice–Termoelektrarna
Toplarna Ljubljana,
-       
ureditev pripadajoče prometne in energetske infrastrukture ter omrežja
elektronskih komunikacij,
-       
odstranitev rastja in ureditev površin po izvedbi plinovoda,
-       
krajinska ureditev na območjih prečkanja gozdnih površin in območjih
sanacije zemljišč po gradnji ter
-       
vse druge ureditve, ki so nujno potrebne za nemoteno delovanje
načrtovanih ureditev.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta v skladu z geodetskim načrtom obsega zemljišča ali dele zemljišč s parcelnimi
številkami v naslednjih katastrskih občinah:
1.     
območje plinovoda in prestavitev obstoječe energetske infrastrukture,
vključno z delovnim pasom ob plinovodu, gradbišči in začasnimi odlagališči
materiala:
- 
k. o. Šmartno od Savi (1729): 314/2, 314/10, 314/11, 327/23, 329/3, 330,
333/1, 333/5, 334, 336, 337/1, 343/1, 861, 862, 864, 865, 866, 869, 870, 873/1,
873/2, 876, 878, 880, 927, 928/2, 928/3, 928/4, 930, 931, 932, 948, 949, 950/1,
950/2, 953, 959, 960, 962, 1229/1, 1232/1, 1233/1 in 1234/1;
- 
k. o. Stožice (1735): 2122/1, 2217/4, 2217/5, 2225, 2228/1 in 2228/2;
- 
k. o. Zadobrova (1771): 751/2, 751/3, 751/4, 754/51, 922, 923, 929, 930,
1423/1, 1423/2, 1423/3, 1423/4, 1423/5, 1423/6, 1423/7, 1423/8, 1423/9,
1423/12, 1423/13, 1423/15, 1423/16, 1423/17, 1423/20, 1423/21, 1423/26,
1423/27, 1423/32, 1423/33, 1423/37, 1423/38, 1423/98, 1427/1, 1427/5, 1427/6,
1427/8, 1427/10, 1427/11, 1427/12, 1427/14, 1427/15, 1427/45, 1427/59, 1427/61,
1427/66, 1427/67, 1427/69, 1427/70, 1427/71, 1427/72, 1427/73, 1427/75, 1433/4,
1433/7, 1433/8, 1433/12, 1433/37, 1437/2, 1437/5 in 1469/4;
2.     
območje izključne rabe za RMRP Jarše in RP Sneberje vključno z
dostopnimi potmi do njih:
- 
k. o. Stožice (1735): 2217/4;
- 
k. o. Zadobrova (1771): 922, 923, 929, 930, 1423/1, 1423/5, 1423/6,
1423/7, 1423/8, 1423/9, 1423/12, 1423/13, 1423/15, 1423/16, 1423/17, 1423/20,
1423/21, 1423/26, 1423/27, 1423/32, 1423/33, 1423/38, 1427/61, 1427/75, 1433/4,
1433/7, 1433/8, 1433/12, 1433/37 in 1469/4.
(2) Območje državnega prostorskega
načrta je določeno s tehničnimi elementi, ki omogočajo prikaz meje tega območja
v naravi. Koordinate tehničnih elementov so razvidne iz grafičnega dela
državnega prostorskega načrta (Prikaz območja državnega prostorskega načrta z
načrtom parcel, karta 3).
5. člen
(raba zemljišč)
(1) Na območju državnega prostorskega
načrta so glede na zasedbo ali omejitev rabe zemljišč opredeljene naslednje
rabe:
1.     
zemljišča izključne rabe:
- 
zemljišča na območju RMRP Jarše,
- 
zemljišča na območju RP Sneberje,
- 
zemljišča za ureditev dostopnih poti do RMRP Jarše in RP Sneberje;
2.     
zemljišča omejene rabe:
- 
zemljišča na območju plinovoda (5 m od osi plinovoda obojestransko),
- 
zemljišča za ureditev pripadajoče energetske infrastrukture in omrežja
elektronskih komunikacij;
3.     
zemljišča začasne rabe so zemljišča na območju gradbišč, začasnih
dostopnih poti in začasnih odlagališč materiala zunaj območij izključne in
omejene rabe.
(2) Pogoji za ureditve na zemljiščih
omejene rabe so določeni v 12., 13. in 25. členu te uredbe.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(potek trase)
Trasa plinovoda v dolžini 2,5 km poteka od
načrtovane RMRP Jarše proti vzhodu po robu poplavnega gozda in čez kmetijske
površine ob severnem robu naselja Obrije, čez odprti prostor in ob južni strani
območja načrtovane vodarne Hrastje. Nato se usmeri proti severovzhodu in čez
arheološko območje Hrastje ter spet proti vzhodu ob severnem robu naselja
Sneberje, prečka regionalno cesto Ljubljana–Šentjakob in poteka vzporedno s
poljsko potjo čez kmetijska zemljišča do obstoječega plinovoda L10000, kjer je
na priključnem mestu načrtovana RP Sneberje.
7. člen
(tehnične značilnosti plinovoda)
(1) Plinovod ima premer cevi do
vključno 300 mm in tlačno stopnjo do vključno 30 barov.
(2) Višina nadkritja plinovoda med
končno urejenim terenom in temenom cevi praviloma znaša 1,3 m. Pri prečkanju
gospodarske javne infrastrukture, hidromelioracijskih območij in obdelovalnih
površin se globina nadkritja glede na vrsto kultur in priobalnega zemljišča
ustrezno poveča.
(3) Plinovodna cev in vse instalacije,
ki so vkopane v zemljo na območju RMRP Jarše in RP Sneberje, se zaščitijo pred
korozijo s katodno zaščito.
(4) Vzdolž plinovodne cevi se po
celotni dolžini položi optični kabel za prenos podatkov, in sicer v dvojni
zaščitni cevi iz polietilena visoke gostote z oznako PEHD v skupni jarek ob
plinovodni cevi. Na mestih odcepov kablov ali mestih kabelskih spojk se
vgradijo kabelski jaški.
8. člen
(RMRP Jarše)
(1) RMRP Jarše se izvede v začetni
stacionaži plinovoda.
(2) Plato RMRP Jarše je velikosti
približno 38 m x 38 m na koti najmanj 281,5 m n. m. v. Ogradi se z mrežno
ograjo višine najmanj 2,2 m. Barva ograje povzema barve naravnega okolja.
Pohodne površine na platoju se tlakujejo z betonskimi tlakovci ali pranimi
betonskimi ploščami, notranja cesta se asfaltira, druge površine se posujejo s
prodom.
(3) Na platoju se zgradijo ti objekti
in naprave:
-       
merilno-reducirna postaja velikosti največ 17 m x 10 m, barva
fasade povzema barve naravnega okolja, v katero se objekt umešča;
-       
sprejemno-oddajna čistilna naprava in dve oddajni čistilni napravi.
(4) Za priključitev na RMRP Jarše se
zgradi odsek prenosnega plinovoda M5/R51 Vodice–Termoelektrarna Toplarna
Ljubljana s tlačno stopnjo do 50 bar in s premerom cevi zahodnega odseka do
vključno 400 mm in južnega odseka do vključno 250 mm.
(5) Na platoju se zgradi notranja
cesta z elementi, ki omogočajo prevoznost intervencijskim vozilom, in se
priključi na javno pot JP 720661 (Pot ob Savi nad Jaršami do Jarške ceste).
Zagotovijo se vir napajanja z električno energijo, telekomunikacijski
priključek, sistem katodne zaščite in sistem vodenja postaje. Na platoju se
izvede razsvetljava. Delovne površine na njem se omejijo z dvignjenimi robniki
in so nagnjene proti lovilnikom olj. Padavinska voda z delovnih površin pred
objekti se prek lovilnikov olj spelje v ponikovalnico. Ponikovalnice se uredijo
zunaj vplivnega območja voznih in delovnih površin.
9. člen
(RP Sneberje)
(1) RP Sneberje se zgradi na
priključnem mestu na obstoječi prenosni plinovod L10000 v km 2 + 520.
(2) Plato RP Sneberje je velikosti
približno 24 m x 14 m na koti najmanj 277,01 m. n. m. v. Ogradi se z mrežno
ograjo višine najmanj 2,2 m. Barva ograje povzema barve naravnega okolja.
Pohodne površine in površine okrog nadzemnih plinovodnih naprav se tlakujejo z
betonskimi pranimi ploščami, druge površine pa posujejo s prodom. Na platoju se
zgradita sprejemna čistilna naprava in navezovalna inštalacija s sekcijsko
postajo na obstoječi prenosni plinovod L10000. Padavinske vode ponikajo.
(3) Do RP Sneberje se po obstoječi
poljski poti uredi makadamska dostopna pot s širino vozišča 3 m, ki se navezuje
na regionalno cesto R3-644, odsek 1356 (Ljubljana (Letališka)–Šentjakob).
10. člen
(delovni pas)
(1) Delovni pas ob plinovodu praviloma
sega 8 m od osi plinovoda na desno stran (za odlaganje izkopanega materiala) in
6 m od osi plinovoda na levo stran (za prehod gradbenih strojev, varjenje in
polaganje plinovoda v jarek), skupaj 14 m.
(2) Na območjih, na katerih se
plinovod približa objektom, prečka varovana območja, posebne krajinske
strukture in infrastrukturne objekte ali poteka vzporedno z njimi, ter na
območjih drugih ovir na trasi ali ob njej je širina delovnega pasu zaradi
prilagajanja dejanskim razmeram lahko tudi ožja ali širša.
11. člen
(merilna mesta in označevanje)
(1) Za kontrolo in vzdrževanje se na
cevovodu vgradijo stalna merilna mesta vzdolž celotne trase plinovoda.
(2) Lega cevovodov in vseh drugih
njegovih elementov v zemlji se označi tako, da je nad plinovodom mogoč nadzor.
Oznake se postavijo vzdolž celotne trase plinovoda na razdalji približno 0,5
km, na mestih loma te trase in na vseh prehodih cest. Pri prehodih plinovoda v
zaščitnih ceveh se oznake postavijo na oddušne cevi.
12. člen
(krajinskoarhitekturne ureditve)
(1) Pred gradnjo se v celotnem
delovnem pasu odstrani drevesna in grmovna vegetacija. Obvodno in obrežno lesno
vegetacijo se odstrani le tam, kjer je to nujno zaradi gradnje in delovanja
plinovoda.
(2) Varnostni pas na obeh straneh od
osi plinovoda v širini 5 m se ne sme zasaditi z visokodebelnim drevjem. Za
zasaditve in zatravitve, s katerimi se utrjujejo tla in varuje gozdni rob, se
poskrbi takoj po končanih gradbenih delih. Pri posegih v gozd se zagotovi
obnova gozdnega roba. Pri posegih v živice, mejice, obrežno vegetacijo in
grmišča se po končani gradnji prav tako zagotovi njihova obnova. Vse travniške
površine, ki so bile med gradnjo poškodovane, se ponovno zatravijo. Pri
zasaditvah in zatravitvah se uporabi avtohtono rastlinstvo.
13. člen
(dopustni posegi v obstoječe objekte in
dopustne dejavnosti)
(1) Na območju državnega prostorskega
načrta so dopustni tudi nekateri posegi, če ne ovirajo gradnje in obratovanja
prostorskih ureditev, ki so predmet tega državnega prostorskega načrta, in
sicer:
-       
rekonstrukcija obstoječih ter gradnja novih linijskih infrastrukturnih
objektov in prometne infrastrukture,
-       
urejanje vodotokov,
-       
izvajanje ukrepov za varstvo pred naravnimi in drugimi nesrečami,
-       
opravljanje kmetijske in gozdarske dejavnosti na obstoječih kmetijskih
in gozdnih zemljiščih,
-       
postavitev nezahtevnih in enostavnih objektov, če so njihovi podzemni
nosilni elementi (temelji ipd.) oddaljeni od osi plinovoda vsaj 5 m.
(2) Za vse posege se pridobi soglasje
investitorja ali, če je plinovodno omrežje že zgrajeno in dano v uporabo, njenega
upravljavca.
(3) Za vse posege na območjih kulturne
dediščine, na območjih, pomembnih za ohranjanje narave, in na vodnih zemljiščih
se pridobi soglasje projektnih soglasodajalcev, v pristojnost katerih spadajo
ti posegi.
V. POGOJI GLEDE KRIŽANJ OZIROMA PRESTAVITEV GOSPODARSKE JAVNE
INFRASTRUKTURE IN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJE
14. člen
(skupne določbe)
(1) Skupni pogoji gradnje gospodarske
javne infrastrukture in grajenega javnega dobra so:
-       
projektiranje in gradnja posameznih križanj in morebitnih začasnih ali
trajnih prestavitev, zaščita gospodarske javne infrastrukture in priključitve
nanjo se izvedejo v skladu s projektnimi pogoji upravljavcev in strokovnimi
podlagami, ki so sestavni del obveznih prilog državnega prostorskega načrta,
ter v skladu z geološko-hidrološkimi razmerami območja,
-       
če se med gradnjo plinovoda ugotovi, da je treba posamezen
infrastrukturni vod ustrezno zaščititi ali začasno ali trajno prestaviti, se to
naredi v skladu s soglasjem lastnika ali upravljavca tega voda,
-       
trase vodov gospodarske javne infrastrukture se medsebojno uskladijo z
upoštevanjem zadostnih medsebojnih odmikov in odmikov od drugih naravnih ali
grajenih struktur,
-       
gospodarska javna infrastruktura se ne sme prestavljati na območja
kulturne dediščine, križanja pa morajo biti izvedena tako, da te dediščine ne
prizadenejo,
-       
pred položitvijo plinovoda se gospodarska javna infrastruktura ustrezno
zaščiti.
(2) Vsa križanja in vzporedni poteki
plinovoda z objekti gospodarske javne infrastrukture in grajenega javnega dobra
ter priključki nanjo so razvidni iz grafičnega dela državnega prostorskega
načrta (Ureditvena situacija načrtovanih prostorskih ureditev s križanji
gospodarske javne infrastrukture in grajenega javnega dobra, karta 2.1).
15. člen
(državne in občinske ceste)
(1) Križanje regionalne ceste R3-644
se izvede s podvrtanjem z neposredno vgradnjo ustrezno zaščitene plinovodne
cevi na globini najmanj 1,35 m, merjeno od temena plinovodne cevi.
(2) Križanje občinskih cest,
nekategoriziranih cest, peš in kolesarskih poti ter gozdnih prometnic se izvede
s prekopom in z vgradnjo ustrezne zaščitne plinovodne cevi na globini najmanj
1,35 m, merjeno od temena plinovodne cevi.
16. člen
(kanalizacijsko omrežje)
Vodoravna križanja plinovoda in
kanalizacijskih vodov za odvajanje odpadnih voda morajo biti pod pravim kotom.
Kadar tega pogoja ni mogoče izpolniti, kot križanja ne sme biti manjši od 45°.
V višinskem pogledu je križanje izvennivojsko. Plinovod se položi najmanj 0,6 m
nad ali pod kanalizacijo. Kadar je kanalizacija nad plinovodom, mora biti za
plin neprepustna; bližnji jaški morajo biti dobro prezračevani ali pa imeti
odprtine.
17. člen
(elektronsko komunikacijsko omrežje)
Križanje plinovoda s podzemnim elektronskim
komunikacijskim omrežjem se izvede tako, da poteka plinovod najmanj 0,5 m pod
elektronskim komunikacijskim kablom. Na mestu križanja se izvede zaščita
elektronskega komunikacijskega voda z zaščitno cevjo, ki sega najmanj 3 m na
vsako stran plinovodne cevi, merjeno pravokotno nanjo. V bližini elektronskih
komunikacijskih napeljav ni dovoljen strojni izkop ali miniranje.
18. člen
(elektroenergetsko omrežje)
(1) Križanje plinovoda ter omrežja
srednje- in nizkonapetostnih nadzemnih in podzemnih vodov se izvede s prekopom
pod elektroenergetskimi vodniki. Izkopi v bližini temeljev obstoječih drogov
daljnovodov se izvedejo najmanj 2 m od temelja. Pri nasutju materiala pod
razpetino nadzemnega voda se predpisana varnostna višina ne sme zmanjšati.
(2) Vodoravna križanja plinovoda in
vodov javne razsvetljave morajo biti pod pravim kotom. Kadar tega pogoja ni
mogoče izpolniti, kot križanja ne sme biti manjši od 45°. Navpični svetli
razmik med kablom in cevjo plinovoda pri križanju mora biti najmanj 0,5 m.
(3) Med gradnjo se omeji doseg
gradbenih strojev in njihovih delov ob upoštevanju najmanjše varnostne razdalje
približevanja delom pod napetostjo. Omogoči se neoviran dostop do vseh
daljnovodov s pripadajočimi stojnimi mesti. Izkop v bližini stojnih mest
nadzemnih vodov, s katerim bi bila zmanjšana njihova statična stabilnost, ni dovoljen.
19. člen
(plinovodno omrežje)
Med gradnjo ni dovoljena vožnja
mehanizacije nad obstoječim plinovodom. Kadar pa je nujno potrebna, se plinovodna
cev zaščiti pred poškodbami (npr. z jeklenimi ali betonskimi ploščami in
dodatnim nasutjem). Nad plinovodno cevjo je dovoljeno le začasno odlaganje
izkopanega zemeljskega materiala na način, ki ne zahteva vožnje mehanizacije
nad plinovodom.
VI. MERILA IN POGOJI ZA PARCELACIJO
20. člen
(parcelacija)
(1) Parcelacija se izvede v skladu s
prikazom območja državnega prostorskega načrta z načrtom parcel in tehničnimi
elementi za prenos mej parcel v naravo v grafičnem delu državnega prostorskega
načrta (Prikaz območja državnega prostorskega načrta z načrtom parcel, karta
3), v katerem so s tehničnimi elementi, ki omogočajo prikaz meje v naravi,
določene tudi lomne točke meje območja državnega prostorskega načrta.
(2) Parcele, določene s tem državnim
prostorskim načrtom, se po posegih lahko delijo v skladu z izvedenim stanjem na
podlagi lastništva ali upravljanja ter se po namembnosti sosednjih območij
pripojijo k sosednjim parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
21. člen
(ohranjanje kulturne dediščine)
(1) Kulturna dediščina se med gradnjo
varuje pred poškodovanjem in uničenjem. Podatki o kulturni dediščini so
razvidni iz obvezne priloge državnega prostorskega načrta (Prikaz stanja
prostora). Investitor zagotovi ukrepe za varstvo kulturne dediščine.
(2) Investitor na območju državnega
prostorskega načrta, kjer načrtovane ureditve segajo na območje registriranega
arheološkega najdišča, pred pridobitvijo kulturnovarstvenega soglasja zagotovi
izvedbo predhodnih arheoloških raziskav za vrednotenje arheološkega potenciala.
(3) Pred začetkom del investitor
zagotovi zaščitna izkopavanja odkritih arheoloških najdišč s poizkopavalno
obdelavo gradiva ali arhiva najdišča in druge ukrepe varstva, določene s
predhodnimi arheološkimi raziskavami, med gradnjo pa stalen arheološki nadzor
nad zemeljskimi deli. Po potrebi se določi obseg in globina podvrtanja. Deli
arheološke dediščine, najdeni med posegom v prostor, naj ostanejo, če je le
mogoče, na kraju samem.
(4) Pri gradnji na območju
registriranega arheološkega najdišča se poseg zmanjša na kar najmanjšo
površino, ki še dopušča gradnjo. Če se med arheološkimi raziskavami ali
gradbenimi deli odkrijejo arheološke ostaline, se rešitve v skladu z varstvenim
režimom prilagodijo tako, da kulturna dediščina ni ogrožena.
(5) Obseg predhodnih arheoloških
raziskav opredeli pristojna območna enota zavoda za varstvo kulturne dediščine.
Za posege v registrirana arheološka najdišča je treba pridobiti soglasje za
raziskavo in odstranitev arheološke ostaline.
(6) Po zaključku del se teren ob
neposredni bližini objektov in območij kulturne dediščine vzpostavi v prvotno
stanje, vsi uničeni elementi kulturne krajine pa se obnovijo.
(7) Investitor o začetku del najmanj
deset dni prej obvesti pristojno območno enoto zavoda za varstvo kulturne dediščine.
22. člen
(ohranjanje narave)
(1) Podatki o območjih ohranjanja
narave so razvidni iz obvezne priloge državnega prostorskega načrta (Prikaz stanja
prostora).
(2) Med gradnjo in po posegu se
upoštevajo ti pogoji:
-       
v obrečnem pasu reke Save, kjer se prepletata habitatni tip črnojelševja
in jesenovja ob hitro tekočih vodah ter habitatni tip vrbovja nižavja in
gričevij, je delovni pas čim ožji,
-       
na površine z zavarovanimi habitatnimi tipi in v habitate zavarovanih
vrst se minimalno posega,
-       
pri poseganju na območja linearnih krajinskih struktur (grmišča, mejice,
posamezna drevesa) je delovni pas čim ožji,
-       
lesno vegetacijo se seka med 1. avgustom in 1. marcem oziroma zunaj
gnezditvenega obdobja ptic,
-       
svetilke se postavijo le tam, kjer je to nujno potrebno; svetijo lahko
le pod vodoravnico in ne smejo oddajati svetlobe v ultravijoličnem spektru.
(3) Za preprečitev naselitve in
razvoja tujerodnih invazivnih rastlin in rastlin z drugačno gensko zasnovo od
lokalnih populacij se izvedejo ti ukrepi:
-       
zasipava se izključno z materialom, izkopanim na trasi plinovoda,
-       
spontano naseljene tujerodne invazivne vrste se odstranjujejo s
pravočasno in redno košnjo najmanj 2-krat letno.
(4) Investitor o začetku del najmanj
štirinajst dni prej obvesti naravovarstveni nadzor in pristojno enoto Zavoda RS
za varstvo narave, OE Ljubljana, zaradi spremljanja stanja. Izvajalec
naravovarstvenega nadzora mora biti primerno usposobljen in seznanjen z vsebino
okoljskega poročila. Za živo naravo se priporoča usposobljenega biologa.
Monitoring mora potekati najmanj enkrat na teden oziroma v skladu z deli na
gradbišču.
23. člen
(vodotoki in poplavna območja)
(1) Pri posegih v bližini Save se
upoštevajo naslednji pogoji:
-       
višina nadkritja nad temenom plinovodne cevi na priobalnem zemljišču
znaša najmanj 1,5 m,
-       
plinovod se na priobalnem zemljišču izvede tako, da prenese obremenitve
gradbene mehanizacije med rednimi vzdrževalnimi deli na vodotoku,
-       
ohrani se obstoječa dostopnost do struge in prehodnost ob njej za
vzdrževalna dela,
-       
odlaganje izkopanega materiala v pretočne profile vodotokov ni
dovoljeno,
-       
spremembe vodnega toka in režima niso dopustne.
(2) Na poplavnih območjih se izvedejo
naslednji ukrepi:
-       
plinovod se obteži z betonskimi jahači za preprečitev vzgona plinovodne
cevi,
-       
nasipi izkopanega materiala, ki se med gradnjo v delovnem pasu odlaga na
poplavna območja, se prekinejo na vsakih 25 m s 5 m široko odprtino za odtok
vode ob nenadnih poplavah,
-       
dela se ne izvajajo v obdobjih obsežnih padavin ali večje verjetnosti
poplav,
-       
površine, ki so bile ob gradnji plinovoda poškodovane, se takoj uredijo
in sanirajo s ponovno zatravitvijo, ki mora v čim krajšem času zagotoviti dobro
razraščeno travno rušo.
(3) Poleg ukrepov iz prvega in drugega
odstavka tega člena se upoštevajo vsi omilitveni ukrepi iz elaborata Karte
razredov poplavne in erozijske nevarnosti za koridor plinovoda R51A
Jarše–Sneberje, št. el. 124, februar 2014, izdelovalca DHD d. o. o.,
ki je sestavni del obvezne priloge državnega prostorskega načrta Strokovne
podlage.
24. člen
(vodovarstvena območja)
(1) Plinovod prečka vodovarstvena
območja, ki so razvidna iz obvezne priloge državnega prostorskega načrta (Prikaz
stanja prostora).
(2) Pri posegih na vodovarstvena
območja se upoštevajo vsi varstveni ukrepi iz elaborata Analiza tveganja za onesnaženje
vodnega telesa podzemne vode, prenosni plinovod R51A Jarše–Sneberje, VVOIIA,
VVOIIB, VVOIII – vodno telo vodonosnika Ljubljanskega polja, št. p.
2915-011/2014-01, februar 2014, izdelovalca Geologija, d. o. o., ki
je sestavni del obvezne priloge državnega prostorskega načrta Strokovne
podlage.
25. člen
(kmetijska in gozdna zemljišča)
(1) Globina in način polaganja
plinovoda na kmetijskih zemljiščih se prilagodita tako, da je kmetijska
proizvodnja po končani gradnji kar najmanj omejena. Gradbena in strojna dela
pri gradnji plinovoda se izvajajo zunaj obdobij najintenzivnejših kmetijskih
opravil.
(2) Nad plinovodom se določi pas z
omejitvijo kmetijske dejavnosti širine 2,5 m na vsako stran od osi plinovoda. V
tem pasu se ne sadijo rastline s koreninami, globljimi od 1 m, ne obdeluje
zemljišče, globlje od 0,5 m, in ne postavljajo opore, namenjene kmetijstvu in
sadjarstvu.
(3) Pri prečkanju hidromelioracijskih
območij se nadkritje nad plinovodno cevjo poveča. Če se posega v
hidromelioracijski sistem, se drenažne cevi prerežejo in po vgradnji plinovoda
obnovijo na celotnem delovnem pasu v kakovosti, kakršna je bila pred gradnjo.
Med obratovanjem plinovoda se zagotovi nemoteno delovanje hidromelioracijskega
sistema.
(4) Z rodovitno prstjo se ravna v
skladu z določbami 26. člena te uredbe.
(5) Med gradnjo in po njej se omogoči
nemoten dostop do kmetijskih in gozdnih zemljišč.
(6) V gozdu je delovni pas čim ožji.
(7) Globina vkopa plinovoda skozi gozd
je taka, da prenese obremenitve, ki nastajajo ob traktorskem spravilu in pri
nakladanju lesa na tovorna vozila.
(8) Sečnja v delovnem pasu plinovoda
se izvede selektivno tako, da se v največji možni meri ohranijo srednje velika
in velika drevesa. Rob preseka je valovit ter višinsko in vodoravno razčlenjen.
Prepreči se vsako nepotrebno zasipavanje in odstranjevanje podrasti.
(9) Zunaj 5-metrskega pasu na obeh
straneh plinovoda se do roba delovnega pasu pogozdijo vsa med gradnjo
poškodovana gozdna zemljišča. Pas od 2,5 m do 5 m levo in desno od osi
plinovoda se lahko prepusti plodonosnim rastlinskim vrstam. Novi gozdni robovi
se zasadijo z avtohtonimi grmovnicami in nižjimi drevesnimi vrstami s širokim
ekološkim razponom in veliko obnovitveno sposobnostjo. Izvede se manj gosta
zasaditev, ki tvori vegetacijski okvir in določa mejo vzdrževanja med
obratovanjem. Vegetacijski okvir se zapolni s spontano zarastjo z nasemenitvijo
iz okoliškega gozda (naravna sukcesija).
(10) Širina preseke v gozdovih z
ekološkimi ali socialnimi funkcijami s 1. stopnjo poudarjenosti med
obratovanjem ne sme presegati 5 m (2 × 2,5 m na vsako stran od osi plinovoda),
zato se pas od 2,5 do 5 m od osi plinovoda na vsako stran zasadi z grmovnicami,
pas od 5 m do roba delovnega pasu pa z gosto zasaditvijo avtohtonega drevesnega
rastja.
(11) Po končani gradnji se začasno
uporabljena kmetijska zemljišča in začasne dovozne poti do kmetij, kmetijskih
in gozdnih zemljišč vrnejo v prvotno stanje, poškodbe na gozdnem drevju in
gozdnih poteh ter začasnih gradbenih površinah se sanirajo, iz gozda se
odstrani ves neporabljeni material in omogoči se nemoteno gospodarjenje z
okoliškimi gozdovi.
(12) Vsi posegi v gozdu se izvajajo v
skladu s predpisi, ki urejajo področje upravljanja z gozdovi.
26. člen
(varstvo tal)
(1) Posegi v tla in odstranjevanje
krovnih plasti se izvedejo tako, da se prizadene čim manjša površina tal.
(2) Izdela se načrt o ravnanju in
uporabi rodovitnega dela prsti med gradnjo. Opredelijo se začasna odlagališča
viškov materiala ter začasna odlagališča rodovitne prsti in njene uporabe.
Rodovitna prst se v delovnem pasu začasno odstrani in odlaga na njegov rob,
ločeno od drugega izkopanega materiala in po plasteh. Prepreči se onesnaženje
humusa, ki se odstranjuje in premešča pri odkrivanju krovnih plasti tal. Kupi
skladiščene prsti ne smejo biti višji od 1,5 m in po njih se ne sme voziti.
Rodovitna prst se po gradnji vrne v ustreznem vrstnem redu plasti. Na njivskih
površinah se depresije zaradi posedanja zemljine izravnajo z nasutjem ustrezne
rodovitne prsti.
(3) Plasti tal se pri zasipanju
vračajo v obratnem vrstnem redu, v kakršnem so bile odkopane.
(4) Na vseh napravah in objektih, na
katerih obstaja možnost razlivanja nevarnih snovi, se predvidijo tehnični
ukrepi za preprečitev takega razlivanja.
(5) Po končani gradnji se tla na
celotnem območju gradbišč sanirajo oziroma vrnejo v prvotno stanje.
27. člen
(varstvo zraka)
Uporabljajo se tehnično brezhibna vozila in
stroji. V sušnem in vetrovnem vremenu se vlažijo makadamske prevozne površine,
sipek material na prevoznih sredstvih pa se pokriva.
28. člen
(varstvo pred hrupom)
V bližini stanovanjskih objektov se hrupna
dela opravljajo v dnevnem času med delovnim tednom med 6. in 18. uro in med
gradnjo se postavijo premakljive in montažne protihrupne ograje. Vrsto in način
njihove postavitve določi strokovnjak za varstvo pred čezmernim hrupom na
podlagi izmerjenih prekoračitev hrupa po začetku izvajanja del.
VIII. ETAPNOST IZVEDBE PROSTORSKE UREDITVE
29. člen
(etapnost izvedbe)
(1) Prostorske ureditve, ki jih določa
ta državni prostorski načrt, se lahko izvedejo v naslednjih etapah, ki predstavljajo
funkcionalno zaključene celote:
-       
posamezni deli trase plinovoda z vsemi pripadajočimi ureditvami ob trasi
plinovoda,
-       
RMRP Jarše in posamezni objekti in naprave na njenem platoju,
-       
RP Sneberje z dostopno potjo,
-       
drugi ukrepi in ureditve,
-       
dopolnitev ustreznih okoljevarstvenih ukrepov v skladu z rezultati
monitoringa.
(2) Prostorske ureditve se lahko
izvedejo posamezno ali sočasno.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
30. člen
(monitoring)
(1) Med gradnjo se zagotovijo
naslednji monitoringi:
-       
ohranjanja kulturne dediščine,
-       
ohranjanja narave,
-       
zraka,
-       
hrupa in
-       
del v gozdovih.
(2) Med obratovanjem se zagotovita
naslednja monitoringa:
-       
hrupa in
-       
sanacijskih zasaditev.
(3) Pri odstopanju od dovoljenih
vrednosti med gradnjo ali obratovanjem plinovoda se zagotovijo ti dodatni
zaščitni ukrepi:
-       
dodatne prostorske, gradbene in tehnične rešitve,
-       
dodatne krajinskoarhitekturne ureditve,
-       
sanacije poškodb,
-       
spremembe rabe prostora ali objektov in
-       
drugi ukrepi v skladu s predpisi, ki urejajo posamezno področje varstva
okolja (omilitveni ukrepi).
31. člen
(organizacija gradbišča)
(1) Gradbišče in začasna odlagališča
viškov materiala se uredijo v delovnem pasu na območju državnega prostorskega
načrta na predhodno arheološko pregledanih območjih. Gradbišče se zavaruje pred
poplavljanjem in erozijo tal ter tako, da se zagotovita varnost in nemotena
raba sosednjih objektov in zemljišč.
(2) Pri gradnji nastali presežek
materiala od izkopa se uporabi za objekte na plinovodu, del za izravnavo na
mestu izkopa v delovnem pasu na območju odstranjene rodovitne zemlje, preostala
količina pa se odpelje na urejena odlagališča.
(3) Za prevozne poti do gradbišč se
uporabljajo obstoječe državne in občinske ceste ter gozdne prometnice. Določijo
se tiste, ki se kar najbolj ogibajo stanovanjskih naselij.
(4) Zagotovijo se pravočasni
intervencijski posegi za preprečitev onesnaženja tal in voda ob morebitnem
izlitju onesnaževal (naftnih derivatov, olja) na območju gradnje – takojšnje
izčrpavanje onesnaževal z onesnaženega območja, takojšen interventen izkop
onesnaženega dela zemljine in odvoz onesnažene zemljine na odlagališče posebnih
odpadkov. Vsa začasna skladišča in pretakališča goriv, olj in maziv ter drugih
nevarnih snovi morajo biti zaščitena pred možnostjo izliva v tla in vodotoke.
(5) Na gradbišču se brez nadzora ne
smejo uporabljati materiali, ki vsebujejo škodljive snovi.
(6) Po gradnji se vse površine
sanirajo do enakega stanja in kakovosti, v kakršnih so bile pred gradbenim posegom.
32. člen
(dodatne obveznosti)
(1) Poleg vseh obveznosti, navedenih v
30. in 31. členu, so obveznosti investitorja tudi:
-       
pred začetkom del pravočasno obvestiti upravljavce gospodarske javne
infrastrukture in grajenega javnega dobra, da se z njimi evidentirajo obstoječi
objekti in naprave ter uskladijo vsi posegi na območje objektov in naprav ter v
njihove varovalne pasove,
-       
pravočasno seznaniti prebivalstvo z začetkom in načinom izvajanja
gradbenih del ter morebitnimi omejitvami prometa in oskrbe s komunalno
infrastrukturo,
-       
seznaniti prebivalstvo ob plinovodu s pravili in postopki, ki jih je
treba upoštevati med gradnjo in obratovanjem,
-       
ustrezno zaščititi objekte in naprave med gradnjo, po njej pa odpraviti
morebitne poškodbe na njih,
-       
zagotavljati nemoteno komunalno, energetsko in telekomunikacijsko oskrbo
objektov,
-       
zagotoviti ali nadomestiti dostope in dovoze do obstoječih objektov in
zemljišč,
-       
narediti posnetek ničelnega stanja cest, ki se prekopljejo in med
gradnjo uporabljajo za prevozne poti na gradbišča, poškodbe pa po koncu gradnje
odpraviti in ceste vzpostaviti v prvotno stanje,
-       
pred začetkom del zagotoviti naročilo za prevzem gradbenih in drugih
odpadkov ali pa prevoz ter njihovo predelavo in odstranjevanje.
(2) Investitor pripravi ustrezne
razmejitve, preda potrebno dokumentacijo drugim upravljavcem in poskrbi za
primopredajo vseh gozdnih zemljišč in gospodarske javne infrastrukture ter
grajenega javnega dobra, ki jih v skladu s predpisi, ki urejajo področje javne
infrastrukture, investitor plinovoda ne prevzame v upravljanje, upravljavci pa
so jih v upravljanje in vzdrževanje dolžni prevzeti.
X. DOPUSTNA ODSTOPANJA
33. člen
(dopustna odstopanja)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih,
oblikovalskih in tehničnih rešitev, določenih s to uredbo, če se pri nadaljnjem
podrobnejšem proučevanju energetskih, tehnoloških, geoloških, hidroloških,
geomehanskih in drugih razmer pridobijo z oblikovalskega, energetsko-tehničnega
ali okoljevarstvenega vidika primernejše tehnične rešitve, ki upoštevajo zadnje
stanje tehnike in omogočajo gospodarnejšo rabo prostora.
(2) Odstopanja od funkcionalnih,
oblikovalskih in tehničnih rešitev iz prejšnjega odstavka ne smejo spreminjati
načrtovane podobe območja, ne smejo poslabšati bivalnih in delovnih razmer na
območju državnega prostorskega načrta ali na sosednjih območjih in ne smejo
biti v nasprotju z javnimi koristmi. Z dopustnimi odstopanji morajo soglašati
projektni soglasodajalci, v pristojnost katerih posegajo.
XI. NADZOR
34. člen
(nadzor)
Nadzor nad izvajanjem te uredbe opravlja
inšpektorat, pristojen za prostor.
XII. PREHODNA IN KONČNE DOLOČBE
35. člen
(dopustni posegi in dejavnosti do začetka
gradnje prostorskih ureditev)
(1) Do začetka gradnje prostorskih
ureditev iz 3. člena te uredbe ali njenih posameznih etap določenih v 30. členu
te uredbe, so na območju državnega prostorskega načrta iz 4. člena te uredbe
dopustna izvajanja kmetijskih in gozdarskih dejavnosti na obstoječih kmetijskih
in gozdnih zemljiščih, gradnja, rekonstrukcija in vzdrževanje objektov
gospodarske javne infrastrukture in grajenega javnega dobra, izvajanje ukrepov
pred škodljivim delovanjem voda in ukrepov za varstvo pred naravnimi in drugimi
nesrečami ter vzdrževanje, rekonstrukcija in odstranitev obstoječih objektov,
pri čemer se njihova namembnost ne spreminja.
(2) Posegi iz prejšnjega odstavka so
dopustni, če se zaradi njih ne poslabšajo pogoji za ureditev, ki so predmet
državnega prostorskega načrta. Z njimi mora soglašati upravljavec plinovodnega
omrežja.
36. člen
(državni prostorski akti)
Z dnem uveljavitve te uredbe za območje iz
4. člena te uredbe preneha veljati Uredba o državnem prostorskem načrtu za
prenosni plinovod M5/R51 na odseku od Vodic do Termoelektrarne Toplarne
Ljubljana (Uradni list RS, št. 112/09 in 80/10 – ZUPUDPP) na območju parcel ali
delov parcel v katastrski občini:
-       
k. o. Stožice (1735): 2217/4, 2217/5, 2225, 2228/1 in 2228/2.
37. člen
(občinski prostorski akti)
Z dnem uveljavitve te uredbe se za celotno
območje iz 4. člena te uredbe in za vse ureditve na tem območju šteje, da
sta spremenjena in dopolnjena naslednja občinska prostorska akta:
-       
Odlok o občinskem prostorskem načrtu Mestne občine Ljubljana – strateški
del (Uradni list RS, št. 78/10, 10/11 – DPN in 72/13 – DPN) in
-       
Odlok o občinskem prostorskem načrtu Mestne občine Ljubljana – izvedbeni
del (Uradni list RS, št. 78/10, 10/11 – DPN, 22/11 – popr., 43/11 – ZKZ-C,
53/12 – obv. razl., 9/13, 23/13 – popr. in 72/13 – DPN).
38. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00719-3/2014
Ljubljana, dne 17. decembra 2014
EVA 2014-2430-0102
Vlada Republike Slovenije
dr. Miroslav Cerar l.r.
Predsednik

Priloga: Državni
prostorski načrt za prenosni plinovod R51A Jarše–Sneberje