1. člen
(vsebina)
(1) S tem pravilnikom se določa postopek in način slovesnega
dejanja podaje prisege o spoštovanju svobodnega demokratičnega ustavnega reda,
ki je utemeljen v Ustavi Republike Slovenije (v nadaljnjem besedilu: prisega). 
(2) S tem pravilnikom se predpisuje tudi obrazec prisege iz
10. točke prvega odstavka 10. člena Zakona o državljanstvu Republike Slovenije
(v nadaljnjem besedilu: Zakon).
2. člen
(pristojnost)
(1) Oseba, ki vloži prošnjo za pridobitev državljanstva
Republike Slovenije v postopku redne naturalizacije, poda prisego pred
načelnikom upravne enote, ki je odločila o prošnji za pridobitev državljanstva
Republike Slovenije. 
(2) Oseba, ki vloži prošnjo za pridobitev državljanstva
Republike Slovenije v postopku izredne naturalizacije (13. člen zakona) in
dejansko živi v Republiki Sloveniji, poda prisego pred načelnikom upravne
enote, ki je pristojna za vpis matičnega dejstva rojstva in zakonske zveze
osebe, ki bo pridobila državljanstvo Republike Slovenije. 
(3) Oseba, ki vloži prošnjo za pridobitev državljanstva
Republike Slovenije v postopku izredne naturalizacije (13. člen zakona) in
dejansko ne živi v Republiki Sloveniji, poda prisego pred vodjem diplomatskega
predstavništva ali konzulata (v nadaljevanju uradna oseba), ki je prejelo vlogo
za pridobitev državljanstva Republike Slovenije. Če je taka oseba vložila
prošnjo za pridobitev državljanstva Republike Slovenije na ministrstvu,
pristojnem za notranje zadeve, ali na upravni enoti, poda prisego pred vodjem
diplomatskega predstavništva ali konzulata, ki je najbližje prebivališču osebe,
ki je vložila prošnjo za sprejem v državljanstvo Republike Slovenije ali pa
pred načelnikom upravne enote, ki je pristojna za vpis matičnega dejstva
rojstva in zakonske zveze osebe, ki bo pridobila državljanstvo Republike
Slovenije. 
(4) Načelnik upravne enote lahko pooblasti za vodenje dejanja
podaje prisege eno ali več oseb zaposlenih na upravni enoti, ki imajo
pooblastilo za odločanje v upravni zadevi pridobitve državljanstva. 
(5) Vodja diplomatskega predstavništva ali konzulata lahko
pooblastita za vodenje dejanja podaje prisege enega ali več diplomatov
zaposlenih na diplomatskem predstavništvu ali konzulatu. 
(6) Pooblastilo se lahko izda samo za vodenje posameznega
dejanja podaje prisege ali za nedoločen čas.
3. člen
(uradni prostor)
(1) Postopek slovesnega dejanja podaje prisege na upravni
enoti poteka v uradnem prostoru upravne enote, ki ga določi načelnik upravne
enote. 
(2) Postopek slovesnega dejanja podaje prisege na
diplomatskem predstavništvu ali konzulatu poteka v uradnem prostoru, ki ga
določi vodja diplomatskega predstavništva ali konzulata. 
(3) V uradnem prostoru morajo biti postavljeni državni
simboli skladno s predpisi, ki urejajo njihovo uporabo.
4. člen
(čas)
(1) Postopek slovesnega dejanja podaje prisege na upravni
enoti poteka v uradnih urah. 
(2) Postopek slovesnega dejanja podaje prisege na
diplomatskem predstavništvu ali konzulatu poteka v času, ki ga določi vodja
diplomatskega predstavništva ali konzulata. 
(3) Prosilcem iz prvega odstavka 6. člena tega pravilnika, se
omogoči podaja prisege izven časovnega okvira iz prvega oziroma drugega
odstavka tega člena in sicer tako, da se stranko z vabilom obvesti o uri in
kraju dejanja prisege.
5. člen
(način podajanja prisege)
(1) Pred podajo prisege uradna oseba seznani osebo, ki je
vložila prošnjo za pridobitev državljanstva Republike Slovenije v postopku
redne naturalizacije, da postane državljan Republike Slovenije z dnem podane
prisege, osebo, ki je vložila prošnjo za pridobitev državljanstva Republike
Slovenije v postopku izredne naturalizacije, pa, da postane državljan Republike
Slovenije z dnem vročitve odločbe o pridobitvi državljanstva Republike
Slovenije. 
(2) Vsebino prisege prosilec glasno prebere pred uradno osebo
ali pa jo ponovi za uradno osebo. 
(3) Dejanje podaje prisege se zaključi s podpisom listine o
podaji prisege (obrazec iz 7. člena tega pravilnika) v treh izvodih. Listino
najprej podpiše prosilec, nato uradna oseba. Po razglasitvi, da je dejanje
podaje prisege zaključeno, uradna oseba izroči prosilcu en izvod listine in
odločbo o sprejemu v državljanstvo Republike Slovenije, drugi izvod listine se
vloži v upravne spise pridobitve državljanstva Republike Slovenije, tretji pa
posreduje organu, pristojnemu za vodenje matičnega registra.
6. člen
(način podajanja prisege v prilagojenih oblikah)
(1) Prosilcu, ki zaradi osebnih okoliščin (fizična, duševna,
intelektualna ali senzorna okvara, v nadaljevanju invalid), ne more podati
prisege na način, določen v prejšnjem členu, se mora omogočiti individualni
pristop k načinu dejanja podaje prisege, pri čemer naj bo glavno vodilo
pristopa specifičnost in različnost okvare. 
(2) Prosilec, ki ne zna slovenskega jezika, poda prisego v
jeziku, ki ga razume. Vsebino prisege glasno prebere uradna oseba, tolmač jo
prevede v jezik, ki ga prosilec razume, prosilec pa jo ponovi za tolmačem. 
(3) V primerih, ko je podana prisega na način iz prejšnjega
odstavka, listino (obrazec iz 7. člena) podpiše tudi tolmač. Enako velja, če je
bilo potrebno sodelovanje tolmača v primeru iz prvega odstavka tega člena. 
(4) Stroški, ki nastanejo organu ali prosilcu v zvezi s
podajo prisege (potni stroški uradnih oseb, izdatki za priče, izvedence,
tolmače, ogled, pravno zastopanje, oglase, prihod, izgubo dohodka, strokovno
pomoč, ipd.), gredo v breme prosilca.
7. člen
(obrazec)
O podaji prisege se izda listina na obrazcu, ki je objavljen
kot priloga tega pravilnika in je njegov sestavni del.
8. člen
(veljavnost in začetek uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 22. junija 2007.
Št. 0070-2/2007/16 (1341-02)
Ljubljana, dne 26. aprila 2007
EVA 2007-1711-0009
Dragutin Mate l.r. 
Minister 
za notranje zadeve

Obrazec
prisege o spoštovanju svobodnega demokratičnega ustavnega reda