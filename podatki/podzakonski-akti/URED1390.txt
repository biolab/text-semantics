1. člen
(predmet in obseg koncesije)
S to uredbo Vlada Republike
Slovenije (v nadaljevanju:vlada) določa pogoje za podeljevanje koncesije za
gospodarsko izkoriščanje vodotokov Idrijca-na mlinščici, Sava Bohinjka-na
mlinščici, Šošnarjev graben, Reka (Dobrunjica), Soriški potok in Črna (v
nadaljevanju: vodotoki) na naslednjih odsekih:


Vodotok

Kota
  zgornje vode (m.n.m.)

Kota
  spodnje vode (m.n.m.)

Bruto
  potencial (kW)


Idrijca-na mlinščici

326,20

323,00

31


Sava Boh.-na mlinšč

411,00

408,50

25


Šošnarjev graben

365,00

325,00

39


Reka (Dobrunjica)

325,00

320,00

12


Soriški potok

704,00

684,00

35


Črna

533,00

527,00

18


Opombi:
1.     
Instalirani pretok Idrijce-na mlinščici je 1,50 m3/s
2.     
Instalirani pretok Save Bohinjke-na mlinščici je 1,00 m3/s
2. člen
(dejavnost koncesionarja)
Koncesionar lahko gospodarsko izkorišča vodotok iz prejšnjega
člena izključno za proizvodnjo električne energije. 
3. člen
(pogoji, ki jih mora izpolnjevati koncesionar)
Koncesionar mora izpolnjevati naslednje pogoje:
-       
da je pravna oseba, registrirana v Republiki Sloveniji, ali da je
fizična oseba, ki je državljan Republike Slovenije,
-       
da je lastnik zemljišč, na katerih so oziroma bodo zgrajeni objekti male
hidroelektrarne ali imetnik pravice uporabe,
-       
da je usposobljen za opravljanje dejavnosti iz prejšnjega člena.
Koncesija se na posameznem vodotoku lahko podeli eni ali več
fizičnim osebam kot koncesionarjem hkrati, če izpolnjujejo pogoje iz prejšnjega
odstavka.
V primerih iz prejšnjega odstavka so fizične osebe solidarno odgovorne
za vse obveznosti, ki izvirajo iz te uredbe in koncesijske pogodbe.
4. člen
(okoljevarstveni in drugi pogoji)
Koncesionar mora poleg okoljevarstvenih pogojev po zakonu in
pogojev iz prejšnjega člena, zagotoviti še:
-       
ukrepe za nespremenjeno izvajanje pravice do gospodarskega izkoriščanja
vodotoka drugih obstoječih uporabnikov,
-       
ukrepe, da se vodni režim med gradnjo ne bo bistveno poslabšal,
-       
ukrepe proti poslabšanju razmer v zvezi s kakovostjo in količino
podtalnice,
-       
izvedbo objektov in naprav tako, da ne bo vplivov na poslabšanje
kakovosti površinskih voda, poslabšanje vodnega režima in preprečevanja
migracij vodnih živali,
-       
ukrepe za preprečevanje škodljivega odlaganja gramoza, suspenzij in
drugih plavin,
-       
varnost predvidenih objektov in naprav pred poplavami ter, da se
dosedanja poplavna varnost na vplivnem območju objektov in naprav ne bo
zmanjšala, na urbaniziranih površinah pa bo po možnosti povečana,
-       
ekološko sprejemljivi pretok (Qes) v vodotoku na odseku predvidenega
zmanjšanja pretokov zaradi odvzema vode za gospodarsko izkoriščanje (od
odvzemnega objekta do izpusta). Odvzem vode je dovoljen le, ko je naravni pretok
v vodotoku večji od Qes. V primerih, ko pretok v strugi zaradi naravnih razmer
pade pod predpisani Qes, mora koncesionar prekiniti z odvzemom vode in ustaviti
proizvodnjo,
-       
optimalni izkoristek vodnega energetskega potenciala vodotoka v smislu
racionalnega gospodarskega izkoriščanja naravnega vira in z izbiro racionalne
tehnologije,
-       
da bo predvideni poseg v okolje projektiran in izveden tako, da se v
največji možni meri zmanjša poraba prostora, snovi in energije v gradnji in
obratovanju,
-       
ukrepe za zavarovanje zemljišč, objektov, naprav in drugih dobrin pred
škodljivimi posledicami med gradnjo in obratovanjem hidroelektrarn oziroma
zagotoviti nadomestila ali odškodnine,
-       
upoštevanje urbanističnih, arhitektonskih in krajinskih značilnosti pri
oblikovanju objektov, naprav in drugih ureditev; pri oblikovanju
vodnogospodarskih objektov upoštevanje tudi načela sonaravnega urejanja,
-       
javno prehodnost jezovnih zgradb, kjer bo to funkcionalno utemeljeno,
-       
ohranjanje biološke raznovrstnosti in avtohtonosti habitatov,
-       
ohranjanje in varovanje naravne in kulturne dediščine,
-       
ukrepe za varnost prebivalcev in njihovega premoženja med gradnjo in
obratovanjem,
-       
ukrepe v zvezi s sanacijo, vzpostavitvijo novega oziroma nadomestitvijo
prejšnjega stanja okolja po prenehanju koncesije.
Ukrepi in pogoji iz prejšnjega odstavka se podrobneje določijo
v koncesijski pogodbi.
5. člen
(stroški koncesionarja)
Koncesionar nosi vse stroške v zvezi s koncesijo, ki bo podeljena
na podlagi te uredbe.
6. člen
(začetek in čas trajanja koncesije)
Koncesija se podeli za dobo trideset let.
Rok iz prejšnjega odstavka prične teči z dnem podpisa koncesijske
pogodbe.
Koncesija se lahko podaljša na način in pod pogoji, določenimi
v koncesijski pogodbi.
7. člen
(območje, na katero se koncesija nanaša)
Koncesija se nanaša na vodni potencial na vodnem zemljišču
vodotokov med kotama zgornje in spodnje vode mHE iz 1. člena te uredbe.
8. člen
Koncesionar mora plačati za koncesijo za vsako leto rabe vode
posebej ves čas trajanja koncesije. 
Višina plačila za koncesijo je sorazmerna razpoložljivosti
vode in vrednosti, ki jo za proizvedeno električno energijo imetniki koncesije
pridobijo na trgu.
8.a člen
Prihodki od plačila za koncesijo so vir proračuna Republike
Slovenije in proračuna občin, na območju katerih je del vodnega telesa
površinske vode, ki je namenjen za proizvodnjo električne energije. 
Plačilo za koncesijo se med državo in občinami razdeli v
razmerju 40:60 v korist občin. 
Če je del vodnega telesa površinske vode, za rabo katerega je
podeljena koncesija, na območju več občin, se del plačila za koncesijo iz
prejšnjega odstavka, ki je namenjen občinam, razdeli med občine skladno s
pripadajočim deležem potencialne energije dela vodnega telesa.
8.b člen
Plačilo za koncesijo se določi za vsako koledarsko leto posebej
na podlagi letne količine proizvedene električne energije. 
Letna količina proizvedene električne energije iz prejšnjega
odstavka je električna energija, ki je v koledarskem letu v hidroelektrarni
proizvedena in oddana v javno električno omrežje. 
Višina plačila za koncesijo je enaka 3% povprečne prodajne
vrednosti v koledarskem letu proizvedene in v javno električno omrežje oddane
električne energije.
8.c člen
Višina plačila za koncesijo se določi na podlagi povprečne
prodajne vrednosti 1 kWh električne energije in količine električne energije,
ki je v koledarskem letu iz hidroelektrarne oddana v javno električno omrežje. 
Povprečno prodajno vrednost 1 kWh električne energije določi
minister, pristojen za okolje, do 31. decembra za naslednje leto s sklepom, ki
se objavi v Uradnem listu Republike Slovenije. 
Povprečna prodajna vrednost 1 kWh električne energije je
enaka letni povprečni vrednosti 1 kWh električne energije, ki jo pod pogoji za
kvalificiranega proizvajalca električne energije daje v omrežje hidroelektrarna
z električno močjo nad 1 MW, ki obratuje več kot 10 let.
8.d člen
Koncesionar mora Agenciji Republike Slovenije za okolje (v
nadaljnjem besedilu: agencija) do 31. januarja tekočega leta posredovati vse
podatke, potrebne za izračun višine plačila za koncesijo za preteklo leto.
8.e člen
Koncesionar, ki je med letom prenehal izvajati dejavnost,
zaradi katere je dolžan plačevati koncesijo po tej uredbi, mora posredovati
podatke, potrebne za izračun v tridesetih dneh po prenehanju rabe vode za
proizvodnjo električne energije.
8.f člen
Koncesionar mora dokumentacijo, s katero dokazuje resničnost
in pravilnost podatkov, posredovanih za izračun plačila za koncesijo, hraniti
še najmanj pet let od dneva, ko mu je agencija izstavila račun za plačilo za
koncesijo.
8.g člen
Koncesionar plačuje za koncesijo med letom v obliki dveh
akontacij in poračuna plačil za koncesijo na račun, določen s predpisom
ministra, pristojnega za finance. 
Plačilo prve akontacije v letu zapade v plačilo zadnji
delovni dan v juniju, druge akontacije v letu pa zadnji delovni dan v decembru.
Morebitna razlika med z akontacijo vplačanim zneskom plačila
za koncesijo in višino plačila za koncesijo, se mora plačati na račun iz prvega
odstavka tega člena ali vrniti koncesionarju v 60 dneh potem, ko je agencija
koncesionarju izstavila poračun plačil za koncesijo. 
Za nepravočasno plačane zneske plačila za koncesijo mora
koncesionar plačati zakonite zamudne obresti.
8.h člen
Znesek akontacije znaša polovico zadnjega plačila za
koncesijo, povečanega ali zmanjšanega sorazmerno odstotku spremembe povprečne
prodajne vrednosti za 1 kWh električne energije.
8.i člen
Če agencija ugotovi, da koncesionar ni posredoval podatkov,
potrebnih za izračun višine plačila za koncesijo v predpisanem roku, agencija
uporabi za določitev višine plačila za koncesijo podatke o rabi vode iz svojih
evidenc o rabi vode.
9. člen
(pravice koncesionarja)
Koncesionar ima:
1.     
pravico do izključnega izkoriščanja tistega dela vodnega energetskega
potenciala, ki je predmet koncesije,
2.     
pravice proizvajalca električne energije zaradi proizvodnje električne
energije na podlagi obnovljivega vira, ki mu zagotavlja najmanj enakovreden
položaj pri oddaji proizvedene električne energije v slovenski
elektroenergetski sistem oziroma položaj skladen z veljavno zakonodajo,
3.     
druge pravice, določene v koncesijski pogodbi v skladu s to uredbo.
10. člen
(nadzor nad izvajanjem koncesije)
Nadzor nad izvajanjem koncesije izvršujejo pristojni inšpekcijski
organi.
11. člen
Razlogi in način prenehanja koncesije se določijo v
koncesijski pogodbi skladno z zakonom o vodah.
12. člen
(črtan)
13. člen
(način pridobitve koncesije)
Koncesije na vodotokih iz 1. člena te uredbe se podelijo na
podlagi javnega razpisa.
Javni razpis izvede Uprava RS za varstvo narave.
O izbiri koncesionarja odloči Vlada Republike Slovenije z
upravno odločbo.
Javni razpis je veljaven tudi v primeru, če se nanj prijavi
samo en ponudnik.
Koncesionar je na podlagi odločbe o izbiri koncesionarja upravičen
pričeti vse upravne postopke povezane s posegom v prostor in opravljati druge
investitorske posle.
14. člen
(objava in vsebina razpisa)
Javni razpis se objavi v Uradnem listu Republike Slovenije.
Javni razpis obvezno vsebuje navedbe o:
-       
predmetu koncesije,
-       
pogojih za koncesijo,
-       
elementih, ki jih mora vsebovati prijava na razpis,
-       
začetku in času trajanja koncesije,
-       
zahtevanih strokovnih podlagah, ki jih zagotovi prijavitelj,
-       
roku za predložitev prijav,
-       
roku za izbor koncesionarja,
-       
merilih in postopku za izbor koncesionarja,
-       
prednostnih merilih, ki bodo vplivala na izbor,
-       
roku v katerem bodo prijavitelji obveščeni o izboru,
-       
odgovorni osebi za dajanje informacij med razpisom.
14.a člen
Koncesionar, ki na dan uveljavitve te uredbe uporablja
objekte ali naprave za proizvodnjo električne energije pod pogoji iz
koncesijske pogodbe, začne plačevati za koncesijo ne glede na določbe iz
koncesijske pogodbe od 1. julija 2003 dalje pod pogoji in na način iz te
uredbe. 
Koncesionar, ki na dan uveljavitve te uredbe uporablja
objekte ali naprave za proizvodnjo električne energije, koncesijske pogodbe pa
do uveljavitve te uredbe še ni podpisal, začne plačevati za koncesijo od 1.
julija 2003 dalje pod pogoji in na način iz te uredbe. 
Koncesionar, ki je začel z oddajanjem električne energije v
javno omrežje po 1. juliju 2003, začne plačevati koncesijo z dnem začetka
oddajanja.
14.b člen
Višino akontacije plačila za koncesijo v letu 2003 določi
agencija na podlagi podatkov o proizvedeni in v javno električno omrežje oddani
električni energiji v letu 2002. 
Podatke o proizvedeni in v javno električno omrežje oddani
električni energiji v letu 2002 mora koncesionar posredovati agenciji najkasneje
do 30. septembra 2003. 
Če koncesionar agenciji ne posreduje podatkov v roku iz
prejšnjega odstavka, se za višino akontacije plačila za koncesijo v letu 2003
uporabijo podatki ministrstva, pristojnega za energijo, o proizvodnji
električne energije kvalificiranih proizvajalcev električne energije za leto
2001.
14.c člen
Koncesionar mora dokumentacijo, s katero dokazuje resničnost
podatkov o proizvedeni in v javno električno omrežje oddani električni energiji
za določitev akontacije v letu 2003, hraniti še najmanj pet let po uveljavitvi
te uredbe.
14.d člen
Ne glede na določbe drugega odstavka 8.c člena te uredbe je
za leto 2003 povprečna prodajna vrednost 1 kWh električne energije 12,2
tolarjev.
15. člen
(trajanje razpisa)
Javni razpis traja od dneva objave v Uradnem listu Republike
Slovenije.
Razpis je neuspešen, če do poteka razpisnega roka ni predložena
nobena veljavna prijava.
Prijava je neveljavna, če ne vsebuje vseh v razpisu določenih
sestavin.
Če javni razpis ni uspel, se lahko ponovi.
16. člen
(koncesijska pogodba)
Medsebojna razmerja med koncedentom in koncesionarjem se
podrobneje uredijo s koncesijsko pogodbo.
Koncesijsko pogodbo sklene v imenu koncedenta Vlada Republike
Slovenije.
V primeru neskladja med to uredbo in koncesijsko pogodbo veljajo
določbe uredbe.

Uredba o koncesijah za gospodarsko
izkoriščanje vode na posameznih odsekih vodotokov Idrijca-na mlinščici,
Sava Bohinjka-na mlinščici, Šošnarjev graben, Reka (Dobrunjica), Soriški potok
in Črna za proizvodnjo električne energije (Uradni list RS, št. 63/96) vsebuje naslednjo končno določbo:
»17. člen
(veljavnost uredbe)
Ta uredba začne veljati petnajsti dan po objavi v Uradnem listu
Republike Slovenije.«.

Uredba o spremembah in dopolnitvah uredb o
koncesijah za gospodarsko izkoriščanje vode za proizvodnjo električne energije,
ki so bile izdane do uveljavitve zakona o vodah (Uradni list RS, št. 49/03) vsebuje naslednjo končno določbo:
»6. člen
Ta uredba začne veljati naslednji dan po objavi v Uradnem
listu Republike Slovenije.«.