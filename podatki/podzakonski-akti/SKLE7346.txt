1. SPLOŠNE DOLOČBE
1. člen
(vsebina sklepa)
(1) Ta sklep določa:
(a)    podrobnejša pravila
o obsegu in načinu konsolidacije za namen izpolnjevanja obveznosti borznoposredniške
družbe na konsolidirani podlagi, vključno z izračunom kapitala in kapitalskih zahtev
za investicijsko skupino, načinom izračuna obveznosti glede naložb investicijske
skupine v kvalificirane deleže v osebah nefinančnega sektorja in načinom izračuna
obveznosti glede izpostavljenosti investicijske skupine ter pogoje za
pridobitev dovoljenja za izključitev posamezne osebe iz konsolidacije,
(b)    poročila o posameznih
dejstvih in okoliščinah, ki so pomembne za presojo, ali je borznoposredniška družba
vključena v investicijsko skupino, ter o osebah in načinu povezav v investicijski
skupini,
(c)    podrobnejšo vsebino
informacij in obvestil, ki jih morajo podrejene družbe posredovati nadrejenemu investicijskemu
podjetju oziroma borznoposredniški družbi, ki jo obvladuje finančni holding, za
izpolnitev obveznosti na konsolidirani podlagi,
(d)    podrobnejšo vsebino
informacij in obvestil, ki jih mora nadrejeni finančni holding posredovati podrejeni
borznoposredniški družbi za izpolnitev obveznosti na konsolidirani podlagi,
(e)    podrobnejša pravila
o nadzoru nad posli z mešanim poslovnim holdingom in njegovimi podrejenimi družbami.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
1.a člen
(prenos direktiv EU)
S tem sklepom se v pravni red Republike
Slovenije prenaša Direktiva 2006/48/ES Evropskega parlamenta in Sveta z dne 14.
junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič spremenjena z
Direktivo Komisije 2010/16/EU z dne 9. marca 2010 o spremembi Direktive
2006/48/ES Evropskega parlamenta in Sveta glede izvzetja določene institucije
iz področja uporabe (UL L št. 60 z dne 10. marca 2010, str. 15), v obsegu, v
kakršnem se uporablja za borznoposredniške družbe.
2. člen
(opredelitev pojmov)
(1) Pojmi, uporabljeni v tem sklepu, imajo enak
pomen kot v določbah Zakona o trgu finančnih instrumentov (Uradni list RS, št. 67/07;
v nadaljevanju: ZTFI), kot na primer:
(a)    borznoposredniška
družba in investicijsko podjetje v 11. členu,
(b)    finančni holding,
mešani poslovni holding, nadrejeni finančni holding države članice in EU nadrejeni
finančni holding v tretjem in četrtem odstavku 5. člena,
(c)    investicijska skupina
v 22. členu,
(d)    Pojem skupina,
uporabljen v tem sklepu, ima enak pomen kot skupina v 5. točki prvega odstavka
5. člena.
(2) Pojmi, uporabljeni v tem sklepu, imajo enak
pomen kot v določbah Zakona o bančništvu (Uradni list RS, št. 131/06; v nadaljevanju:
ZBan-1), kot na primer:
(a)    banka in kreditna
institucija v 13. členu,
(b)    institucija v 14.
členu,
(c)    finančna institucija
v prvem odstavku 15. člena,
(d)    družba za pomožne
storitve v 17. členu,
(e)    nadzorni organ je
ustrezen nadzorni organ iz 2. odstavka 19. člena,
(f)     udeležba v
24. členu,
(g)    nadrejena družba
in podrejena družba v 25. členu,
(h)    bančna skupina v
31. členu.
(3) Za namen tega sklepa velja naslednja opredelitev
pojmov:
(a)    sklepi, ki urejajo
izračun kapitalskih zahtev", vključujejo naslednje sklepe:
-  Sklep o izračunu kapitalske zahteve
za kreditno tveganje po standardiziranem pristopu za borznoposredniške družbe (Uradni
list RS, št. 106/07; v nadaljevanju: sklep o standardiziranem pristopu),
-  Sklep o izračunu kapitalske zahteve
za kreditno tveganje po pristopu na podlagi notranjih bonitetnih sistemov za borznoposredniške
družbe (Uradni list RS, št. 106/07; v nadaljevanju: sklep o pristopu IRB),
-  Sklep o izračunu kapitalske zahteve
za operativno tveganje za borznoposredniške družbe (Uradni list RS, št. 106/07;
v nadaljevanju: sklep o operativnem tveganju) in
-  Sklep o izračunu kapitalske zahteve
za tržna tveganja za borznoposredniške družbe (Uradni list RS, št. 106/07; v nadaljevanju:
sklep o tržnih tveganjih),
(b)    "dovoljenja
za uporabo naprednih pristopov" vključujejo dovoljenja, navedena iz 1. do 5.
točke prvega odstavka 291. člena ZBan-1 v zvezi s 301. členom ZTFI.
2. OBSEG IN NAČIN KONSOLIDACIJE
3. člen
(splošno)
(1) Borznoposredniška družba s sedežem v Republiki
Sloveniji, ki mora na podlagi od drugega do petega odstavka 193. člena ZTFI izpolnjevati
obveznosti na konsolidirani podlagi, mora te obveznosti izpolnjevati v obsegu in
na način iz tega poglavja.
(2) Ne glede na prvi odstavek tega člena mora
borznoposredniška družba s sedežem v Republiki Sloveniji poleg izpolnjevanja obveznosti
na konsolidirani podlagi izpolnjevati tudi obveznosti na posamični podlagi.
(3) Ne glede na prvi odstavek tega člena mora
borznoposredniška družba s sedežem v Republiki Sloveniji, ki je podrejena finančnemu
holdingu, izpolnjevati obveznosti na konsolidirani podlagi, kadar je na podlagi
287. in 288. člena ZBan-1 v zvezi s 301. členom ZTFI Agencija za trg vrednostnih
papirjev (v nadaljnjem besedilu: Agencija) pristojna za nadzor nad to borznoposredniško
družbo na konsolidirani podlagi.
4. člen
(osebe, ki se vključijo v konsolidacijo)
Za namen tega sklepa se v obsegu in na način
iz tega poglavja v konsolidacijo na ravni investicijske skupine ali investicijske
podskupine vključijo kreditne institucije, finančne institucije, vključno s finančnimi
holdingi, družbe za pomožne storitve in družbe za upravljanje, ne glede na njihov
sedež.
5. člen
(polna in sorazmerna konsolidacija)
(1) Podatki iz računovodskih izkazov in drugih
poročil podrejenih oseb iz prvega in šestega odstavka 297. člena ZBan-1 v zvezi
s 301. členom ZTFI se v konsolidacijo z nadrejeno družbo vključijo po polni konsolidaciji.
(2) Ne glede na prvi odstavek tega člena se
v primerih po drugem in četrtem odstavku 297. člena ZBan-1 v zvezi s 301. členom
ZTFI uporabi sorazmerna konsolidacija.
6. člen
(ravnanje v drugih primerih)
(1) Udeležbe ali kapitalske povezave po petem
odstavku 297. člena ZBan-1 v zvezi s 301. členom ZTFI se praviloma vrednotijo po
Sklepu o poslovnih knjigah, letnih in polletnih poročilih borznoposredniških
družb (Uradni list RS, št. 74/09; v nadaljevanju sklep o poslovnih knjigah) oziroma
po uporabljenih računovodskih standardih, razen če Agencija v posameznih primerih
ne odloči drugače.
(2) V primerih skupin oziroma povezav po 298.
členu ZBan-1 v zvezi s 301. členom ZTFI Agencija odloči, ali in kako se opravi konsolidacija
glede na namen nadzora nad borznoposredniško družbo iz 222. člena ZBan-1 v zvezi
s 301. členom ZTFI.
(3) Uporaba metode oziroma načina, ki ni polna
ali sorazmerna konsolidacija, ne pomeni, da je s tem posamezna oseba vključena v
nadzor na konsolidirani podlagi.
7. člen
(možnost izključitve oseb iz konsolidacije)
(1) Borznoposredniška družba iz 3. člena tega
sklepa lahko iz konsolidacije izključi posamezno finančno institucijo, družbo za
pomožne storitve ali družbo za upravljanje, ki je podrejena borznoposredniški družbi
ali finančnemu holdingu, oziroma ima borznoposredniška družba ali finančni holding
v njej udeležbo, če za to pridobi dovoljenje Agencije.
(2) Agencija izda dovoljenje za izključitev
osebe iz konsolidacije, če je izpolnjen vsaj en od naslednjih pogojev:
(a)    če ima ta oseba sedež
v tretji državi, v kateri obstajajo pravne ovire za prenos informacij potrebnih
za konsolidirani nadzor,
(b)    če ta oseba z vidika
ciljev nadzora borznoposredniške družbe ne predstavlja pomembnega učinka in
(c)    če bi njena vključitev
v konsolidacijo povzročila neprimerne ali zavajajoče rezultate glede na cilje nadzora
na konsolidirani podlagi.
(3) Izpolnjevanje pogojev iz drugega odstavka
tega člena nadrejeno investicijsko podjetje ali borznoposredniška družba, podrejena
finančnemu holdingu, dokazuje Agenciji v okviru zahteve za izdajo dovoljenja za
izključitev oseb iz konsolidacije tako, da poleg navedbe oseb in razlogov za izključitev
oseb predloži tudi dokumentacijo, s katero utemeljuje razloge za izključitev.
(4) Oseba iz prvega odstavka tega člena je lahko
izključena iz konsolidacije le, dokler obstajajo pogoji, na podlagi katerih je bilo
izdano dovoljenje.
(5) Če o tem predhodno pisno obvesti Agencijo,
borznoposredniška družba lahko brez pridobitve dovoljenja Agencije izključi iz konsolidacije
finančno institucijo, družbo za pomožne storitve ali družbo za upravljanje, ki je
podrejena tej borznoposredniški družbi ali nadrejenemu finančnemu holdingu ali ima
borznoposredniška družba ali finančni holding v njej udeležbo, če bilančna vsota
te osebe ne presega manjše od naslednjih vrednosti:
-      
10.000.000 eurov in
-      
1% vrednosti bilančne vsote osebe, ki ji je neposredno nadrejena ali ki je
v njej udeležena.
(6) Če več oseb izpolnjuje pogoje za izključitev
iz točke (b) drugega odstavka in petega odstavka tega člena, morajo biti te osebe
kljub temu vključene v konsolidacijo, če skupaj predstavljajo pomemben učinek z
vidika ciljev nadzora na konsolidirani podlagi.
(7) Naložbo investicijske skupine v kapital
podrejenih oseb, ki so na podlagi tega člena izključene iz konsolidacije, je treba
v izračunu kapitala investicijske skupine upoštevati pri odbitnih postavkah temeljnega
in dodatnega kapitala I.
3. NAČIN IZRAČUNA KAPITALA IN KAPITALSKIH ZAHTEV ZA INVESTICIJSKO
SKUPINO
8. člen
(splošno)
(1) Izpolnjevanje obveznosti borznoposredniških
družb glede minimalnega kapitala iz 131. člena ZBan-1 v zvezi z drugim odstavkom
193. člena ZTFI na konsolidirani podlagi pomeni, da se obveznost izpolnjevanja nanaša
na investicijsko skupino ali investicijsko podskupino glede na raven uporabe iz
navedenega člena.
(2) Določila drugih predpisov, na katere se
v posameznih členih tega poglavja sklicuje ta sklep, se uporabljajo s smiselno prilagoditvijo
za investicijsko skupino tako, da se namesto posamezne osebe razume investicijska
skupina oziroma investicijska podskupina (v nadaljevanju: investicijska skupina),
razen če ni v tem sklepu drugače določeno.
3.1. Kapital investicijske skupine
9. člen
(višina kapitala)
Kapital investicijske skupine mora vedno dosegati
najmanj znesek, ki je enak vsoti na konsolidirani podlagi izračunanih kapitalskih
zahtev iz 136. člena ZBan-1 v zvezi s 193. členom ZTFI.
10. člen
(izračun kapitala)
(1) Kapital investicijske skupine se izračuna
na podlagi podatkov iz konsolidiranih računovodskih izkazov investicijske skupine,
ki so sestavljeni v skladu s sklepom o poslovnih knjigah in v obsegu ter na način
iz 2. poglavja tega sklepa.
(2) Pri izračunu kapitala investicijske skupine
se za investicijsko skupino smiselno upoštevajo določila glede sestavin, omejitev
in odbitnih postavk v kapitalu na podlagi Sklepa o izračunu kapitala borznoposredniških
družb (Uradni list RS, št. 106/07; v nadaljevanju: sklep o kapitalu).
11. člen
(vključitev konsolidacijskih razlik v izračun
kapitala na konsolidirani podlagi)
(1) Ne glede na določila 10. člena tega sklepa
se v izračunu kapitala na konsolidirani podlagi lahko upoštevajo tudi naslednje
konsolidacijske razlike:
(a)    manjšinski deleži,
če se uporabi polna konsolidacija;
Manjšinski
deleži se izkažejo v okviru postavk, v katerih se zajemajo v izračunu kapitala na
posamični podlagi in morajo izpolnjevati lastnosti posameznih sestavin kapitala,
skladno s sklepom o kapitalu.
(b)    prve konsolidacijske
razlike,
(c)    prevedbene razlike,
ki so vsebovane v konsolidacijskih rezervah in
(d)    druge razlike, ki
izhajajo iz vključitve določenih pravic udeležbe v konsolidacijo.
(2) Če je katera koli od postavk iz prvega odstavka
tega člena debetna postavka, se mora v izračunu kapitala na konsolidirani podlagi
odšteti.
3.2. Kapitalske zahteve za investicijsko skupino
12. člen
(splošno)
(1) Borznoposredniška družba, ki mora na podlagi
131. člena ZBan-1 v zvezi z drugim odstavkom 193. člena ZTFI izračunavati kapitalske
zahteve na konsolidirani podlagi, te izračuna kot vsoto na ravni investicijske skupine
izračunanih kapitalskih zahtev iz prvega odstavka 136. člena ZBan-1 v zvezi s 193.
členom ZTFI.
(2) Pri izračunu kapitalskih zahtev na ravni
investicijske skupine se smiselno uporabijo določila sklepov, ki urejajo izračun
kapitalskih zahtev za posamezna tveganja za borznoposredniške družbe, če s tem sklepom
ni določeno drugače.
(3) Če je za uporabo določenega pristopa ali
kombinacijo pristopov za izračun kapitalskih zahtev za posamezno tveganje potrebno
dovoljenje Agencije, je treba pridobiti dovoljenje Agencije tudi za izračun na konsolidirani
podlagi.
(4) Določila sklepov, ki urejajo izračun kapitalskih
zahtev, se za investicijsko skupino smiselno uporabljajo tudi za pridobitev dovoljenj
v zvezi s prehodi oziroma kombinacijo pristopov.
13. člen
(kapitalska zahteva za kreditno tveganje)
(1) Kapitalska zahteva za kreditno tveganje
za investicijsko skupino se izračuna po standardiziranem pristopu ali po pristopu
na podlagi notranjih bonitetnih sistemov (v nadaljevanju: pristop IRB) na konsolidirani
podlagi.
(2) Pri izračunu kapitalske zahteve za kreditno
tveganje po standardiziranem pristopu se uporabljajo določila sklepa o standardiziranem
pristopu na ravni investicijske skupine tako, da so podlaga za izračun podatki iz
konsolidiranega stanja finančnega položaja oziroma iz konsolidirane bilance
stanja borznoposredniške družbe ali finančnega holdinga. Pri tem se kapitalska zahteva
izračuna na stanje izpostavljenosti skupine, kot da gre za eno osebo.
(3) Pri izračunu kapitalske zahteve za kreditno
tveganje po pristopu IRB se smiselno uporabljajo določila sklepa o pristopu IRB
in določila 16. člena tega sklepa.
(4) V izračun kapitalske zahteve za kreditno
tveganje po pristopu IRB je treba zajeti vse izpostavljenosti investicijske skupine
do nasprotne stranke, ki so osebe zunaj investicijske skupine in osebe, ki so na
podlagi 7. člena tega sklepa izključene iz konsolidacije. Za vse morebitne "notranje"
izpostavljenosti, to je izpostavljenosti med osebami v investicijski skupini, ki
so vključene v konsolidacijo in se pojavijo bodisi zato, ker so stalno izvzete,
ali ker so prehodno izvzete iz izračuna po pristopu IRB za izračun kapitalske zahteve,
se ne glede na določila 8. točke 5. člena sklepa o standardiziranem pristopu uporabi
utež tveganja 0%.
14. člen
(kapitalska zahteva za operativno tveganje)
(1) Kapitalska zahteva za operativno tveganje
za investicijsko skupino se izračuna po enostavnem pristopu, standardiziranem pristopu
ali naprednem pristopu na konsolidirani podlagi.
(2) Pri izračunu kapitalske zahteve za operativno
tveganje po enostavnem pristopu se uporabljajo določila sklepa o operativnem tveganju
na ravni investicijske skupine tako, da so podlaga za izračun podatki iz konsolidiranega
izkaza poslovnega izida borznoposredniške družbe ali finančnega holdinga.
(3) Uporaba določil iz drugega odstavka tega
člena pomeni, da se osnova za izračun kapitalske zahteve iz poglavja 2.3.2 sklepa
o operativnem tveganju izračuna z uporabo podatkov za čiste prihodke investicijske
skupine.
(4) Pri izračunu kapitalske zahteve za operativno
tveganje po standardiziranem pristopu se uporabljajo določila sklepa o operativnem
tveganju na ravni investicijske skupine tako, da so podlaga za izračun podatki iz
konsolidiranega izkaza poslovnega izida nadrejenega investicijskega podjetja ali
nadrejenega finančnega holdinga.
(5) Uporaba določil iz četrtega odstavka tega
člena na konsolidirani podlagi pomeni:
-      
da se načela za oblikovanje poslovnih področij uporabijo na ravni investicijske
skupine, za kar morajo vse osebe v skupini zagotoviti podatke borznoposredniški
družbi iz 3. člena tega sklepa,
-      
da se osnova za izračun kapitalske zahteve, ki je za posamezna poslovna področja
opredeljena v 12. členu sklepa za operativno tveganje, izračuna na podlagi podatkov
za čiste prihodke investicijske skupine, kot da gre za eno osebo,
-      
da so v skupini stalno izpolnjeni splošni standardi upravljanja s tveganji
in izpolnjeni kvalifikacijski kriteriji iz 14. člena sklepa o operativnem tveganju.
15. člen
(kapitalska zahteva za tržna tveganja)
(1) Kapitalska zahteva za tržna tveganja se
za investicijsko skupino izračuna kot vsota kapitalskih zahtev iz pododdelka 4.5.3.
ZBan-1 v zvezi s 193. členom ZTFI za postavke trgovalnih knjig, za valutna tveganja
in tveganja spremembe cen blaga na ravni investicijske skupine.
(2) Borznoposredniška družba iz 3. člena
tega sklepa mora izračunavati in izpolnjevati kapitalske zahteve iz prvega
odstavka tega člena na konsolidirani podlagi, če so pogoji za to izpolnjeni na
ravni investicijske skupine, ne glede na to, da borznoposredniška družba na
posamični podlagi ni zavezana k izračunavanju in izpolnjevanju posameznih
kapitalskih zahtev. Za izračun izpolnjevanja pogojev na ravni investicijske
skupine se pri uporabi:
-      
tretjega odstavka 7. člena sklepa o tržnih tveganjih skupna pozicija
investicijske skupine iz trgovalnih postavk izračuna kot seštevek skupne
pozicije za nadrejeno osebo ter skupnih pozicij posameznih podrejenih oseb in
-      
75. člena sklepa o tržnih tveganjih skupna neto pozicija investicijske
skupine v tujih valutah izračuna kot seštevek skupne neto pozicije za nadrejeno
osebo ter skupnih neto pozicij posameznih podrejenih oseb.
(3) Posamezne kapitalske zahteve iz prvega odstavka
tega člena se izračunajo za nadrejeno osebo ter podrejene osebe posebej in se šele
nato seštejejo. Pobotanja pozicij trgovalnih knjig in pobotanje pozicij v tujih
valutah ali blagu med različnimi osebami v skupini niso mogoča, razen če so opravljena
v skladu s 94. členom sklepa o tržnih tveganjih.
(4) Pri izračunu posameznih kapitalskih zahtev
iz prvega odstavka tega člena se uporabljajo določila sklepa o tržnih tveganjih.
Ne glede na prvi stavek tega odstavka se kapitalske zahteve za posamezne osebe v
skupini, ki imajo sedež v drugi državi članici ali tretji državi, izračunavajo v
skladu z metodologijo, ki velja v državi sedeža te posamezne osebe, če je ta usklajena
z metodologijo iz Direktive 2006/49/ES Evropskega parlamenta in Sveta z dne 14.
junija 2006 o kapitalski ustreznosti investicijskih podjetij in kreditnih institucij.
(5) Če metodologija izračuna kapitalskih zahtev
za tržna tveganja, ki jih predpišejo organi, pristojni za nadzor posameznih oseb,
ni vsebinsko primerljiva z metodologijo iz četrtega odstavka tega sklepa, se:
(a)    za izračun
kapitalske zahteve za valutno tveganje in kapitalske zahteve za tveganje
spremembe cen blaga te osebe uporabijo določila sklepa o tržnih tveganjih;
(b)    postavke
trgovalne knjige teh oseb skupaj s postavkami, ki ne sodijo v trgovalno knjigo,
vključijo v izračun kapitalskih zahtev za kreditno tveganje na konsolidirani
podlagi in se zanje ne računa kapitalskih zahtev iz točke (a) prvega odstavka
7. člena sklepa o tržnih tveganjih.
16. člen
(pridobitev dovoljenja EU nadrejenega investicijskega
podjetja za uporabo naprednih pristopov)
(1) Borznoposredniška družba s sedežem v Republiki
Sloveniji, ki je EU nadrejeno investicijsko podjetje ali podrejena EU nadrejenemu
finančnemu holdingu, mora za uporabo naprednega pristopa za izračun kapitalskih
zahtev na konsolidirani podlagi pridobiti dovoljenje Agencije v skladu z določili
sklepov, ki urejajo izračun kapitalskih zahtev.
(2) Borznoposredniška družba iz prvega odstavka
tega člena predloži skupaj s podrejenimi institucijami zahtevo, ki je na podlagi
291. člena ZBan-1 v zvezi s 301. členom ZTFI skupna zahteva za pridobitev dovoljenj
skupini, to je dovoljenja za izračun kapitalske zahteve na konsolidirani podlagi
in za izračun kapitalskih zahtev za posamezne institucije na posamični podlagi.
(3) V primeru prejema zahteve iz prvega odstavka
tega člena Agencija sodeluje z organi, pristojnimi za nadzor drugih institucij v
skupini v skladu z določili 291. člena ZBan-1 v zvezi s 301. členom ZTFI in smernicami,
ki jih izda Odbor evropskih bančnih nadzornikov.
4. NAČIN IZRAČUNA OBVEZNOSTI GLEDE NALOŽB INVESTICIJSKE SKUPINE
V KVALIFICIRANE DELEŽE V OSEBAH NEFINANČNEGA SEKTORJA
17. člen
(splošno)
(1) Naložbe investicijske skupine v kvalificirane
deleže v posamezno osebo nefinančnega sektorja in vsota kvalificiranih deležev investicijske
skupine v osebah nefinančnega sektorja ne smejo presegati omejitev iz 170. člena
ZBan-1 v zvezi s 193. členom ZTFI.
(2) Za namen izračuna izpolnjevanja obveznosti
iz prvega odstavka tega člena se izračun kapitala investicijske skupine prilagodi
na način iz drugega in tretjega odstavka 2. člena Sklepa o naložbah borznoposredniških
družb v kvalificirane deleže v osebah nefinančnega sektorja (Uradni list RS, št.
106/07; v nadaljevanju: sklep o kvalificiranih deležih) tako, da se namesto sestavin
kapitala borznoposredniške družbe v navedenem izračunu upoštevajo sestavine oziroma
postavke kapitala investicijske skupine.
(3) Omejitve kvalificiranih deležev iz prvega
odstavka tega člena investicijska skupina lahko presega le pod pogoji iz 5. člena
sklepa o kvalificiranih deležih, ki se v tem primeru smiselno uporabijo za investicijsko
skupino.
5. NAČIN IZRAČUNA OBVEZNOSTI GLEDE IZPOSTAVLJENOSTI INVESTICIJSKE
SKUPINE
18. člen
(splošno)
(1) Izpostavljenost investicijske skupine do
posameznih oseb ali skupine povezanih oseb ne sme presegati omejitev iz prvega,
drugega in tretjega odstavka 165. člena in prvega odstavka 166. člena ZBan-1 v zvezi
s 193. členom ZTFI.
(2) Za namen tega sklepa se izpostavljenost
investicijske skupine do posamezne osebe ali skupine povezanih oseb izračuna na
podlagi postavk sredstev in zunajbilančnih postavk iz konsolidiranega stanja, ki
ustrezajo opredelitvi skupne izpostavljenosti iz četrtega odstavka 4. člena Sklepa
o veliki izpostavljenosti borznoposredniških družb (Uradni list RS, št. 106/07;
v nadaljevanju: sklep o veliki izpostavljenosti) in se nanašajo na posamezno osebo
ali skupino povezanih oseb.
(3) Ne glede na določila drugega odstavka tega
člena lahko borznoposredniška družba, ki je na podlagi 2. poglavja tega sklepa dolžna
izpolnjevati določila o veliki izpostavljenosti na konsolidirani podlagi, pri izračunu
izpostavljenosti iz postavk trgovanja medsebojno pobota pozicije iz svoje trgovalne
knjige ter pozicije iz trgovalnih knjig drugih oseb, ki so vključene v izračun izpostavljenosti
na konsolidirani podlagi, v skladu s pogoji iz 94. člena sklepa o tržnih tveganjih.
(4) Ne glede na določila drugega odstavka tega
člena Agencija lahko zahteva, da se za popolnejši izračun izpostavljenosti investicijske
skupine k izpostavljenosti, izračunani na podlagi drugega odstavka tega člena, prišteje
še izpostavljenost do oseb, ki so izključene iz konsolidacije.
6. VSEBINA IN OBSEG INFORMACIJ, KI JIH PODREJENE OSEBE IN
NADREJENI FINANČNI HOLDING POSREDUJEJO ZA KONSOLIDACIJO
19. člen
(posredovanje informacij podrejenih družb)
(1) Podrejene družbe morajo po prvem odstavku
289. člena ZBan-1 v zvezi s 301. členom ZTFI nadrejenemu investicijskemu podjetju
v investicijski skupini oziroma borznoposredniški družbi, ki jo obvladuje nadrejeni
finančni holding, posredovati vse informacije, ki jih ta potrebuje za izpolnitev
obveznosti na konsolidirani podlagi.
(2) Med informacije iz prvega odstavka tega
člena spadajo zlasti:
(a)    računovodsko poročilo,
poslovno poročilo in revizorjevo poročilo družb, če obstaja,
(b)    četrtletna računovodska
poročila (bilanca stanja, izkaz poslovnega izida),
(c)    seznam delničarjev
oziroma imetnikov poslovnih deležev in drugih pravic,
(d)    seznam članov organov
vodenja in nadzora družb, z njimi povezane osebe na podlagi razmerja tesne povezanosti
in njihovi ožji družinski člani ter njihovo članstvo v organih vodenja in nadzora
drugih oseb,
(e)    podrobnejše informacije
v zvezi s posameznimi sestavinami kapitala, ki so potrebne za presojo, ali ustrezajo
lastnostim in pogojem za vključitev v izračun kapitala na konsolidirani podlagi,
na primer:
-  zneske posameznih vrst delnic,
-  lastnosti oziroma pogodbe v zvezi
z morebitnimi podrejenimi ali inovativnimi instrumenti,
-  zneske posredno pridobljenih
lastnih delnic (delnic vseh oseb skupine) in pridobljenih lastnih delnic (delnic
oseb v skupini) v zastavo,
-  razčlenitev zneskov morebitnih
presežkov iz prevrednotenja, ki se morajo odštevati v izračunu kapitala,
(f)     znesek naložb
v delnice ali deleže ali druge kapitalske instrumente posameznih kreditnih, finančnih
institucij, zavarovalnic, pozavarovalnic, pokojninskih družb in drugih oseb, ki
so potrebni za izračun odbitnih postavk v izračunu kapitala ali v zvezi z izpolnjevanjem
obveznosti glede omejitev naložb investicijske skupine v kvalificirane deleže v
osebah nefinančnega sektorja,
(g)    podatke, ki jih borznoposredniška
družba iz 3. člena tega sklepa zahteva v zvezi z izračunom kapitalskih zahtev v
odvisnosti od uporabe pristopa za izračun kapitalskih zahtev na konsolidirani podlagi,
(h)    zneske izpostavljenosti
do posameznih oseb in do skupine povezanih oseb ter
(i)     druge podatke,
ki so potrebni za izpolnjevanje obveznosti na konsolidirani podlagi.
20. člen
(posredovanje informacij nadrejenih finančnih
holdingov)
(1) Nadrejeni finančni holding mora po drugem
odstavku 289. člena ZBan-1 v zvezi s 301. členom ZTFI svoji podrejeni borznoposredniški
družbi posredovati vse informacije, ki jih ta potrebuje za izpolnitev obveznosti
na konsolidirani podlagi.
(2) Med informacije iz prvega odstavka spadajo
zlasti poročila, dejstva in podatki iz drugega odstavka 19. člena tega sklepa.
7. NADZOR POSLOV Z MEŠANIM POSLOVNIM HOLDINGOM
21. člen
(splošno)
(1) Borznoposredniška družba, ki je podrejena
mešanemu poslovnemu holdingu, mora imeti vzpostavljene ustrezne postopke za upravljanje
in spremljanje tveganj v skladu s 175. členom ZBan-1 v zvezi s 193. členom ZTFI,
ki izhajajo iz poslov z mešanim poslovnim holdingom in njegovimi podrejenimi družbami.
(2) Agencija vsaki posamezni borznoposredniški
družbi, ki je podrejena mešanemu poslovnemu holdingu, določi roke, način, vrsto
in vrednost poslov z mešanim poslovnim holdingom in njegovimi drugimi podrejenimi
družbami, ki jih mora poročati Agenciji.
(3) Agencija pri nadzoru poslov z mešanim poslovnim
holdingom iz prvega odstavka tega člena opravlja zlasti nadzor izpolnjevanja postopkov
iz prvega odstavka tega člena z namenom ugotavljanja izpostavljenosti borznoposredniške
družbe tveganju škodljivih vplivov, tveganju nasprotja interesov in tveganju nespoštovanja
oziroma izogibanja določbam ZTFI.
8. POROČANJE AGENCIJI
22. člen
(splošno)
(1) Borznoposredniška družba iz 3. člena tega
sklepa mora razviti sistem in postopke za izračun in spremljanje kapitala, kapitalskih
in drugih zahtev v investicijski skupini tako, da se zagotovi pravilno in pravočasno
poročanje Agenciji o izpolnjevanju obveznosti na konsolidirani podlagi.
(2) Nadrejeno investicijsko podjetje in vse
druge osebe v investicijski skupini morajo na podlagi sedmega odstavka 131. člena
in petega odstavka 289. člena ZBan-1 v zvezi s 193. in 301. členom ZTFI vzpostaviti
in uresničevati na ravni skupine tak sistem upravljanja s tveganji iz 124. člena
ZBan-1 v zvezi s 193. členom ZTFI, da je omogočena nemotena priprava vseh podatkov
in informacij, pomembnih za nadzor na konsolidirani podlagi.
8.1. Poročilo o sestavi skupine
23. člen
(obveznost za pripravo poročila o sestavi skupine)
Borznoposredniška družba, ki ima položaj nadrejene
osebe v Republiki Sloveniji, oziroma borznoposredniška družba, podrejena finančnemu
holdingu, mora pripraviti in Agenciji posredovati poročilo o sestavi skupine
zaradi presoje, ali in v kakšnem obsegu je skupina predmet konsolidiranega nadzora
po tem sklepu.
24. člen
(vsebina poročila o sestavi skupine)
(1) Poročilo o sestavi skupine iz 23. člena
tega sklepa mora vsebovati seznam oseb, navedbo določenih informacij oziroma podatkov
o osebah v skupini ter opis povezav med osebami v skupini.
(2) Podatki o osebah v skupini morajo obsegati
najmanj:
-      
naziv, matično številko, vrsto dejavnosti, bilančno vsoto,
-      
osnovni kapital oseb, delež skupine v kapitalu in/ali glasovalnih pravicah
in seznam drugih oseb, ki so kvalificirani imetniki v teh osebah,
-      
člane organov oseb, navedbo njihovega morebitnega članstva v organih drugih
oseb, vključno z dejavnostjo drugih oseb,
-      
navedbo organa, pristojnega za izvajanje nadzora nad posamezno osebo, zlasti
za osebe v drugi državi,
-      
navedbo, ali se opravlja revizijski pregled in naziv revizijske družbe,
-      
seznam najpogostejših poslov, ki jih osebe opravljajo za druge osebe v skupini,
-      
način konsolidacije oseb za namen tega sklepa,
-      
morebitne dodatne informacije, potrebne za pregled nad strukturo skupine
in povezavami v skupini.
(3) V prikazu iz drugega odstavka tega člena
je treba navesti tudi osebe v skupini, ki na podlagi tega sklepa niso predmet konsolidacije,
to je:
-      
osebe, ki niso osebe iz 4. člena tega sklepa in
-      
osebe, ki so na podlagi 7. člena tega sklepa izvzete iz konsolidacije z oznako
razloga izključitve in utemeljitvijo, da razlogi za izključitev še vedno obstajajo.
(4) Kapitalske povezave med osebami v skupini
je treba prikazati v obliki preglednega organigrama oziroma shematskega prikaza,
iz katerega mora biti razvidno neposredno in posredno imetništvo v kapitalu ali
glasovalnih pravicah ali drug način povezave, s katero nadrejena oseba obvladuje
ali izvaja prevladujoč ali pomemben vpliv nad osebo oziroma je z njo povezana s
skupnim vodenjem.
25. člen
(roki za predložitev poročila)
(1) Borznoposredniška družba iz 23. člena tega
sklepa mora predložiti Agenciji poročilo o sestavi skupine po stanju na zadnji dan
vsakega polletja. Rok za predložitev poročila o sestavi skupine na zadnji dan v
letu je 31. januarja naslednjega leta, za stanje na dan 30. junija pa 31. julija
tekočega leta.
(2) Borznoposredniški družbi iz prvega odstavka
tega člena ni treba predložiti Agenciji poročila o sestavi skupine, če v sestavi
skupine in povezavah med osebami v skupini ni prišlo do pomembnih sprememb glede
na predhodno poročevalsko obdobje, vendar mora o tem dejstvu Agencijo obvestiti
v rokih iz prvega odstavka tega člena.
(3) V primeru posebne zahteve Agencije mora
borznoposredniška družba iz 3. člena tega sklepa poročila izdelati in predložiti
tudi po stanju na dan in v roku, ki ju določi Agencija.
26. člen
(obveščanje o spremembi v skupini)
Nadrejeno investicijsko podjetje, finančni holding
ali mešani poslovni holding mora Agencijo nemudoma obvestiti o vsaki spremembi v
strukturi skupine in drugih dejstvih, ki so pomembna za nadzor na konsolidirani
podlagi.
8.2. Konsolidirani računovodski izkazi investicijske
skupine
27. člen
(predložitev nerevidiranih konsolidiranih računovodskih
izkazov investicijske skupine)
(1) Za namen nadzora na konsolidirani
podlagi borznoposredniška družba iz 3. člena tega sklepa predloži Agenciji:
-      
nerevidirano konsolidirano bilanco stanja oziroma nerevidirani
konsolidirani izkaz finančnega položaja in nerevidirani konsolidirani izkaz
poslovnega izida in/oziroma nerevidirani konsolidirani izkaz vseobsegajočega
donosa (v nadaljevanju konsolidirani računovodski izkazi) investicijske
skupine, sestavljene skladno z drugim odstavkom 3. člena Sklepa o poslovnih
knjigah, letnih in polletnih poročilih borznoposredniških družb (Uradni list
RS, št. 74/09 in 80/11; v nadaljevanju: sklep o poslovnih knjigah BPD), in
sestavljene na način in v obsegu iz 2. poglavja tega sklepa,
-      
priloge in pojasnila k računovodskim izkazom na konsolidirani podlagi,
sestavljene skladno s 15. členom sklepa o poslovnih knjigah BPD.
(2) Borznoposredniška družba iz prvega odstavka
tega člena mora pri sestavljanju konsolidiranih računovodskih izkazov za namen tega
sklepa zagotoviti potrebno preglednost in na zahtevo Agencije predložiti dodatna
poročila za pojasnjevanje konsolidiranih računovodskih izkazov.
(3) Pojasnjevanje poročil iz drugega odstavka
tega člena pomeni, da se poročila sestavljajo z nazornim prikazom združevanja pomembnih
in sorodnih postavk iz računovodskih izkazov nadrejene in podrejenih oseb, ki so
vključene v konsolidacijo po tem sklepu, njihovih medsebojnih razmerij, izločitev
le-teh in prikazom razlik in preračunov pri prevedbi podatkov v konsolidirane izkaze.
(4) Borznoposredniška družba iz 3. člena tega
sklepa mora poročila iz prvega odstavka tega člena predložiti Agenciji po stanju
na zadnji dan vsakega polletja. Rok za predložitev poročil je najpozneje:
-      
do 31. marca tekočega leta za stanje na dan 31. decembra preteklega leta,
-      
do 31. avgusta za stanje na dan 30. junija tekočega leta.
(5) V primeru posebne zahteve Agencije mora
borznoposredniška družba iz 3. člena tega sklepa poročila iz prvega odstavka tega
člena izdelati in predložiti tudi po stanju na dan in v roku, ki ju določi Agencija.
8.3. Predložitev drugih poročil
28. člen
(splošno)
(1) Borznoposredniška družba iz 3. člena tega
sklepa mora Agenciji v rokih in na način, kot je določen v posameznem sklepu, predložiti
poročila o:
(a)    izračunu kapitala
in kapitalskih zahtev na konsolidirani podlagi v obliki obrazcev, ki so sestavni
del Sklepa o poročanju o kapitalu in kapitalskih zahtevah borznoposredniških družb
(Uradni list RS, št. 106/07),
(b)    veliki izpostavljenosti
v obliki obrazcev, ki so sestavni del sklepa o veliki izpostavljenosti,
(c)    o naložbah v kvalificirane
deleže skupine v osebah nefinančnega sektorja v obliki obrazcev, ki so sestavni
del sklepa o kvalificiranih deležih.
(2) V poročilih iz prvega odstavka tega člena
se naslov poročila dopolni z besedo »konsolidirano«.

Sklep o nadzoru borznoposredniških družb na
konsolidirani podlagi (Uradni list RS, št. 106/07)
vsebuje naslednje prehodne in končne določbe:
»9. PREHODNE IN KONČNE DOLOČBE
29. člen
(uporaba določb)
(1) Ne glede na določila 25. člena tega sklepa
predloži borznoposredniška družba prvo poročilo o investicijski skupini v skladu
s 24. členom tega sklepa po stanju na dan 31. marca 2008 najpozneje do 30. aprila
2008.
30. člen
(uveljavitev in
začetek uporabe sklepa)
Ta sklep začne veljati naslednji dan po objavi
v Uradnem listu Republike Slovenije, uporabljati pa se začne 1. januarja 2008.«.

Sklep o spremembah in dopolnitvah Sklepa o
nadzoru borznoposredniških družb na konsolidirani podlagi (Uradni list RS, št. 74/09) vsebuje naslednjo končno določbo:
»9. člen
Ta sklep začne veljati osmi dan po objavi v
Uradnem listu Republike Slovenije, uporabljati pa se začne 1. decembra 2009.«.

Sklep o spremembah in dopolnitvah Sklepa o
nadzoru borznoposredniških družb na konsolidirani podlagi (Uradni list RS, št. 80/11) vsebuje naslednjo končno določbo:
»6. člen
Ta sklep začne veljati petnajsti dan po
objavi v Uradnem listu Republike Slovenije.«.