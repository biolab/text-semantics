I. SPLOŠNE DOLOČBE
1. člen
(namen)
Ta pravilnik določa usmeritve za usklajeno delovanje sistema
notranjega nadzora javnih financ pri neposrednih in posrednih uporabnikih
državnega in občinskih proračunov (v nadaljnjem besedilu: proračunski
uporabniki), vzpostavitev, delovanje in razvoj notranjega nadzora, vlogo
Ministrstva za finance, Službe za nadzor proračuna, temeljna načela, postopke
in pravila notranjega kontroliranja, notranjega revidiranja in razmerja med
izvajalci notranjega nadzora proračunskih uporabnikov in Ministrstvom za
finance, Službo za nadzor proračuna.
II. VZPOSTAVITEV, DELOVANJE IN RAZVOJ NOTRANJEGA NADZORA
JAVNIH FINANC
2. člen
(odgovornost predstojnikov oziroma poslovodnih organov)
Predstojniki oziroma poslovodni organi proračunskih
uporabnikov so odgovorni za vzpostavitev, delovanje, nadzor in stalno
izboljševanje sistema finančnega poslovodenja in notranjih kontrol ter
notranjega revidiranja v skladu s tem pravilnikom in drugimi pravili,
metodikami in standardi za finančno poslovodenje in notranje kontrole, ki jih
predpisuje Ministrstvo za finance, Služba za nadzor proračuna. Z načeli dobrega
finančnega poslovodenja in učinkovitega notranjega kontroliranja morajo biti
seznanjene vse odgovorne osebe na vseh ravneh in v vseh organizacijskih enotah.
Proračunski uporabniki v notranjih predpisih podrobneje
opredelijo svoje poslovanje s stališča: 
-       
poslovodnih nalog, ki se nanašajo zlasti na splošne usmeritve,
načrtovanje, organizacijo in revizijsko funkcijo, 
-       
programskih dejavnosti, ki se nanašajo na izvajanje nalog proračunskega
uporabnika, 
-       
finančnih nalog, ki se nanašajo zlasti na finančno poslovodenje in
kontrole (predračune, finančne načrte, denarne tokove, sredstva in obveznosti
ter računovodske podatke). 
Proračunski uporabniki vzpostavijo sistem notranjih kontrol
in zagotovijo kadrovske in materialne vire in pogoje za gospodarno, učinkovito
in uspešno poslovanje (v nadaljnjem besedilu: smotrno poslovanje), ter
delovanje notranjih kontrol. V ta namen zagotavljajo stalen obstoj učinkovite
kadrovske politike in delovnih postopkov ter skrbijo: 
-       
da se natančno predpišejo delovni postopki, ki temeljijo na splošnem
pravilniku o delovanju proračunskega uporabnika, 
-       
da obstajajo določila o preprečevanju navzkrižja interesov, 
-       
da obstajajo natančni in sproti dopolnjevani delovni postopki za osebje
proračunskega uporabnika, 
-       
da se redno opravlja ocenjevanje vseh zaposlenih, 
-       
da se vsi zaposleni, predvsem pa državni notranji revizorji, stalno
strokovno izpopolnjujejo, 
-       
da se dejansko izvajajo ukrepi, ki jih je treba uvesti v primeru
nespoštovanja usmeritev, postopkov in etičnih načel, 
-       
da se zagotovi zadostno število osebja za vodenje, izvajanje in nadzor
poslovanja ter pravočasno predvidi nadomestitev, 
-       
da se interni akti, delovni postopki in organizacijske sheme sproti
dopolnjujejo, 
-       
da se določijo pristojnosti in odgovornosti zaposlenih v primerih
prenosa nalog na druge institucije in se uporabljajo postopki, sprejeti v
skladu s tem pravilnikom in postopki, določeni v usmeritvah za finančno
poslovodenje in notranje kontrole, 
-       
da računovodski sistem vključuje tudi ustrezne računovodske kontrole kot
so primerjave različnih zapisov iste informacije, preverjanje zaporedja
dokumentov in primerjave sklopov različnih dokumentov. 
Proračunski uporabniki razvijejo in sprejmejo sistem za
ocenjevanje in obvladovanje tveganj, s katerimi se soočajo. Notranjo revizijo
uporabljajo kot dejavnost neodvisnega in nepristranskega preverjanja ter
svetovanja namenjeno izboljševanju poslovanja. Zagotavljajo, da se notranje
revidiranje izvaja v skladu z usmeritvami za državno notranje revidiranje na
podlagi odobrenih letnih programov dela notranjih revizijskih služb, ki jih
pripravijo vodje notranjih revizijskih služb na podlagi dolgoročnih načrtov dela.
3. člen
(notranje revidiranje)
Državni notranji revizorji sistematično analizirajo in
vrednotijo obvladovanje tveganj, kontrole in postopke vodenja, ki obsegajo
usmeritve in postopke za: 
-       
določitev in spremljanje doseganja ciljev, 
-       
ugotavljanje in ocenjevanje tveganj pri doseganju ciljev, 
-       
smotrno uporabo virov, 
-       
spoštovanje sprejetih usmeritev, postopkov, zakonov in drugih predpisov,
-       
varovanje premoženja in interesov pred izgubami zaradi vseh vrst
nepravilnosti, 
-       
zagotovitev zanesljivosti in celovitosti informacij, obračunov in
podatkov, vključno z notranjimi in zunanjimi postopki poročanja. 
Vodja notranje revizijske službe mora zagotoviti kakovost
notranjega revidiranja in jasno opredeliti postopke in metode dela notranjega
revidiranja v skladu z načeli notranjega revidiranja, standardi za notranje
revidiranje Slovenskega inštituta za revizijo in usmeritvami za državno
notranje revidiranje. 
Vodja notranje revizijske službe mora imeti ustrezna znanja
in izkušnje ter ustrezno formalno izobrazbo in naziv preizkušeni državni
notranji revizor ali državni notranji revizor. 
Vodja notranje revizijske službe mora pripraviti dolgoročni
in kratkoročni načrt notranjega revidiranja za tekoče leto in za proračunsko
obdobje do petih let.
4. člen
(Ministrstvo za finance, Služba za nadzor proračuna)
Ministrstvo za finance, Služba za nadzor proračuna je organ,
pristojen za razvoj, usmerjanje in koordinacijo delovanja notranjega nadzora
javnih financ, ki v skladu s svojo pristojnostjo: 
-       
razvija in skrbi za enotno uporabo metodik in tehnik državnega
notranjega revidiranja, 
-       
spremlja izvajanja usmeritev za državno notranje revidiranje, 
-       
pregleduje notranje akte o organiziranosti in delovanju notranje
revizije proračunskih uporabnikov, 
-       
usklajuje naloge notranjih revizijskih služb v skupnih projektih, ki jih
sofinancira Evropska unija in v katerih sodeluje več kot en proračunski
uporabnik, 
-       
daje strokovno pomoč pri izvajanju notranjega revidiranja proračunskim
uporabnikom in njihovim notranjim revizijskim službam. 
Pri preverjanju izvajanja usmeritev, metodik in standardov
imajo revizorji Ministrstva za finance, Službe za nadzor proračuna na podlagi
dodeljenih pregledov neoviran dostop do vseh dokumentov, prostorov, sredstev in
osebja proračunskih uporabnikov in njihovih notranjih revizijskih služb.
III. OPREDELITEV TEMELJNIH NAČEL, POSTOPKOV IN PRAVIL
NOTRANJIH KONTROL
5. člen
(načela notranjega kontroliranja)
Namen sistema in ustroja notranjih kontrol je zagotoviti
smotrno poslovanje ter nadzor poslovanja z uporabo enotnega informacijskega
sistema pri proračunskih uporabnikih, upravljanje premoženja s skrbnostjo
dobrega gospodarja, vodenje enotnih evidenc o obsegu in realni vrednosti
kapitalskih naložb, terjatev in obveznosti ter drugih oblik premoženja oseb
javnega prava. 
Proračunski uporabniki vzpostavijo in vzdržujejo sisteme
finančnega poslovodenja in notranjih kontrol kot načrt aktivnosti, ki vključuje
stališča in usmeritve vodstva, izražene z metodami za določanje ciljev in
sredstev za njihovo doseganje, delovnimi postopki in prakso ter ukrepi za
obvladovanje tveganj, ki skupaj dajejo primerno zagotovilo za: 
-       
urejeno in smotrno poslovanje, ki bo omogočilo doseganje zastavljenih
ciljev in kakovostne storitve v skladu z nalogami proračunskega uporabnika, 
-       
varovanje sredstev pred izgubo zaradi malomarnosti, zlorab, slabega
upravljanja, napak, poneverb ter drugih nepravilnosti, 
-       
poslovanje v skladu z zakoni, drugimi predpisi in navodili vodstva, 
-       
obdelavo, vodenje in shranjevanje zanesljivih računovodskih in drugih
podatkov ter točno in pregledno poročanje.
6. člen
(temeljni postopki notranjega kontroliranja)
Doseganje ciljev je sestavni del vodenja. Proračunski
uporabniki se morajo odzivati na vse vrste tveganj, ki lahko vplivajo na
doseganje njihovih ciljev. Naloga vodstva je ugotoviti takšna tveganja, oceniti
verjetnost, da se pojavijo, potencialne učinke ali izpostavljenost ter se
odločiti, kakšne ukrepe je treba sprejeti za obvladovanje teh tveganj na še
sprejemljivi ravni. Obvladovanje tveganj je tako proces njihovega ugotavljanja,
ocenjevanja in spremljanja ter izvajanja potrebnih kontrol, da bi
izpostavljenost tveganjem ohranjali na še sprejemljivi ravni. Obvladovanje
tveganj mora biti sestavni del vodenja. 
Modele za obvladovanje tveganj je treba prilagoditi tako, da
ustrezajo posebnim zahtevam posamezne organizacije, ker se vsaka organizacija
sooča z drugačnimi okoliščinami in tveganji. 
Ne glede na posebnosti pa se temeljni kontrolni postopki pri
vseh proračunskih uporabnikih nanašajo predvsem na kontrole pravilnosti
poslovnih dogodkov in podatkov. Ti postopki zajemajo: 
-       
začetno evidentiranje poslovnih dogodkov, pristojnosti in odgovornosti
oseb, ki začenjajo in odobravajo poslovne dogodke (pristojnosti in odgovornosti
morajo biti natančno opredeljene), 
-       
popolnost zajemanja in obdelave poslovnih dogodkov in podatkov, 
-       
točnost evidentiranja poslovnih dogodkov. 
Točnost evidentiranja poslovnih dogodkov se določa z
oblikovanjem in uporabo ustreznih obrazcev in evidenc za evidentiranje
transakcij in poslovnih dogodkov ter z določitvijo odgovornosti za postopke, s
katerimi se razkrivajo napake in druge nepravilnosti. 
Vodstvene kontrole, katerih naloga je zagotavljanje
neprekinjenega in pravilnega delovanja temeljnih kontrolnih postopkov,
obsegajo: 
-       
opravila, ki sledijo temeljnim kontrolnim postopkom in s katerimi se
ponovno preverjajo že obdelani podatki, 
-       
opravila za podporo rednega preverjanja in za nadgraditev temeljnih
kontrolnih postopkov. 
Nadgraditev temeljnih kontrolnih postopkov pomeni: 
-       
določitev in omejitev dostopa do sredstev in informacij, 
-       
ločitev izvajanja nalog odobravanja od pristojnosti za kontroliranje, 
-       
poročanje o zastojih in nepravilnostih pri izvajanju kontrolnih
postopkov vodstvu ter določanje pristojnosti in odgovornosti predstojnika
oziroma poslovodnega organa za izvedbo poslovnih dogodkov in sprejemanje
odločitev.
7. člen
(pravila notranjega kontroliranja pri izvajanju temeljnih
nalog proračunskih uporabnikov)
Proračunski uporabniki ob upoštevanju temeljnih postopkov
notranjega kontroliranja iz 6. člena tega pravilnika, določijo podrobna pravila
za notranje kontrole za oddaje javnih naročil, prevzemanje obveznosti v breme
proračuna, izplačevanje iz proračuna, izterjavo terjatev proračuna, načrtovanje
likvidnosti, načrtovanje vračil v proračun, varovanje javnega premoženja in
sredstev. 
Področje priprav obsega izdelavo finančnega načrta prihodkov
in odhodkov, načrta razvojnih programov, nabav, kadrov, izvajanja lastnih
dejavnosti, donacij, zadolževanja in izdaje poroštev, dodeljevanja subvencij,
dotacij in drugih transferjev iz proračuna, odprodaje, dajanja v najem ali zamenjave
premoženja v lasti države in lokalnih skupnosti, uporabe tekoče in stalne
proračunske rezerve. 
Notranje finančne kontrole, ki obsegajo predhodne kontrole,
kontrole za odkrivanje in preprečevanje napak in kontrole, ki zmanjšujejo
ostala tveganja, morajo zagotavljati: 
-       
da proračunski uporabniki prevzemajo in poravnavajo obveznosti samo za
namen in do višine, ki je določena s proračunom, 
-       
da proračunski uporabniki poravnavajo finančne obveznosti v skladu z
dinamiko in kvoto, 
-       
da je prevzemanje obveznosti v breme proračuna utemeljeno s pisno
pogodbo, razen če ni z zakonom drugače določeno, 
-       
da je prevzemanje obveznosti, ki zahtevajo plačilo v prihodnjih letih,
utemeljeno s pisno pogodbo, če so za ta namen že načrtovana sredstva v
proračunu tekočega leta, 
-       
da se obveznosti v breme proračuna plačujejo samo upravičencem in samo
za dovoljeno vrsto in višino stroškov, 
-       
da se obveznosti v breme proračuna plačujejo v rokih, ki so za posamezne
namene določeni v zakonu, 
-       
da so pogodbe za nabavo blaga, naročilo storitev in najem zgradb
sklenjene samo v skladu s predpisi o javnem naročanju, 
-       
da ima vsak izdatek iz proračuna podlago v verodostojni knjigovodski
listini, s katero se izkazuje obveznost za plačilo in da se pravni temelj in
višina obveznosti, ki izhaja iz verodostojne knjigovodske listine pred
izplačilom preveri ter pisno potrdi, 
-       
da se prejemki pravočasno in točno obračunavajo, 
-       
da se potencialne in dejanske terjatve pravočasno in točno
identificirajo, izterjajo in računovodsko evidentirajo, 
-       
da se pripravi poročilo o doseženih ciljih in rezultatih na področju iz
pristojnosti proračunskega uporabnika v preteklem letu in predloži ministrstvu,
pristojnemu za finance skupaj z letnim poročilom, 
-       
da so sprejeta merila za presojanje učinkovitosti in gospodarnosti razpolaganja
s proračunskimi sredstvi in načini merjenja ter poročanja o doseženih
rezultatih.
8. člen
(sredstva Evropske unije)
Proračunski uporabniki, ki razpolagajo s sredstvi Evropske
unije (iz predpristopne pomoči ali iz evropskih skladov po vstopu v Evropsko
unijo), morajo upoštevati posebne pogoje za finančno poslovodenje, notranje
kontrole in notranjo revizijo, sprejete na podlagi memorandumov o financiranju
pred ali evropske zakonodaje po vstopu v Evropsko unijo. Vse ugotovljene
nepravilnosti pri porabi teh sredstev ali sredstev domačega sofinanciranja
morajo proračunski uporabniki takoj sporočiti Ministrstvu za finance, Službi za
nadzor proračuna.
IV. OPREDELITEV TEMELJNIH NAČEL, ORGANIZACIJE IN PRAVIL
IZVAJANJA NOTRANJEGA REVIDIRANJA
9. člen
(načela notranjega revidiranja)
Notranje revidiranje zajema neodvisno in nepristransko
naknadno preverjanje poslovanja ter svetovanje, namenjeno izboljšanju
poslovanja. Notranja revizija s sistematičnim in discipliniranim pristopom za
vrednotenje in izboljšanje učinkovitosti obvladovanja tveganj, kontrol in
postopkov vodenja pomaga organizaciji pri doseganju njenih ciljev. 
Notranja revizija je funkcionalno sredstvo, s katerim vodstvo
iz neodvisnega vira dobi zagotovilo, da notranje kontrole izpolnjujejo cilje
notranjega kontroliranja in o obvladovanju tveganj na še sprejemljivi ravni. 
Notranja revizijska služba mora delovati v skladu z usmeritvami
za državno notranje revidiranje, ki jih izdaja minister, pristojen za finance
ter standardi notranjega revidiranja in kodeksom poklicne etike notranjega
revizorja, ki jih izdaja Slovenski inštitut za revizijo.
10. člen
(lastne notranje revizijske službe)
Predlagatelji finančnih načrtov po drugem odstavku 19. člena
zakona o javnih financah (Uradni list RS, št. 79/99, 124/00, 79/01, 30/02), so
dolžni organizirati notranje revizijske službe za svoje potrebe in za potrebe
organov v njihovi pristojnosti. 
Proračunski uporabniki, katerih letni proračun presega 500
mio SIT so dolžni zagotoviti notranjo revizijo svojega poslovanja vsako leto z
lastno notranjo revizijsko službo ali v skladu z 11. ali 12. členom tega
pravilnika. 
Vsi ostali proračunski uporabniki pa so na enak način dolžni
zagotoviti notranjo revizijo svojega poslovanja najmanj enkrat v obdobju vsakih
treh let. 
Pri organiziranju in izvajanju notranjega revidiranja in pri
ustanovitvi notranje revizijske službe morajo proračunski uporabniki upoštevati
zlasti: 
-       
usmeritve za državno notranje revidiranje, 
-       
obseg prevzetih proračunskih obveznosti proračunskega uporabnika, 
-       
obseg postavk finančnega načrta (vrednost, število transakcij), 
-       
obseg razvojnih programov, 
-       
organiziranost proračunskega uporabnika, 
-       
obseg in zahtevnost specifičnih nalog, ki jih proračunskim uporabnikom
nalagajo zakoni in drugi predpisi, 
-       
število zaposlenih, 
-       
način poročanja o doseženih ciljih in rezultatih po zakonu in 
-       
tveganja, katerim je proračunski uporabnik izpostavljen.
11. člen
(skupne notranje revizijske službe)
Več proračunskih uporabnikov lahko organizira skupno notranjo
revizijsko službo. Izvajalci revidiranja v skupni notranji revizijski službi o
svojih ugotovitvah neposredno poročajo predstojnikom oziroma poslovodnim
organom proračunskih uporabnikov. 
Morebitni zastoji pri delu skupne notranje revizijske službe,
ki se lahko pri revidiranju posameznega proračunskega uporabnika pojavijo
zaradi zastojev pri revidiranju drugega proračunskega uporabnika, prvega ne
odvezujejo odgovornosti za pravočasno izvedbo načrta revizij.
12. člen
(zunanje izvajanje notranjega revidiranja)
Proračunski uporabniki lahko za izvajanje notranjih
revizijskih storitev najamejo tudi zunanje izvajalce pod pogojem, da: 
-       
(prenehala
veljati),
-       
so vpisani v register, 
-       
imajo strokovne izkušnje pri podobnih delih, 
-       
pri izvajanju revizije upoštevajo usmeritve za finančno poslovodenje in
notranje kontrole ter usmeritve za državno notranje revidiranje. 
Za najem zunanjih izvajalcev izvedejo proračunski uporabniki
postopke v skladu s predpisi javnega naročanja.
13. člen
(izvajanje notranjega revidiranja s strani Ministrstva za
finance, Službe za nadzor proračuna)
Ministrstvo za finance, Služba za nadzor proračuna lahko
izvaja notranje revidiranje za proračunske uporabnike v skladu s sprejetim
letnim planom, s katerim se določi, za katere proračunske uporabnike bo glede
na svoje zmogljivosti izvedla notranje revidiranje.
14. člen
(izvajanje nadzora nad javnimi zavodi in drugimi izvajalci
javnih služb)
Za izvajanje nadzora javnih financ javnih zavodov in drugih
izvajalcev javnih služb, ki so proračunski uporabniki, lahko pristojna
ministrstva in občine uporabijo svojo notranjo revizijsko službo. Notranja
revizijska služba pristojnega ministrstva ali občine o ugotovitvah opravljenega
revidiranja v javnih zavodih in drugih izvajalcih javnih služb v pristojnosti
ministrstva ali občine v takih primerih poroča ministru oziroma županu.
15. člen
(postopki notranjega revidiranja)
Notranje revidiranje pri proračunskih uporabnikih zajema
področje dela, opredeljeno v 3. členu tega pravilnika. Temeljni postopki
notranjega revidiranja so določeni v usmeritvah za državno notranjo revizijo in
se nanašajo predvsem na: 
-       
načrtovanje revizije, 
-       
preizkušanje, preiskovanje in vrednotenje podatkov in informacij, 
-       
sporočanje rezultatov in dajanje priporočil za izboljšanje poslovanja, 
-       
spremljanje popravnih učinkov in poslovanja revidirane enote v prihodnje.
Pri izvajanju nalog notranjega revidiranja morajo državni
notranji revizorji upoštevati načelo gospodarnosti.
16. člen
(pravila za izvajanje notranjega revidiranja)
Za zagotovitev neodvisnosti in kakovostnega izvajanja
notranjega revidiranja morajo proračunski uporabniki pri ustanavljanju notranje
revizijske službe v notranjem pravilniku upoštevati usmeritve za državno
notranje revidiranje: 
-       
neodvisnosti notranje revizijske službe, 
-       
poklicne strokovnosti in zadostnega števila osebja, 
-       
stalnega izobraževanja in usposabljanja osebja, 
-       
usklajenosti dela notranje revizije z delom drugih organov nadzora v
državni upravi in Računskega sodišča, 
-       
zagotavljanja meril za vrednotenje delovanja notranje revizijske službe.
Pri zaposlitvi in razrešitvi notranjih revizorjev morajo
proračunski uporabniki upoštevati mnenje vodje notranje revizijske službe, pri
imenovanju in razrešitvi vodje notranje revizijske službe pa morajo predhodno
pridobiti mnenje Ministrstva za finance, Službe za nadzor proračuna. 
Tudi pri izvajanju notranjega revidiranja po 11., 12. ali 13.
členu tega pravilnika je odgovoren za sisteme finančnega poslovodenja,
notranjih kontrol in notranjega revidiranja proračunski uporabnik.
17. člen
(izvajanje ukrepov na podlagi priporočil)
Na podlagi pisnih poročil, predlogov in priporočil notranje
revizijske službe so proračunski uporabniki dolžni v roku, ki ni daljši od
devetdeset dni, sprejeti program ukrepov za odpravljanje ugotovljenih
nepravilnosti v poslovanju ali pomanjkljivosti in slabosti pri delovanju
notranjih kontrol ter o tem takoj obvestiti vodjo notranje revizijske službe z
odzivnim sporočilom. O izvajanju sprejetih ukrepov mora proračunski uporabnik
sproti obveščati vodjo notranje revizijske službe. V program ukrepov sodijo
tudi disciplinski postopki proti osebam, ki so z disciplinskimi kršitvami
povzročile napake in nepravilnosti, odkrite pri notranjem revidiranju. 
Predstojnik oziroma poslovodni organ proračunskega uporabnika
mora z ugotovitvami notranjih revizorjev in s sprejetimi ukrepi seznaniti
odgovornega vodjo revidirane enote ali področja in mu naložiti izvajanje teh
ukrepov. Izvajanje ukrepov lahko preveri notranje revizijska služba z naknadno
revizijo na podlagi odločitve vodje notranje revizijske službe, proračunskega
uporabnika ali Ministrstva za finance, Službe za nadzor proračuna.
18. člen
(poročilo o nepravilnostih)
Če notranji revizor pri svojem delu ugotovi nepravilnost, ki
kaže na povzročitev večje škode ali sumi, da gre za kaznivo dejanje, mora
nemudoma obvestiti predstojnika oziroma poslovodni organ in Ministrstvo za
finance, Službo za nadzor proračuna. Predstojnik oziroma poslovodni organ
proračunskega uporabnika mora takoj sprejeti potrebne ukrepe za zaustavitev
takšnih dejanj in njihovo nadaljno raziskavo.
19. člen
(pogoji za izvajanje notranje revizije)
Proračunski uporabniki morajo notranji revizijski službi
zagotoviti ustrezne pogoje za izvajanje revizij ter pomoč in sodelovanje
odgovornih oseb. 
Pri izvajanju revizij imajo državni notranji revizorji
pravico do vseh podatkov, za katere menijo, da so potrebni za uspešno in
učinkovito izvajanje revizije in dostopa do vseh prostorov, dokumentov, osebja
in sredstev. 
Če pride pri izvajanju revizije do potrebe po uporabi
posebnih znanj in veščin, sme vodja notranje revizijske službe, ob predhodnem
pismenem soglasju predstojnika oziroma poslovodnega organa proračunskega
uporabnika k njegovemu reševanju pritegniti zunanjega strokovnjaka. Predstojnik
ali poslovodni organ proračunskega uporabnika ne sme zavrniti soglasja brez pismene
utemeljitve. 
Če predstojnik oziroma poslovodni organ proračunskega
uporabnika ne da soglasja za sodelovanje zunanjega strokovnjaka in se zaradi
tega omeji področje revidiranja, mora državni notranji revizor to pojasniti v
svojem končnem poročilu in navesti razloge predstojnika oziroma poslovodnega
organa za zavrnitev soglasja.
20. člen
(posebno poročilo)
Če se proračunski uporabniki ne odzivajo na priporočila
revizij, morajo vodje notranjih revizijskih služb o tem s posebnim poročilom
nemudoma obvestiti Ministrstvo za finance, Službo za nadzor proračuna.
21. člen
(letno poročilo)
Vodja notranje revizijske službe pripravi letno poročilo o
delu službe, ki vsebuje povzetek vseh ugotovitev in priporočil iz opravljenih
revizij preteklega leta ter sprejetih ukrepov za odpravo ugotovljenih napak in
nepravilnosti v poslovanju oziroma pomanjkljivosti in slabosti v delovanju
sistema notranjih kontrol in ga predloži predstojniku oziroma poslovodnemu
organu proračunskega uporabnika. Izvod poročila pošlje tudi Ministrstvu za
finance, Službi za nadzor proračuna.
V. OPREDELITEV RAZMERIJ MED MINISTRSTVOM ZA FINANCE, SLUŽBO
ZA NADZOR PRORAČUNA IN NOTRANJIM NADZOROM JAVNIH FINANC PRORAČUNSKIH
UPORABNIKOV
22. člen
(redno letno poročilo Ministrstva za finance, Službe za nadzor
proračuna)
Ministrstvo za finance, Služba za nadzor proračuna na podlagi
letnih in posebnih poročil, ki jih prejme od vodij notranjih revizijskih služb
proračunskih uporabnikov, pripravi redno letno poročilo, po potrebi pa tudi
izredna poročila, za ministra za finance in vlado. V rednem letnem poročilu
Ministrstvo za finance, Služba za nadzor proračuna poleg poročila o delu
notranjih revizijskih služb poda tudi analizo sistemskih neučinkovitosti
notranjih kontrol in predloge ukrepov za njihovo izboljšanje. V izrednih
poročilih pa navede neustrezne ukrepe in primere, ko proračunski uporabniki
izvedbo ukrepov za izboljšanje zavrnejo. V ta namen lahko Ministrstvo za
finance, Služba za nadzor proračuna po lastni presoji preverja odziv
proračunskih uporabnikov na predloge ukrepov.
23. člen
(nadzor nad sredstvi Evropske unije)
Ministrstvo za finance, Služba za nadzor proračuna izvaja
predakreditacijske preglede, certificiranje in druge oblike neodvisnega
finančnega nadzora vseh proračunskih uporabnikov, ki so vključeni v izvajanje
nalog ali programov sofinanciranih iz sredstev Evropske unije. Preglede
opravlja v skladu s postopki, ki jih določajo memorandumi o financiranju ter
drugimi predpisi, ki urejajo to področje. 
Vsi proračunski uporabniki in drugi prejemniki sredstev
Evropske unije morajo pri izvajanju neodvisnega nadzora revizorjem Ministrstva
za finance, Službe za nadzor proračuna, kontrolorjem Evropske komisije in
revizorjem Evropskega računskega sodišča omogočiti neoviran dostop do vseh
informacij, prostorov in osebja. 
Notranje revizijske službe proračunskih uporabnikov, ki so
vključeni v izvajanje programov finančne pomoči Evropske unije, morajo
sodelovati z Ministrstvom za finance, Službo za nadzor proračuna, upoštevati
njegove posebne predloge pri načrtovanju revizij in mu posebej poročati o vseh
revizijah, ki se nanašajo na porabo sredstev Evropske unije.

Pravilnik o usmeritvah za usklajeno delovanje
sistema notranjega nadzora javnih financ (Uradni list RS, št. 72/02) vsebuje naslednje prehodne in
končne določbe:
»VI. PREHODNE IN KONČNE DOLOČBE
24. člen
(uskladitev notranjih
aktov)
Proračunski uporabniki morajo svoje notranje akte uskladiti z
določbami tega pravilnika v šestih mesecih po uveljavitvi tega pravilnika.
25. člen
(prenehanje veljavnosti)
Z dnem uveljavitve tega pravilnika prenehata veljati
pravilnik o skupnih kriterijih za organizacijo in postopke finančnega nadzora
pri neposrednih uporabnikih proračuna Republike Slovenije (Uradni list RS, št.
14/00) in navodilo o oblikah in izvajanju notranjega finančnega nadzora v
občinah (Uradni list RS, št. 9/01).
26. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o vlogi za vpis in obvestilu o
spremembi podatkov v registru zunanjih izvajalcev notranjega revidiranja,
pooblaščenih za notranje revidiranje neposrednih in posrednih proračunskih
uporabnikov (Uradni list RS, št. 97/23) določa:
»4. člen
(prenehanje veljavnosti)
Z dnem uveljavitve tega pravilnika preneha veljati prva
alineja prvega odstavka 12. člena Pravilnika o usmeritvah za usklajeno
delovanje sistema notranjega nadzora javnih financ (Uradni list RS, št.
72/02).«;
ter vsebuje naslednjo končno določbo:
»5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.