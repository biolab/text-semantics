1. člen
S tem sklepom se v Državnem svetu Republike Slovenije (v
nadaljnjem besedilu: Državni svet) ureja ravnanje s tajnimi podatki in njihovo
varovanje.
2. člen
Po tem sklepu se morajo ravnati državni svetniki in
uslužbenci Državnega sveta. 
Vsak, ki se seznani s tajnimi podatki, je osebno odgovoren za
ustrezno ravnanje s temi podatki oziroma za njihovo varovanje.
3. člen
Tajni podatki lahko nastanejo v Državnem svetu ali pa jih
Državni svet kot tajne prejme od drugega državnega organa oziroma tuje države
ali mednarodne organizacije. 
Podatki, ki nastanejo v Državnem svetu, se lahko določijo kot
tajni samo v tistih zadevah, ki jih določa zakon. 
Državni svet tajnim podatkom, ki jih prejme od drugega
državnega organa, ne sme spreminjati stopnje tajnosti. 
Tajni podatki, ki jih Državni svet prejme od tuje države ali
mednarodne organizacije, praviloma ohranijo oznake, ki so v rabi v tuji državi
ali mednarodni organizaciji, ali pa se označijo na način, določen z zakonom,
pri čemer morajo biti stopnje tajnosti primerljive in morajo zagotavljati
enakovredno varovanje.
4. člen
Na podlagi zakona določi podatek kot tajni: predsednik
Državnega sveta, sekretar Državnega sveta, predsedniki delovnih teles in osebe,
zaposlene v Državnem svetu, ki jih je za to pisno pooblasti predstojnik tega
organa. 
Stopnja tajnosti podatka se določi že ob njegovem nastajanju.
Stopnja tajnosti se določi na podlagi pisne ocene možnih škodljivih posledic za
varnost države ali za njene politične ali gospodarske koristi, če bi bil
podatek razkrit. Pisna ocena se shrani kot priloga k dokumentu, kateremu je
bila določena stopnja tajnosti. Pooblaščena oseba določi stopnjo tajnosti
podatka. 
Pisno oceno iz prejšnjega odstavka s predlogom za določitev
ustrezne stopnje tajnosti lahko pripravijo tudi uslužbenci na uradniških
delovnih mestih, ki imajo dovoljenje za dostop do tajnih podatkov ustrezne
stopnje. 
Vsi funkcionarji oziroma vsi zaposleni v Državnem svetu so
dolžni v okviru svojih delovnih nalog oziroma pristojnosti presojati varnostni
pomen podatkov in predlagati pooblaščenim osebam določitev teh podatkov za
tajne, če menijo, da je to potrebno.
5. člen
Državni svetniki imajo pri opravljanju svoje funkcije pravico
do dostopa do tajnih podatkov brez dovoljenja za dostop. 
Uslužbenci Državnega sveta imajo pravico do dostopa do tajnih
podatkov s stopnjo tajnosti INTERNO brez dovoljenja za dostop, ko podpišejo
izjavo, da so seznanjeni s predpisi, ki urejajo varovanje tajnih podatkov. Za
dostop do tajnih podatkov z višjo stopnjo tajnosti morajo pridobiti ustrezno
dovoljenje pristojnih organov.
6. člen
Pravico dostopa do tajnih podatkov, ob izpolnjevanju pogojev
iz prejšnjega člena tega sklepa, imajo samo tiste osebe, ki se morajo s takimi
podatki seznaniti zaradi opravljanja svoje funkcije ali delovnih nalog. 
Kadar se želijo državni svetniki zaradi opravljanja svoje
funkcije ali delovnih nalog seznaniti s tajnimi podatki, ki se hranijo v
Državnem svetu, o tem pisno seznanijo predsednika Državnega sveta in sekretarja
Državnega sveta, ki jim omogočita vpogled v tajne podatke na način, ki ustreza
stopnji tajnosti zahtevanih podatkov. 
Sekretar Državnega sveta dodeli delovne naloge s tajnimi
podatki uslužbencem, ki imajo dovoljenje za dostop do tajnih podatkov, če se
morajo le-ti v okviru svojih delovnih nalog seznaniti s tajnimi podatki, ki se
hranijo v Državnem svetu. 
Za tajne podatke, ki so nastali v delovnih telesih v tekočem
mandatu, je v zadevah iz drugega in tretjega odstavka tega člena pristojen
predsednik posameznega delovnega telesa.
7. člen
Za označevanje, obdelovanje, hranjenje, prenos,
razmnoževanje, evidentiranje, uničevanje in arhiviranje tajnih podatkov se
uporabljajo podzakonski predpisi, ki urejajo ravnanje s tajnimi podatki.
8. člen
V skladu s predpisi iz prejšnjega člena tega sklepa se: 
-       
za varnostno območje II. stopnje štejejo tisti delovni prostori, v
katerih se hranijo tajni podatki z oznako ZAUPNO ali višje stopnje tajnosti in
so opremljeni z alarmno napravo na vhodnih vratih ter z blagajnami z vgrajeno
elektronsko ključavnico in protivlomnim sistemom javljanja, pri čemer sam vstop
in gibanje v teh prostorih ne omogoča neposrednega dostopa do tajnih podatkov, 
-       
za varnostno območje I. stopnje šteje prostor, kjer že sam vstop v
prostor omogoča tudi dostop do tajnih podatkov; to je prostor, v katerem se
hrani arhivsko gradivo Državnega sveta oziroma drug prostor, ki je določen za
obdelavo ali hranjenje tajnih podatkov z oznako ZAUPNO ali višje stopnje
tajnosti. 
V varnostno območje II. stopnje lahko vstopajo osebe, ki se
morajo seznaniti s tajnimi podatki oziroma ki so vabljene na sejo. 
V varnostno območje I. stopnje lahko vstopajo tam zaposlene
osebe oziroma druge osebe, ki imajo dovoljenje za dostop do tajnih podatkov
stopnje ZAUPNO ali višje stopnje, če izkažejo upravičen interes za vstop. Taka
oseba mora predhodno obvestiti sekretarja ali osebo, ki jo je pooblastil, o
nameravanem vstopu drugih oseb v to območje. Sekretar oziroma oseba, ki jo za
to pisno pooblasti, osebi za vstop v varnostno območje I. stopnje izda posebno
dovoljenje.
9. člen
V primeru, ko se na seji Državnega sveta ali njegovega
delovnega telesa obravnava gradivo z oznako ZAUPNO ali višje stopnje tajnosti,
mora predsedujoči v sodelovanju s sekretarjem Državnega sveta pred sejo
določiti primeren prostor, kjer se bodo državni svetniki seznanili z gradivom. 
Če je gradivo, označeno kot ZAUPNO ali višje stopnje
tajnosti, razdeljeno državnim svetnikom med sejo, predsedujoči v sodelovanju s
sekretarjem Državnega sveta zagotovi, da se gradivo takoj po seji ponovno zbere
in shrani v prostoru, določenem za hranjenje takega gradiva.
10. člen
Kadar se gradiva s tajnimi podatki obravnavajo na seji
Državnega sveta ali seji delovnega telesa, se seje v skladu z določbami
Poslovnika Državnega sveta zaprejo za javnost. 
V prostor, kjer poteka seja, na kateri se obravnava gradivo z
oznako ZAUPNO ali višje stopnje tajnosti, ni dovoljeno vnašati kakršnihkoli
mehanskih ali elektronskih naprav. 
Poleg državnih svetnikov so na seji iz prvega odstavka tega
člena lahko navzoče samo osebe, ki imajo dovoljenje za dostop do tajnih
podatkov ustrezne stopnje in pooblaščene osebe za vodenje in izvajanje
postopkov v zvezi s tajnimi podatki. 
Seje (avdio in video snemanje, pisanje magnetogramov ipd.) se
izvedejo ob dogovorjeni strokovno-tehnični podpori Državnega zbora.
11. člen
Dokumentov z oznako ZAUPNO ali višje stopnje tajnosti ni
dovoljeno odnašati iz prostorov Državnega sveta. V primerih, ko je nujno
potrebno zaradi opravljanja delovnih nalog državnega svetnika, to lahko dovoli
predsednik Državnega sveta, ki hkrati določi pogoje za prenos tajnega gradiva,
ki mora biti stalnim nadzorom.
12. člen
Državni svet z Državnim zborom sklene sporazum, s katerim
podpisnika določita načine in postopke pri upravljanju s tajnimi podatki v
prostorih poslovanja obeh organov.
13. člen
Organizacijske, fizične in tehnične ukrepe ter postopke za
varovanje tajnih podatkov glede na stopnjo tajnosti in oceno ogroženosti,
določi sekretar Državnega sveta z načrtom varovanja. 
Z organizacijskimi ukrepi se določijo splošni varnostni
ukrepi, varovanje oseb, ki imajo dostop do tajnih podatkov, ravnanja pri
pripravi, dajanju, dostopu in uničenju tajnih podatkov, s fizičnimi in
tehničnimi ukrepi pa se določi način varovanja ter tehnične in druge naprave za
varovanje prostorov, kjer se hranijo tajni podatki.
14. člen
Za notranji nadzor nad izvajanjem tega sklepa je odgovoren
sekretar Državnega sveta. 
Za druge strokovne in tehnične naloge glede določanja stopnje
tajnosti podatkov ter vodenja in izvajanja postopkov v zvezi s tajnimi podatki
sekretar pooblasti uslužbenca (enega ali več) Državnega sveta.
15. člen
Ta sklep začne veljati naslednji dan po objavi v Uradnem
listu Republike Slovenije.
Št. 040-02/11-0021
Ljubljana, dne 12. oktobra 2011
mag. Blaž Kavčič l.r.
predsednik