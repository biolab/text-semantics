1. člen
(vsebina)
S tem pravilnikom se določajo način vložitve zahtevkov,
obvezne priloge k zahtevku za izplačilo in roki izplačil dodatka COVID-19 za
neposredno delo s pacienti oziroma uporabniki, obolelimi za nalezljivo
boleznijo COVID-19 (v nadaljnjem besedilu: oboleli) za izvajalce v mreži
izvajalcev javne službe na področju socialnega varstva, ki izvajajo socialno
varstveno storitev institucionalnega varstva, za izvajalce krizne namestitve in
za izvajalce socialno varstvenih programov, ki izvajajo nastanitveni program iz
3. člena Pravilnika o sofinanciranju
socialnovarstvenih programov (Uradni list RS, št. 70/16,
34/19, 40/21 in 17/22) (v nadaljnjem besedilu: izvajalec).
2. člen
(načini, obvezne priloge in roki za vlaganje zahtevkov)
(1) Izvajalec v mreži
izvajalcev javne službe na področju socialnega varstva, ki izvajajo socialno
varstveno storitev institucionalnega varstva, zahtevek za izplačilo dodatka
COVID-19 (v nadaljnjem besedilu: zahtevek) v obliki, kot velja za e-Račun,
vloži na ministrstvo, pristojno za solidarno prihodnost, izvajalec krizne
namestitve in izvajalec socialno varstvenih programov, ki izvajajo nastanitveni
program iz 3. člena Pravilnika o
sofinanciranju socialnovarstvenih programov, pa na ministrstvo, pristojno za
socialne zadeve, prek UJP-net v elektronski obliki.
(2) Izvajalec na
zahtevku po deloviščih iz Priloge Pravilnika o merilih za določitev višine
dodatka COVID-19 za neposredno delo z obolelimi za COVID-19 (Uradni list RS,
št. 7/23 in 23/23) za mesec, na katerega
se dodatek COVID-19 nanaša, prikaže skupno višino dodatka COVID-19, skupaj s
prispevki delodajalca (bruto I in bruto II).
(3) Izvajalec zahtevku
priloži tabelo v obliki excel preglednice, ki jo označi kot »Priloga 1 k
zahtevku« in ki vsebuje naslednje podatke:
1.     
naziv izvajalca,
2.     
vrsta izvajalca (npr. dom za starejše, varstveno delovni center, zavod
za usposabljanje),
3.     
mesec, na katerega se dodatek COVID-19 nanaša,
4.     
delovišče oziroma področje dela iz Priloge Pravilnika o merilih za
določitev višine dodatka COVID-19 za neposredno delo z obolelimi za COVID-19
(Uradni list RS, št. 7/23 in 23/23),
5.     
delovno mesto iz drugega in tretjega odstavka 2. člena Pravilnika o
merilih za določitev višine dodatka COVID-19 za neposredno delo z obolelimi za
COVID-19 (Uradni list RS, št. 7/23 in 23/23),
6.     
skupno število upravičencev,
7.     
skupno število ur oziroma število obolelih po upravičencih,
8.     
vrednost urne postavke oziroma višina dodatka COVID-19 na obolelega po
upravičencih,
9.     
skupno višino dodatka COVID-19, skupaj s prispevki delodajalca po
upravičencih (bruto I in bruto II).
(4) Izvajalec zahtevku
priloži tabelo v obliki excel preglednice, ki jo označi kot »Priloga 2 k
zahtevku«, za namen ugotovitve identitete obolelega z naslednjimi podatki:
-       
številka kartice zdravstvenega zavarovanja obolelega,
-       
datum potrjene okužbe z virusom SARS-CoV-2 obolelega in
-       
ime in priimek ter poklic in delovno mesto zaposlenega, ki je obolelega
obravnaval.
(5) Izvajalec zahtevek
vloži na ministrstvo, pristojno za solidarno prihodnost oziroma na ministrstvo,
pristojno za socialne zadeve (v nadaljnjem besedilu: pristojno ministrstvo) do
20. v mesecu za pretekli mesec. Zahtevek, ki ni posredovan do navedenega dne,
se vključi v zahtevek za naslednji mesec.
(6) Pristojno
ministrstvo izvrši plačilo zahtevka v 30-ih dneh od prejema popolnega zahtevka.
(7) Izvajalec posreduje
zadnji zahtevek v dveh mesecih po prenehanju veljavnosti pravne podlage za
financiranje zahtevkov. Zahtevki, prejeti po navedenem datumu, se zavrnejo.
3. člen
(hramba dokumentacije)
Za potrebe inšpekcijskega nadzora se dokumentacija, povezana
z izplačilom dodatka COVID-19, hrani vsaj pet let.
4. člen
(odgovornost za pravilnost zahtevkov)
Za pravilnost vloženih zahtevkov je odgovoren izvajalec.
KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0072-4/2023
Ljubljana, dne 28. februarja 2023
EVA 2023-2611-0017
Luka Mesec
minister
za delo, družino, socialne zadeve 
in enake možnosti
Simon Maljevac
minister
za solidarno prihodnost