I. SPLOŠNE DOLOČBE
1. člen
(vsebina)
Ta pravilnik določa:
-       
poklicne bolezni,
-       
dela, na katerih se pojavljajo poklicne bolezni,
-       
pogoje, ob katerih se bolezni štejejo za poklicne bolezni,
-       
postopek ugotavljanja, potrjevanja in prijavljanja poklicnih bolezni.
2. člen
(namen)
S tem pravilnikom se določajo poklicne bolezni za namen:
-       
ugotavljanja in potrditve obstoja poklicne bolezni, na podlagi katere
delavec uveljavlja pravice iz obveznega zdravstvenega zavarovanja oziroma
pokojninskega in invalidskega zavarovanja,
-       
prilagoditve organizacije delovnega procesa in delovnih pogojev na
določenem delovnem mestu ali določenem delu, ki jih izvede delodajalec,
-       
spremljanja stanja na področju poklicnih bolezni v skladu s predpisi.
3. člen
(pomen izrazov)
(1) Izrazi, uporabljeni
v tem pravilniku, pomenijo:
1.     
daljši neposredni vpliv delovnega okolja je opredeljen z najkrajšim
trajanjem izpostavljenosti,
2.     
dela, na katerih se pojavljajo poklicne bolezni, so dela, kjer je
izpostavljenost vzročnemu dejavniku taka, da lahko povzroči poklicno bolezen,
3.     
delavec je oseba, ki je ali je bila v obdobju izpostavljenosti iz druge
alineje prvega odstavka 5. člena tega
pravilnika zavarovana za poklicno bolezen v skladu s predpisi, ki urejajo
obvezno zdravstveno zavarovanje oziroma pokojninsko in invalidsko zavarovanje,
4.     
delodajalec je sedanji in prejšnji delodajalec, razen če ta pravilnik
določa drugače,
5.     
indukcijska doba je najkrajši čas od začetka izpostavljenosti vzročnemu
dejavniku do nastanka poklicne bolezni,
6.     
latentna doba je čas od zadnje izpostavljenosti delavca vzročnemu
dejavniku do nastanka poklicne bolezni,
7.     
publikacija o ugotavljanju in potrjevanju posameznih poklicnih bolezni,
ki jo je izdal Generalni direktorat za zaposlovanje, socialne zadeve in
vključevanje Evropske komisije (v nadaljnjem besedilu: publikacija), je
publikacija Evropske komisije o poklicnih boleznih, naslovljena: European
Commission. Information notices on occupational diseases: a guide to diagnosis.
Luxembourg: Office for Official Publications of the European Communities, 2009.
Za prevod publikacije se šteje publikacija, naslovljena: Evropska komisija.
Evropska priporočila za diagnosticiranje poklicnih bolezni. Ljubljana:
Univerzitetni klinični center Ljubljana, Klinični inštitut za medicino dela,
prometa in športa, 2019,
8.     
register poklicnih bolezni je zbirka podatkov s področja zdravstvenega
varstva, ki jo kot Register poklicnih bolezni, sumov na poklicne bolezni in
bolezni v zvezi z delom določa predpis, ki ureja zbirke podatkov s področja
zdravstvenega varstva,
9.     
vzročni dejavniki so dejavniki, ki povzročajo poklicne bolezni, ki so
navedeni v Prilogi 1, ki je sestavni del tega pravilnika.
(2) Drugi izrazi,
uporabljeni v tem pravilniku, imajo enak pomeni kot izrazi, določeni v
predpisu, ki ureja varnost in zdravje pri delu.
II. POKLICNE BOLEZNI
4. člen
(seznam poklicnih bolezni)
(1) Poklicne bolezni so
določene v seznamu poklicnih bolezni, ki je v Prilogi 1 tega pravilnika.
(2) Za poklicne bolezni
s seznama poklicnih bolezni, ki so posledica izpostavljenosti azbestu, se
uporablja predpis, ki ureja pogoje za določitev bolezni zaradi izpostavljenosti
azbestu in merila za določitev višine odškodnine.
(3) Razširjeni
strokovni kolegij za področje medicine dela, prometa in športa redno spremlja
ustreznost določitve seznama poklicnih bolezni, v celoti pa preveri njegovo
ustreznost najmanj vsakih pet let. Morebitne spremembe, upoštevajoč tudi pobude
drugih deležnikov, predlaga ministru, pristojnemu za zdravje (v nadaljnjem
besedilu: minister).
III. POGOJI, OB KATERIH SE BOLEZEN ŠTEJE ZA POKLICNO
BOLEZEN
5. člen
(ugotavljanje vzročne zveze)
(1) Poklicna bolezen
pri delavcu obstaja, če je ugotovljena vzročna zveza med:
-       
boleznijo, ki je na seznamu poklicnih bolezni, in
-       
daljšim neposrednim vplivom delovnega procesa in delovnih pogojev na
določenem delovnem mestu ali na delu, ki spada v neposredni okvir dejavnosti,
na podlagi katere delavec je ali je bil zavarovan v skladu s predpisi, ki
urejajo obvezno zdravstveno zavarovanje oziroma pokojninsko in invalidsko
zavarovanje (v nadaljnjem besedilu: delovni pogoji).
(2) Pri ugotavljanju
vzročne zveze iz prejšnjega odstavka se upošteva:
1.     
delovna anamneza delavca, iz katere izhaja, da opravlja ali je opravljal
delo v delovnih pogojih, kjer je ali je bila prisotna izpostavljenost vzročnemu
dejavniku, ki bi lahko povzročila bolezen iz prve alineje prejšnjega odstavka,
2.     
izpostavljenost delavca delovnim pogojem, za katere obstajajo znanstveno
utemeljeni dokazi, da lahko povzročijo poklicno bolezen ob upoštevanju
naslednjih meril:
- 
najnižja intenzivnost izpostavljenosti,
- 
najkrajše trajanje izpostavljenosti,
- 
najkrajša indukcijska doba,
- 
najdaljša latentna doba.
(3) Pri presoji meril
iz prejšnjega odstavka se uporabljajo publikacija in merila za ugotavljanje in
potrjevanje poklicnih bolezni, ki jih pripravi Univerzitetni klinični center
Ljubljana, Klinični inštitut za medicino dela, prometa in športa (v nadaljnjem
besedilu: KIMDPŠ). Publikacijo, prevod publikacije in merila minister objavi na
osrednjem spletnem mestu organov državne uprave.
IV. POSTOPEK
UGOTAVLJANJA, POTRJEVANJA IN PRIJAVLJANJA POKLICNIH BOLEZNI
6. člen
(vloga za ugotavljanje poklicne bolezni)
(1) Ugotavljanje
poklicne bolezni se začne z vlogo za ugotavljanje poklicne bolezni, ki jo
delavec vloži pri interdisciplinarni skupini strokovnjakov za ugotavljanje
poklicnih bolezni na KIMDPŠ (v nadaljnjem besedilu: interdisciplinarna skupina
strokovnjakov).
(2) Vlogo za
ugotavljanje poklicne bolezni izpolni delavec. Z njegovim soglasjem lahko pri
pripravi vloge sodeluje tudi pooblaščeni izvajalec medicine dela, specialist,
ki je obravnaval bolezen, za katero se sumi, da je poklicna, izbrani osebni
zdravnik ali strokovni delavec za varnost pri delu.
(3) Na možnost, da gre
pri bolezni delavca za poklicno bolezen, mora delavca opozoriti izvajalec
medicine dela, njegov izbrani osebni zdravnik in drugi lečeči zdravnik,
imenovani zdravnik in zdravstvena komisija Zavoda za zdravstveno zavarovanje
Slovenije (v nadaljnjem besedilu: ZZZS), izvedenski organ Zavoda za pokojninsko
in invalidsko zavarovanje Slovenije (v nadaljnjem besedilu: ZPIZ), sindikalni
zaupnik ali delavski zaupnik za varnost in zdravje pri delu, strokovni delavec
za varnost pri delu, delodajalec ali inšpektor, pristojen za delo.
(4) Vloga za
ugotavljanje poklicne bolezni mora vsebovati najmanj:
-       
izpolnjen obrazec, ki je kot Priloga 2 sestavni del tega pravilnika,
-       
pisni izvid z diagnozo bolezni specialista s specialističnega področja,
ki obravnava bolezen, za katero se sumi, da je poklicna,
-       
izpis obdobij zavarovanja v Republiki Sloveniji, pridobljen od ZPIZ.
(5) Vlogi iz prejšnjega
odstavka lahko delavec priloži tudi:
-       
izjavo o varnosti z oceno tveganja za delo, ki ga delavec opravlja
oziroma jih je opravljal,
-       
izvid preventivnih zdravstvenih pregledov delavca v skladu s predpisom,
ki ureja preventivne zdravstvene preglede delavcev,
-       
morebitno drugo dokumentacijo v zvezi s poklicno boleznijo, glede katere
vlaga vlogo.
7. člen
(ugotavljanje poklicne bolezni)
(1) Če vloga za
ugotavljanje poklicne bolezni ne vsebuje vseh sestavin iz četrtega odstavka
prejšnjega člena, interdisciplinarna skupina strokovnjakov delavca pozove, da
jo v 20 dneh dopolni. Če delavec vloge v navedenem roku ne dopolni,
interdisciplinarna skupina strokovnjakov izda ugotovitev iz šestega odstavka
tega člena na podlagi razpoložljive dokumentacije ter dodatne delovne in druge
dokumentacije iz drugega odstavka tega člena, na kar se delavca opozori v
pozivu za dopolnitev vloge.
(2) Interdisciplinarna
skupina strokovnjakov v okviru ugotavljanja poklicne bolezni poda svoje
ugotovitve na podlagi dokumentacije iz četrtega in petega odstavka prejšnjega
člena ter dodatne delovne in druge dokumentacije, ki jo pridobi od
delodajalcev, njihovih izvajalcev medicine dela, izbranega osebnega zdravnika,
lečečega zdravnika, imenovanega zdravnika, zdravstvene komisije ZZZS,
izvedenskega organa ZPIZ, strokovnega delavca za varnost pri delu,
inšpekcijskega in drugega pristojnega organa ter druge pravne ali fizične
osebe, ki razpolaga z morebitnimi dokazi oziroma drugimi, tudi osebnimi,
podatki za ugotavljanje poklicne bolezni.
(3) Interdisciplinarna
skupina strokovnjakov opravi osebno obravnavo delavca in preuči dokumentacijo
iz prejšnjega odstavka. Kadar je za ugotavljanje obstoja poklicne bolezni to
potrebno, interdisciplinarna skupina strokovnjakov:
-       
opravi ogled delovnega mesta, delovnih prostorov in delovnega okolja pri
delodajalcih,
-       
opravi razgovor s strokovnim delavcem za varnost pri delu, izvajalcem
medicine dela ali drugo osebo, ki sodeluje pri zagotavljanju varnosti pri delu
na delovnem mestu, za katerega se sumi, da je vzrok za poklicno bolezen, pri
čemer opravi dejanja iz te in prejšnje alineje, če to predlaga delodajalec,
-       
napoti delavca na diagnostične zdravstvene storitve.
(4) Osebe iz drugega in
tretjega odstavka tega člena posredujejo dokumentacijo in omogočijo ogled
delovnega mesta v roku, ki je določen v zahtevi za posredovanje dokumentacije
oziroma za ogled delovnega mesta, delovnih prostorov in delovnega okolja, ki ne
sme biti krajši od osem delovnih dni.
(5) Interdisciplinarna
skupina strokovnjakov izda ugotovitev v 60 dneh od prejema popolne vloge oziroma
od poteka roka za dopolnitev vloge.
(6) Ugotovitev
interdisciplinarne skupine strokovnjakov, s katero ugotovi obstoj poklicne
bolezni ali ugotovi sum na obstoj poklicne bolezni, se vroči delavcu, izbranemu
osebnemu zdravniku in izvajalcu medicine dela sedanjega delodajalca. Ugotovitev
interdisciplinarne skupine strokovnjakov, da ni ugotovljena poklicna bolezen,
se vroči delavcu.
(7) Ugotovitev
interdisciplinarne skupine strokovnjakov se posreduje v centralni register
podatkov o pacientu.
(8) Če poklicna bolezen
ni ugotovljena, lahko v primeru pridobitve nove zdravstvene dokumentacije o
poklicni bolezni, delavec ponovno vloži vlogo za ugotovitev poklicne bolezni.
8. člen
(potrjevanje poklicne bolezni)
(1) Ugotovitev
interdisciplinarne skupine strokovnjakov, ki je obrazložena, nepristranska in
pripravljena v skladu s pravili znanosti in stroke, se izda na obrazcu, ki je
kot Priloga 3 sestavni del tega pravilnika. Z ugotovitvijo interdisciplinarne
skupine strokovnjakov:
-       
je potrjen obstoj poklicne bolezni,
-       
ni ugotovljena poklicna bolezen ali
-       
je podan sum na obstoj poklicne bolezni.
(2) Ugotovitev
interdisciplinarne skupine strokovnjakov je podlaga za odločanje o pravicah iz
obveznega zdravstvenega zavarovanja oziroma pokojninskega in invalidskega
zavarovanja.
(3) KIMDPŠ delodajalcu,
pri katerem je ugotovljena vzročna zveza med poklicno boleznijo delavca in
delovnim mestom ali delom, in Inšpektoratu Republike Slovenije za delo
posreduje obvestilo o potrjeni poklicni bolezni, ki vsebuje navedbo:
-       
poklicne bolezni,
-       
dela, pri opravljanju katerega je poklicna bolezen nastala, in vzročni
dejavnik, zaradi katerega je nastala,
-       
časovnega obdobja, v katerem se je delo iz prejšnje alineje opravljalo,
in
-       
za delodajalca, tudi osebnih podatkov delavca, ki jih delodajalec potrebuje
v zvezi s prijavo poklicnih bolezni v skladu s predpisom, ki ureja varnost pri
delu.
(4) Sum na obstoj
poklicne bolezni je ugotovitev interdisciplinarne skupine strokovnjakov, da ni
bila ugotovljena zanesljiva vzročna zveza med izpostavljenostjo in boleznijo.
Delodajalcu, pri katerem je bil ugotovljen sum na obstoj poklicne bolezni, in
Inšpektoratu Republike Slovenije za delo KIMDPŠ posreduje obvestilo o sumu na
obstoj poklicne bolezni, ki vsebuje navedbo:
-       
poklicne bolezni, na katere obstoj se sumi,
-       
dela, povezanega s sumom na poklicno bolezen,
-       
časovnega obdobja, v katerem se je delo iz prejšnje alineje opravljalo.
(5) Obvestilo o sumu na
obstoj poklicne bolezni ne vsebuje podatkov o delavcu, ki je vložil vlogo za
ugotavljanje poklicne bolezni.
9. člen
(prijava v register poklicnih bolezni)
KIMDPŠ prijavi sum na obstoj poklicne bolezni in potrjeno
poklicno bolezen v register poklicnih bolezni.
10. člen
(letno poročilo o poklicnih boleznih)
(1) Interdisciplinarna
skupina strokovnjakov pripravi letno poročilo o poklicnih boleznih, v katerem
poroča o prejetih vlogah iz 6. člena tega
pravilnika, sumih na obstoj poklicne bolezni in potrjenih poklicnih boleznih
ter postopku ugotavljanja, potrjevanja in prijavljanja poklicne bolezni.
(2) Letno poročilo iz
prejšnjega odstavka predstojnik KIMDPŠ do 31. marca
za preteklo leto posreduje ministrstvu, pristojnemu za zdravje, ministrstvu,
pristojnemu za delo, Ekonomsko-socialnemu svetu, Svetu za varnost in zdravje
pri delu, Razširjenemu strokovnemu kolegiju za medicino dela, prometa in športa
ter Inšpektoratu Republike Slovenije za delo.
V. KIMDPŠ
11. člen
(interdisciplinarna skupina strokovnjakov)
(1) Interdisciplinarna
skupina strokovnjakov deluje v senatu treh članov, od katerih sta dva zdravnika
z licenco s strokovnega področja medicine dela, prometa in športa ter en
zdravnik z licenco s strokovnega področja, na katerega spada bolezen iz prve
alineje prvega odstavka 5. člena tega
pravilnika (v nadaljnjem besedilu: senat). Član senata, zdravnik specialist
medicine dela, prometa in športa, ne more biti zdravnik, ki je ali je bil v
pogodbenem odnosu z delavčevim delodajalcem.
(2) Poleg pogojev,
določenih v prejšnjem odstavku, mora zdravnik z licenco s strokovnega področja
medicine dela, prometa in športa imeti vsaj pet let delovnih izkušenj na tem
strokovnem področju ter biti neodvisen, kar pomeni, da v isti zadevi še ni
izdal mnenja.
(3) Člane
interdisciplinarne skupine strokovnjakov imenuje minister na predlog KIMDPŠ.
Člane senata imenuje predstojnik KIMDPŠ.
(4) KIMDPŠ izda
poslovnik o načinu dela interdisciplinarne skupine strokovnjakov in ga objavi
na svoji spletni strani. Interdisciplinarna skupina strokovnjakov deluje na
sedežu KIMDPŠ. Administrativne naloge za njo opravlja KIMDPŠ.
12. člen
(usposabljanje s področja poklicnih bolezni)
KIMDPŠ zagotavlja letno usposabljanje s področja poklicnih
bolezni za člane interdisciplinarne skupine strokovnjakov, specialiste medicine
dela, prometa in športa ter strokovne delavce za varnost pri delu.
VI. STROŠKI POSTOPKA IN USPOSABLJANJA
13. člen
(stroški postopka)
(1) Sredstva za
postopek ugotavljanja, potrjevanja in prijavljanja poklicne bolezni se
zagotavljajo iz sredstev obveznega zdravstvenega zavarovanja, za poškodbo pri
delu in poklicno bolezen (v nadaljnjem besedilu: stroški postopka).
(2) Stroški postopka se
zagotavljajo v višini stroškov dela enega tima v medicini dela, prometa in
športa pri KIMDPŠ.
14. člen
(stroški usposabljanja)
Sredstva za usposabljanje s področja poklicnih bolezni se
zagotavljajo iz sredstev ZZZS na podlagi pogodbe s KIMDPŠ, s katero so
dogovorjena sredstva za izvajanje zdravstvene dejavnosti na terciarni ravni.
VII. PREHODNA IN KONČNI DOLOČBI
15. člen
(rok za imenovanje, izdajo poslovnika in prvo usposabljanje)
(1) Minister imenuje
člane interdisciplinarne skupine strokovnjakov najpozneje v 30 dneh od
uveljavitve tega pravilnika.
(2) KIMDPŠ izda
poslovnik o načinu dela interdisciplinarne skupine strokovnjakov najpozneje v
30 dneh od uveljavitve tega pravilnika.
(3) KIMDPŠ zagotovi
prvo letno usposabljanje iz 12. člena
tega pravilnika najpozneje do 30. aprila
2023.
16. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o seznamu poklicnih bolezni (Uradni list RS, št. 85/03, 43/11 – ZVZD-1 in 96/12 – ZPIZ-2).
17. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. maja 2023.
Št. 0070-286/2022
Ljubljana, dne 21. februarja 2023
EVA 2022-2711-0140
Danijel Bešič Loredan
minister 
za zdravje

Priloga
1: Seznam poklicnih bolezni
Priloga
2: Vloga za ugotavljanje poklicne bolezni
Priloga
3: Ugotovitev interdisciplinarne skupine strokovnjakov za ugotavljanje
poklicnih bolezni