1. člen
(vsebina uredbe)
Ta uredba z namenom zmanjšanja energetske revščine določa
podrobnejša merila za opredelitev in ocenjevanje števila energetsko revnih
gospodinjstev.
2. člen
(opredelitev energetske revščine)
(1) Energetska revščina je stanje, v katerem je
gospodinjstvo, katerega dohodek je nižji od praga tveganja revščine in ne more
zadovoljiti svojih osnovnih potreb po energiji zaradi neustreznih bivanjskih
razmer ali nezmožnosti izpolnjevanja teh potreb po dostopnih cenah ali nizke
energijske učinkovitosti bivalnih prostorov. Med osnovne potrebe po energiji se
štejejo zlasti stroški ogrevanja, priprave sanitarne vode, hlajenja, kuhanja in
razsvetljave.
(2) Energetska revščina je tudi stanje, v katerem je
gospodinjstvo, katerega strošek za rabo energije pomeni velik delež izdatkov
glede na razpoložljivi dohodek tega gospodinjstva.
3. člen
(merila in dokazila za opredelitev energetsko revnega
gospodinjstva)
(1) Merila za določitev energetsko revnega gospodinjstva
so:
-       
materialna ogroženost: dohodek, nižji od praga tveganja revščine,
-       
nizka energijska učinkovitost prostorov gospodinjstva: toplota, potrebna
za ogrevanje prostorov, znaša več kot 150 kWh/m2 na leto,
-       
neustrezne bivanjske razmere: puščanje strehe, vlažne stene, tla ali
temelji, trhli okenski okvirji ali tla in podobno,
-       
velik delež izdatkov za energijo od razpoložljivega dohodka oziroma
preseganje povprečnega deleža izdatkov za energijo: delež izdatkov za energijo
presega najmanj 50% razpoložljivega dohodka gospodinjstva.
(2) Dokazila, s katerimi se izkazujejo merila iz
prejšnjega odstavka, so:
-       
materialna ogroženost z odločbo o denarni socialni pomoči, odločbo o
varstvenem dodatku ali drugim dokazilom, s katerim se izkazuje, da je dohodek
nižji od praga tveganja revščine,
-       
nizka energijska učinkovitost prostorov gospodinjstva z energetsko
izkaznico ali drugim strokovnim dokumentom, ki neodvisno dokazuje energijsko
učinkovitost bivanjskih prostorov, ali z izjavo energetskega svetovalca, da je
stanovanje nizko energetsko učinkovito,
-       
neustreznost bivanjskih razmer s fotografijo in izjavo gospodinjstva,
-       
velik delež izdatkov za energijo glede na razpoložljivi dohodek
gospodinjstva z listinami, ki izkazujejo finančno mesečno stanje gospodinjstva.
(3) Podrobneje se merila iz prvega odstavka tega člena
določijo v razpisni dokumentaciji javnega razpisa ali javnega poziva, s katerim
se dodeljujejo spodbude ali olajšave za odpravo ali zmanjšanje energetske
revščine, ali v posameznih ukrepih za zmanjšanje energetske revščine.
4. člen
(ocenjevanje deleža in števila energetsko revnih
gospodinjstev ter viri podatkov)
Ocenjeni delež in število energetsko revnih gospodinjstev v
Republiki Sloveniji izračuna Statistični urad Republike Slovenije na podlagi
določitve praga tveganja revščine vsako leto do 28. februarja za preteklo
leto.
5. člen
(pristojni organ za izvajanje ukrepov za zmanjšanje
energetske revščine)
(1) Organ, ki je pristojen za izvajanje ukrepov za
zagotavljanje podpore za izboljšanje energetske učinkovitosti z namenom
zmanjšanja energetske revščine, je ministrstvo, pristojno za energijo (v
nadaljnjem besedilu: pristojni organ).
(2) Pristojni organ pripravi in Vladi Republike
Slovenije predlaga ukrepe za izboljšanje energetske učinkovitosti z namenom
zmanjšanja energetske revščine v triletnem akcijskem načrtu v skladu s cilji iz
celovitega nacionalnega energetskega in podnebnega načrta.
(3) Ukrepi v akcijskem načrtu morajo vsebovati cilje za
zmanjšanje energetske revščine, kazalnike, odgovorne nosilce izvajanja ukrepov
in opredelitev virov finančnih sredstev za izvedbo ukrepov. Ukrepi morajo biti
razdeljeni na kratkoročne in dolgoročne ukrepe.
6. člen
(spremljanje obsega in izvajanja ukrepov na področju
energetske revščine)
(1) Statistični urad Republike Slovenije letno ugotavlja
in spremlja obseg energetske revščine.
(2) Pristojni organ letno spremlja izvajanje ukrepov za
izboljšanje energetske učinkovitosti z namenom zmanjšanja energetske revščine.
(3) Odgovorni nosilci izvajanja ukrepov iz akcijskega
načrta iz drugega odstavka 5. člena te uredbe pristojnemu organu najpozneje do
15. marca vsako leto pošljejo podatke in informacije o izvajanju ukrepov.
V okviru spremljanja stanja in izvajanja ukrepov morajo biti za primer
odstopanj od ciljev ali sprememb okoliščin opredeljeni tudi predlogi za
prihodnje usmerjanje ukrepov.
7. člen
(letno poročilo)
Pristojni organ seznani Vlado Republike Slovenije z
izvajanjem ukrepov za izboljševanje energetske učinkovitosti z namenom
zmanjšanja energetske revščine vsako leto najpozneje do 30. maja za
preteklo leto. Pristojni organ s poročilom seznani tudi javnost.
PREHODNI IN KONČNA DOLOČBA
8. člen
(prvi izračun ocenjenega deleža in števila energetsko revnih
gospodinjstev)
Statistični urad Republike Slovenije prvič izračuna ocenjeni
delež in število energetsko revnih gospodinjstev v Republiki Sloveniji za leto
2021 najkasneje do 31. oktobra 2022.
9. člen
(prvi akcijski načrt)
Pristojni organ pripravi prvi akcijski načrt iz 5. člena te
uredbe najpozneje do 30. junija 2023.
10. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-361/2022
Ljubljana, dne 13. oktobra 2022
EVA 2022-2430-0075
Vlada Republike Slovenije
dr. Robert Golob
predsednik