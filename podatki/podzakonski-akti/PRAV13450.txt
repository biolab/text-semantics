I. SPLOŠNE DOLOČBE
1. člen
(vsebina)
(1) Ta splošni akt določa obseg izpitnih vsebin za
pooblaščenega inženirja, podrobnejše pogoje ter način in postopek opravljanja
strokovnega izpita za pooblaščenega inženirja (v nadaljnjem besedilu: izpit).
(2) Ta splošni akt določa tudi imenovanje, sestavo in
pristojnosti izpitnih komisij ter varstvo pravic posameznikov, ki pridobivajo praktične
izkušnje (v nadaljnjem besedilu: kandidat), in pravic posameznikov pri
opravljanju izpita, višino stroškov izpita ter ureja druga vprašanja v zvezi z
izpiti.
2. člen
(pristojna služba)
Organizacijska in druga opravila pri izvajanju strokovnih
izpitov za pooblaščenega inženirja opravlja služba Inženirske zbornice
Slovenije pristojna za izvajanje strokovnih izpitov (v nadaljnjem besedilu:
pristojna služba IZS).
II. PRIDOBIVANJE PRAKTIČNIH IZKUŠENJ KANDIDATA IN
MENTORSTVO
3. člen
(pridobivanje praktičnih izkušenj)
(1) Kandidat se z delom pod mentorstvom seznani z vsemi opravili
za samostojno delo.
(2) V primeru daljše opravičene odsotnosti, se trajanje
pridobivanja praktičnih izkušenj sorazmerno podaljša, razen za čas letnega
dopusta.
(3) Kandidat ne more hkrati pridobivati praktičnih izkušenj
iz dveh ali več strokovnih področij opravljanja nalog pooblaščenega inženirja.
4. člen
(pogoji za kandidata in mentorja)
(1) Kandidat mora imeti izobrazbo, pridobljeno v skladu z
Zakonom o arhitekturni in inženirski dejavnosti (Uradni list RS, št. 61/17; v
nadaljnjem besedilu: ZAID), s področja ustreznih tehničnih znanosti v skladu z
8. členom ZAID, druga strokovna znanja in kompetence, ki so potrebne za
izvajanje nalog pooblaščenega inženirja s strokovnega področja, za katerega
kandidat pridobiva poklicni naziv.
(2) Mentor mora imeti poklicni naziv pooblaščeni inženir,
biti vpisan v imenik IZS brez mirovanja in imeti najmanj pet let strokovnih
izkušenj v poklicnem nazivu pooblaščeni inženir s strokovnega področja, za
katerega kandidat pridobiva praktične izkušnje.
(3) Posamezni pooblaščeni inženir je lahko mentor istočasno največ
dvema kandidatoma, ki si pridobivata praktične izkušnje.
5. člen
(naloge mentorja)
Mentor je dolžan v okviru vsestranskega usposabljanja
kandidata:
-       
kandidata seznaniti s predpisi s področja stroke, statutom IZS, kodeksom
in pravili stroke, ki jih izdela IZS;
-       
skrbeti, da se dosledno pridobivajo praktične izkušnje;
-       
uvajati kandidata v delo ter mu z vodenjem, navodili, nasveti,
praktičnim delom in nadzorom pomagati pri usposabljanju za samostojno delo;
-       
skrbeti, da kandidat strokovno napreduje in se dodatno poklicno
usposablja;
-       
dodeljevati kandidatu delo oziroma posamezna opravila, ki jih mora
kandidat praktično obvladati po končanem obdobju pridobivanja praktičnih
izkušenj;
-       
s kandidatom obravnavati in analizirati posamezna praktična strokovna
vprašanja;
-       
skrbeti, da se kandidat ne usmerja v ozko oziroma specialistično
dejavnost, ampak da je širše informiran ter ob zaključku pridobivanja
praktičnih izkušenj predvsem usposobljen za samostojno delo pooblaščenega
inženirja;
-       
skrbeti, da se kandidat seznani z delom pooblaščenih inženirjev z drugih
strokovnih področij;
-       
izdati potrdilo po poteku pridobivanja praktičnih izkušenj iz 6. člena
tega splošnega akta.
6. člen
(potrdilo mentorja o ustreznosti pridobljenih praktičnih
izkušnjah)
(1) Mentor mora ob zaključku pridobivanja praktičnih
izkušenj izdati potrdilo na obrazcu iz Priloge 1, ki je sestavni del tega
splošnega akta in ki ga mora kandidat priložiti prijavi na izpit.
(2) Potrdilo mentorja mora vsebovati opis dela kandidata z
navedbo projektov in objektov, pri katerih je kandidat sodeloval, in
kandidatove vloge pri tem, navedbo znanj, ki si jih je kandidat pridobil pod
njegovim mentorstvom, in potrditev kandidatove usposobljenosti za bodoče
samostojno delo. Potrdilo mora biti opremljeno z datumom izdaje potrdila,
lastnoročnim podpisom in žigom pooblaščenega inženirja mentorja.
III. VRSTE IN OBSEG IZPITOV
7. člen
(vrste izpitov)
(1) IZS zagotavlja opravljanje izpita za pooblaščenega
inženirja s strokovnega področja gradbeništva, elektrotehnike, strojništva,
tehnologije, požarne varnosti, geotehnologije in rudarstva, geodezije ter
prometnega inženirstva.
(2) Strokovni izpit poteka v slovenskem jeziku.
8. člen
(obseg izpita)
Izpit obsega splošni in posebni del. Program splošnega dela
izpita je enak za vse kandidate, program posebnega dela izpita pa je prilagojen
področju strokovne izobrazbe iz prejšnjega člena tega splošnega akta in
praktičnim izkušnjam kandidata, ki si jih je pridobil pod mentorstvom.
9. člen
(namen izpita)
Z izpitom se preveri, ali je kandidat usposobljen za
samostojno opravljanje poklicnega naziva pooblaščeni inženir s strokovnega
področja, s katerega opravlja izpit, in ali obvlada osnovne zakonitosti metod
in tehnik za opravljanje poklicnega naziva pooblaščeni inženir s strokovnega
področja, s katerega opravlja izpit.
10. člen
(vsebina splošnega dela izpita)
(1) Splošni del izpita obsega naslednje predmete:
-       
predpisi s področja graditve objektov, urejanja prostora, arhitekturne
in inženirske dejavnosti, zborničnega sistema ter osnov varstva okolja in
splošnega upravnega postopka,
-       
investicijski procesi in vodenje projektov.
(2) Ne glede na prejšnji odstavek splošni del izpita s
področja geodezije obsega naslednje predmete:
-       
predpisi s področja graditve objektov, urejanja prostora, arhitekturne
in inženirske dejavnosti, zborničnega sistema, splošnega upravnega postopka ter
posebnega upravnega postopka na področju evidentiranja nepremičnin,
-       
investicijski procesi in vodenje projektov.
(3) Ne glede na prvi odstavek tega člena splošni del izpita s
področja prometnega inženirstva obsega naslednje predmete: 
-       
predpisi s področja prometnega inženirstva, graditve objektov, urejanja
prostora, arhitekturne in inženirske dejavnosti ter zborničnega sistema, 
-       
investicijski procesi in vodenje projektov prometne infrastrukture.
11. člen
(vsebina posebnega dela izpita)
(1) Posebni del izpita obsega naslednje predmete:
-       
preveritev praktičnih izkušenj (referenčna dela ali pisna naloga),
-       
varstvo zdravja in življenja ljudi ter varstvo okolja pri graditvi
objekta,
-       
področni predpisi in standardizacija s področja graditve objektov.
(2) Ne glede na prejšnji odstavek posebni del izpita s
področja geodezije obsega naslednje predmete:
-       
preveritev praktičnih izkušenj (referenčna dela ali pisna naloga),
-       
področni predpisi in standardizacija na področju koordinatnega sistema
in merskih tehnik,
-       
področni predpisi in standardizacija na področju geodetskih evidenc.
(3) Ne glede na prvi odstavek tega člena posebni del izpita s
področja prometnega inženirstva obsega naslednje predmete: 
-       
preveritev praktičnih izkušenj (referenčna dela ali pisna naloga), 
-       
varnost odvijanja prometa na prometni infrastrukturi, 
-       
področni predpisi in standardizacija na področju prometnega inženirstva
ter osnove prometnega modeliranja.
12. člen
(podrobnejša vsebina izpita in pripravljalni tečaji)
(1) Podrobnejše vsebine izpitnega programa, z izjemo
predmeta preveritev praktičnih izkušenj, zajemajo program strokovnega izpita z
navedbo pravnih virov in literature, potrebne za pripravo na izpit, ki jo
določi upravni odbor IZS na predlog komisije za strokovne izpite in so javno
objavljeni na spletni strani.
(2) V skladu s pravili svojega poslovanja in statutom
IZS lahko pristojna služba IZS organizira oziroma poskrbi za izvedbo pripravljalnih
tečajev za kandidate, ki nameravajo opravljati strokovni izpit.
13. člen
(priznanje dela izpita)
O priznanju ustreznega dela izpita odloča pristojna služba
IZS z odločbo. Zoper odločbo je možna pritožba na upravni odbor IZS.
IV. IZPITNE KOMISIJE
14. člen
(imenovanje izpitne komisije)
(1) Na predlog pristojnih upravnih odborov matičnih
sekcij imenuje izpitne komisije in njihove predsednike upravni odbor IZS.
(2) V odločbi o imenovanju izpitnih komisij mora biti
tudi določeno, za katero strokovno področje iz 7. člena tega splošnega akta in
predmet iz 10. ali 11. člena tega splošnega akta se imenujejo posamezni člani
izpitnih komisij.
(3) Mandat izpitnih komisij je štiri leta z možnostjo
ponovnega imenovanja. Izpitna komisija opravlja svoje naloge po izteku mandata
do imenovanja novih članov.
(4) Člani izpitne komisije so lahko predčasno razrešeni.
Razreši jih upravni odbor IZS.
15. člen
(vrste izpitnih komisij)
Izpitne komisije za preverjanje znanja za gradbeno-tehnično projektiranje
objektov, za sodelovanje pri izdelavi prostorskih aktov v delu, ki se nanašajo
na strokovno področje pooblaščenega inženirja, ter za izvajanje gradbenih,
obrtniških in inštalacijskih del so:
-       
gradbeništvo,
-       
elektrotehnika,
-       
strojništvo,
-       
tehnologija,
-       
geotehnologija in rudarstvo,
-       
požarna varnost,
-       
geodezija in
-       
prometno inženirstvo.
16. člen
(organizacija izpitnih komisij za opravljanje izpita)
(1) Izpitna komisija ima za opravljanje posameznega
izpita predsednika in člane -izpraševalce za posamezne predmete.
(2) Predsednika izpitne komisije v njegovi odsotnosti
nadomešča tisti član izpitne komisije, ki ga za svojega namestnika določi
predsednik izpitne komisije.
17. člen
(naloge in pristojnosti izpitnih komisij za opravljanje
izpita)
Naloga in pristojnost vsake izpitne komisije je, da na
podlagi predloženih kandidatovih referenčnih del ali pisne naloge, ki jo je
izdelal kandidat, ter na podlagi odgovorov kandidata na vprašanja, postavljena
na izpitu, preveri, ali je kandidat, ki opravlja izpit, usposobljen za
samostojno opravljanje poklicnega naziva pooblaščeni inženir s strokovnega
področja, iz katerega opravlja izpit, in ali obvlada zakonitosti metod in
tehnik ter dobre prakse, potrebnih za zagotavljanje kakovostnih in strokovnih
nalog pooblaščenega inženirja, s strokovnega področja, iz katerega opravlja
takšen izpit.
18. člen
(pogoji za člane izpitnih komisij)
(1) Člani izpitnih komisij morajo biti vpisani v imenik
pooblaščenih inženirjev, z najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven, s področja
ustreznih tehničnih znanosti, z najmanj desetimi leti delovnih izkušenj na
strokovnem področju po pridobitvi poklicnega naziva pooblaščeni inženir. Članom
izpitnih komisij lahko poklicni naziv miruje.
(2) Ne glede na prvi odstavek tega člena ima lahko član
izpitne komisije za predmet predpisi s področja graditve objektov, urejanje
prostora, arhitekturne in inženirske dejavnosti, zborničnega sistema, osnov
splošnega upravnega postopka ter posebnega upravnega postopka na področju
evidentiranja nepremičnin tudi magistrsko izobrazbo po študijskem programu druge
stopnje pravne smeri, oziroma izobrazbo, ki ustreza ravni izobrazbe,
pridobljene po študijskih programih druge stopnje pravne smeri, in je v skladu
z zakonom, ki ureja slovensko ogrodje kvalifikacij, uvrščena na 8. raven in
opravljen pravniški državni izpit ali državni izpit iz javne uprave oziroma
obvezno usposabljanje za imenovanje v naziv ter najmanj deset let delovnih
izkušenj po opravljenem izpitu.
19. člen
(izločitev člana izpitne komisije za opravljanje izpita)
(1) Predsednik in člani izpitne komisije ne smejo biti v
času opravljanja izpita in v času pridobivanja praktičnih izkušenj:
-       
delodajalec kandidatu,
-       
sodelavec kandidatu,
-       
v sorodstvu s kandidatom v ravni vrsti do vključno četrtega kolena ali
stranski vrsti do drugega kolena ali njegov zakonec, zunajzakonski partner ali
v sklenjeni ali nesklenjeni partnerski zvezi.
(2) Če določeni član izpitne komisije ugotovi, da pri
preverjanju pogojev za opravljanje izpita kandidata ali opravljanju izpita ne
sme sodelovati kot član izpitne komisije iz razlogov po prejšnjem odstavku tega
člena, mora o tem brez odlašanja seznaniti predsednika izpitne komisije in
pristojno službo IZS, predsednik izpitne komisije pa mora imenovati
nadomestnega člana izpitne komisije.
(3) Če predsednik izpitne komisije ugotovi, da ne sme
sodelovati kot predsednik izpitne komisije iz razlogov po prvem odstavku tega
člena, mora o tem brez odlašanja seznaniti pristojno službo IZS, predsednik
upravnega odbora zbornice pa mora na predlog predsednika upravnega odbora
matične sekcije, v katere pristojnost sodi strokovno področje, imenovati nadomestnega
predsednika izpitne komisije izmed članov izpitne komisije.
(4) Če član izpitne komisije zanemarja svoje obveznosti,
oziroma obstoji utemeljen sum in razlog za nezaupanje v nepristranskost njegovega
dela v izpitni komisiji, ali če kandidat, ko opravlja izpit, izrazi tak sum,
odloča o morebitni izločitvi takšnega člana izpitne komisije na predlog
predsednika izpitne komisije ali po lastni presoji predsednik komisije za
strokovne izpite.
(5) Član izpitne komisije, o katerem se odloča, ne
sodeluje pri sprejemanju odločitev, ki so v zvezi z njegovo izločitvijo iz
razlogov po prvem odstavku tega člena, ali ki so v zvezi z njegovim
neizpolnjevanjem obveznosti.
20. člen
(naloge predsednika izpitne komisije)
Naloge predsednika izpitne komisije:
-       
usklajuje in vodi izpitno komisijo,
-       
pregleduje ustreznost izobrazbe kandidatov,
-       
pregleduje reference kandidatov,
-       
za vsakega posameznega kandidata določi člane posameznih izpitnih
komisij za opravljanje izpita,
-       
usklajuje vsebino strokovnih izpitov za splošni in posebni del.
21. člen
(komisija za strokovne izpite)
Naloge in pristojnosti komisije za strokovne izpite IZS so:
-       
določa smernice in pravila za delo izpitnih komisij,
-       
usklajuje delo izpitnih komisij,
-       
skrbi za podrobnejšo vsebino izpita za vsa področja in pripravi predlog
programa strokovnega izpita,
-       
usklajuje roke za izvedbo izpitov,
-       
opravlja druge naloge v okviru svojih pristojnosti, če je tako določeno
s statutom IZS ali sklepom upravnega odbora IZS.
V. OPRAVLJANJE IZPITA
22. člen
(prijava k izpitu)
(1) Kandidat lahko pristopi k izpitu, če je oddal
popolno prijavo na izpit in najmanj 30 dni pred želenim razpisanim rokom za
izpit poravnal strošek izpita.
(2) Prijavi mora kandidat predložiti potrdilo mentorja o
pridobljenih praktičnih izkušnjah in tri referenčna dela iz gradbeno tehničnega
projektiranja objektov. Če kandidat ne more predložiti referenčnih del, mora
izdelati pisno nalogo.
(3) Če so dokazila iz prejšnjega odstavka nepopolna,
mora pristojna služba IZS najpozneje v petnajstih dneh po prejemu kandidatove
prijave zahtevati dopolnila. Kandidat jih mora dopolniti v osmih dneh. Če
kandidat v tem roku prijave ne dopolni, se prijavo zavrže, o čemur mu pristojna
služba IZS po uradni dolžnosti izda sklep, zoper katerega je dovoljena
pritožba.
(4) Če pristojna služba IZS ugotovi, da kandidat ne
izpolnjuje pogojev za opravljanje izpita, o tem obvesti kandidata tako, da mu
po uradni dolžnosti izda odločbo. V odločbi lahko pristojna služba IZS določi
tudi manjkajoče vsebine, ki jih mora kandidat, med katerimi so izvzeti
kandidati po določbah zakona, ki ureja priznavanje poklicnih kvalifikacij za
opravljanje reguliranih poklicev, opraviti na ustreznem visokošolskem zavodu v
Republiki Sloveniji, če kandidatovi izobrazbi manjka največ 20 % znanj in
kompetenc, določenih z 8. členom ZAID.
(5) Ko pristojna služba IZS ugotovi, da kandidat
izpolnjuje vse predpisane pogoje za opravljanje izpita, kandidata o tem pisno
obvesti. Hkrati mu pošlje tudi račun o plačilu stroškov izpita iz 35. člena
tega splošnega akta. Stroški izpita morajo biti poravnavi v osmih dneh po
prejemu obvestila.
(6) Če pristojna služba IZS ugotovi, da v roku iz
prejšnjega odstavka izpitni stroški niso poravnani, se šteje, da je kandidat od
opravljanja izpita odstopil, o čemur mu pristojna služba IZS po uradni
dolžnosti izda sklep, zoper katerega je dovoljena pritožba.
(7) Kandidat mora na dan prijave na izpit izpolnjevati
vse pogoje v skladu s tem splošnim aktom.
23. člen
(pisna naloga)
(1) Če je kandidat v prijavi na izpit navedel, da bo
izdelal pisno nalogo, mu član izpitne komisije za predmet preveritev praktičnih
izkušenj določi naslov naloge na podlagi poročila mentorja.
(2) Pristojna služba IZS kandidata obvesti o naslovu
naloge v roku petnajst dni po prejemu dokazila o plačilu stroškov izpita.
(3) Kandidat mora nalogo izdelati v roku 60 dni po
prejemu obvestila pristojne službe IZS o naslovu naloge.
(4) Če kandidat v roku iz prejšnjega odstavka tega člena
ne odda pisne naloge, se šteje, da je od opravljanja izpita odstopil, o čemur
mu pristojna služba IZS po uradni dolžnosti izda sklep, zoper katerega je
dovoljena pritožba.
(5) Kandidat, ki izdela pisno nalogo, lahko pristopi k
izpitu le, če odda pisno nalogo najmanj 30 dni pred želenim razpisanim rokom za
izpit.
24. člen
(obvestilo o začetku izpita)
Pristojna služba IZS najpozneje v roku petnajst dni pred
izpitnim rokom kandidata obvesti o datumu in kraju opravljanja izpita.
25. člen
(preizkus poklicne usposobljenosti)
(1) Če si je kandidat v postopku priznavanja poklicne
kvalifikacije v skladu z zakonom, ki ureja postopek priznavanja poklicnih
kvalifikacij za opravljanje reguliranih poklicev, izbral dopolnilni ukrep
preizkusa poklicne usposobljenosti in o tem obvestil IZS, se šteje, da se je
prijavil k izpitu.
(2) Predsednik izpitne komisije na podlagi manjkajočih
vsebin, ki niso zajete v kandidatovih kvalifikacijah in ki izhajajo iz začasne
odločbe o odreditvi dopolnilnega ukrepa, kandidatu določi vsebine iz izpitnega
kataloga, ki se bodo preverjale na izpitu.
(3) Pristojna služba IZS po prejemu odločitve
predsednika izpitne komisije iz prejšnjega odstavka kandidata pozove, da se
opredeli do tega, ali bo pisni del izpita opravljal na podlagi ocenitve
referenčnih del ali pa bo izdelal pisno nalogo, ki mu jo bo določil član
izpitne komisije.
26. člen
(izpit v drugih primerih kvalifikacij, pridobljenih v tretji
državi)
Če je kandidat kvalifikacije pridobil v tretji državi, IZS v
primeru manjkajočih vsebin, ki niso zajete v kandidatovih kvalifikacijah,
kandidata lahko napoti na opravljanje celotnega izpita ali samo dela izpita v
skladu s tem splošnim aktom.
27. člen
(posledice odsotnosti kandidata)
(1) Če kandidat brez opravičenega razloga ne pristopi k
opravljanju izpita ali če odstopi, ko je izpit že začel opravljati, se šteje,
da izpita ni opravil, o čemur mu pristojna služba IZS po uradni dolžnosti izda
sklep, zoper katerega je dovoljena pritožba.
(2) V primeru iz prejšnjega odstavka mora kandidat na
dan izpita vsaj ustno obvestiti pristojno službo o razlogih izostanka in
najpozneje v osmih dneh od predvidenega dneva opravljanja izpita izpitni
komisiji predložiti dokazila o opravičenosti izostanka oziroma odstopa.
(3) Če predsednik izpitne komisije odloči, da so razlogi
za izostanek ali odstop opravičeni, lahko kandidat ponovno pristopi k izpitu na
naslednji razpisani izpitni rok. O odločitvi predsednika izpitne komisije se
kandidata obvesti.
(4) Kandidat mora pristopiti k opravljanju ustnega dela
izpita najkasneje v roku dveh let od prijave na izpit.
28. člen
(način opravljanja izpita)
Kandidat najprej opravlja predmet preveritev praktičnih izkušenj.
Če zagovor uspešno opravi, lahko pristopi k splošnemu delu izpita in
preostalemu delu posebnega dela izpita.
29. člen
(ponavljanje izpita in možnost popravnega izpita)
(1) Kandidat ponavlja izpit v celoti, če:
-       
ni uspešno opravil predmeta preveritev praktičnih izkušenj,
-       
ni opravil treh predmetov.
(2) Kandidat, ki je na izpitu uspešno opravil predmet preveritev
praktičnih izkušenj, in je opravil vsaj še dva predmeta izpita, lahko preostale
predmete, ki jih ni opravil, ponavlja (v nadaljnjem besedilu: popravni izpit).
(3) Kandidat lahko opravlja popravni izpit največ
dvakrat. Kandidat mora opraviti popravni izpit najpozneje v dveh letih od
dneva, ko prvič ni opravil celotnega izpita, sicer se šteje, da izpita ni
opravil.
(4) Kandidat, ki želi opravljati popravni izpit, mora
najkasneje 30 dni pred predvidenim datumom opravljanja popravnega izpita oddati
prijavnico in dokazilo o plačilu stroškov iz 35. člena tega splošnega akta. Če
pristojna služba IZS ugotovi, da v roku stroški niso plačani, se prijavo kot
nepopolno zavrže.
30. člen
(zagotavljanje izpitnih rokov)
(1) Pristojna služba IZS razpiše najmanj dva izpitna
roka na leto za vsako strokovno področje.
(2) Pristojna služba IZS mora vsako leto najpozneje do
konca januarja objaviti izpitne roke za opravljanje izpitov za tekoče leto.
(3) Če se k posameznemu izpitnemu roku prijavi preveliko
število kandidatov, lahko IZS število prijavljenih kandidatov omeji, pri čemer
imajo prednost tisti kandidati, ki so se prej prijavili k izpitu, za preostale
kandidate pa mora najpozneje v dveh mesecih po datumu, ki je bil določen za
opravljanje izpita, razpisati dodaten izpitni rok.
(4) Če se k posameznemu izpitnemu roku prijavi manj kot pet
kandidatov, se lahko izpitni rok odpove in kandidate prerazporedi na naslednji
napovedani izpitni rok. Pristojna služba IZS ne sme odpovedati dveh izpitnih
rokov zapored.
31. člen
(zapisnik o poteku izpita)
(1) O poteku izpita se za vsakega kandidata vodi
zapisnik.
(2) Zapisnik podpišejo predsednik in člani izpitne
komisije.
32. člen
(odločitev izpitne komisije)
(1) Izpitna komisija ugotovi uspeh kandidata na podlagi
ocen iz posameznih predmetov. Uspeh kandidata se oceni z oceno »je opravil« ali
»ni opravil«.
(2) Pri odločanju morajo sodelovati vsi člani izpitne
komisije za opravljanje izpita, vsak za svoj predmet.
33. člen
(potrdilo)
(1) Kandidatu, ki je opravil izpit, pristojna služba IZS
izda potrdilo o opravljenem izpitu na obrazcu iz Priloge 2, ki je sestavni del
tega splošnega akta.
(2) Potrdilo iz prejšnjega odstavka in prilogo k
potrdilu podpiše predsednik izpitne komisije.
(3) Potrdilo o opravljenem izpitu je javna listina.
34. člen
(obvestila kandidatom po končanem izpitu)
Pristojna služba IZS mora najpozneje v petnajstih dneh po
prejemu zapisnika iz 31. člena tega splošnega akta:
-       
kandidatu, ki je uspešno opravil izpit, vročiti potrdilo o opravljenem
izpitu,
-       
kandidatu, ki izpita ni opravil, poslati obvestilo, da izpita ni opravil
in kdaj lahko ponovno opravlja izpit,
-       
kandidatu, ki je opravil del izpita, in so izpolnjeni pogoji za pristop
k popravnemu delu izpita iz 29. člena tega splošnega akta, kdaj lahko opravlja
popravni izpit in katere predmete ni opravil.
35. člen
(višina stroškov izpita)
(1) Strošek izpita nosi kandidat, če se je na izpit
prijavil sam, oziroma njegov delodajalec, če je on prijavil kandidata na izpit.
(2) Višina stroškov za opravljanje izpita je 850,00
eurov. Višina stroškov za opravljanje popravnega izpita je 350,00 eurov.
Višina stroškov za opravljanje dela izpita, ki ni bil priznan z odločbo iz
13. člena tega akta, je 550,00 eurov.
(3) Višina stroškov za opravljanje izpita se valorizira,
ko seštevek indeksov rasti cen življenjskih potrebščin, ki ga objavlja organ,
pristojen za državno statistiko, glede na zadnjo določeno višino izpitne
pristojbine preseže 5 %, in sicer v višini seštevka rasti cen. Valorizirana
višina stroškov za opravljanje izpita se objavi v Uradnem listu RS in na
spletni strani IZS.
36. člen
(plačilo izpitne komisije)
(1) Predsedniku in članom izpitne komisije pripadajo
nagrada in potni stroški za delo v izpitni komisiji. Nagrada in potni stroški
predsednika in članov izpitne komisije so skupaj s stroški IZS vključeni v
znesek stroškov izpita.
(2) Višino nagrade in potnih stroškov za delo v izpitni
komisiji, ki ne sme preseči 50 % višine stroškov izpita, določi upravni odbor
IZS.
VI. EVIDENCE O IZPITIH
37. člen
(spis o izpitu)
(1) Za vsakega kandidata pristojna služba IZS vzpostavi,
vodi in vzdržuje spis, ki vsebuje vse listine in dokumente v zvezi z
opravljanjem izpita.
(2) Spisi se vzpostavijo, vodijo in vzdržujejo še tri
mesece po izdaji potrdila.
(3) Po izdaji potrdila o opravljenem izpitu in prepisu
ustreznih podatkov iz spisa v register o opravljenih izpitih (v nadaljnjem besedilu:
knjiga izpitov), ali po končanem pritožbenem postopku, se spis, v kolikor ga
kandidat v roku pet let po opravljenem izpitu ne prevzame osebno pri IZS,
komisijsko uniči.
38. člen
(knjiga izpitov)
(1) Za kandidate, ki so opravili izpit, IZS vzpostavi,
vodi in vzdržuje knjigo izpitov. Knjiga izpitov se vzpostavi, vodi in vzdržuje
ločeno po posameznih strokovnih področjih izpitov.
(2) V knjigi izpitov se vodijo naslednji podatki:
1.     
ime in priimek kandidata,
2.     
datum in kraj rojstva kandidata,
3.     
datum opravljenega izpita,
4.     
strokovno področje opravljenega izpita,
5.     
registrska številka potrdila,
6.     
datum izdaje potrdila,
7.     
naslov referenčnih del ali pisne naloge,
8.     
ime in priimek mentorja ter njegova identifikacijska številka.
(3) Knjiga izpitov se vodi elektronsko in sicer v obliki
informatizirane zbirke podatkov.
VII. VARSTVO PRAVIC KANDIDATOV IN NADZORSTVO
39. člen
(varstvo pravic kandidatov)
O pritožbah zoper sklepe in odločbe v zvezi s prijavami
kandidatov za opravljanje izpita, obvestili o opravljanju izpita, plačili
stroškov izpita ter potrdili o opravljenih izpitih odloča upravni odbor IZS.
40. člen
(ugovor kandidata)
(1) Kandidat ima pravico ugovora zoper postopek pri
opravljanju izpita ali zoper oceno v osmih dneh po končanem izpitu.
(2) Ugovor se vloži pri pristojni službi IZS, o ugovoru
pa odloča upravni odbor IZS.
(3) Organ iz prejšnjega odstavka tega člena v 30 dneh po
prejemu ugovora z odločbo odloči o utemeljenosti ugovora. Če ugotovi, da je
ugovor utemeljen, mora imenovati novo izpitno komisijo, ki na naslednjem
izpitnem roku ponovno oceni znanje kandidata. Če ugovor ni utemeljen, ga z
odločbo zavrne.
(4) Odločitev upravnega odbora IZS je dokončna.
VIII. VODENJE DEL
41. člen
(strokovni izpit za vodjo del)
(1) Določbe tega splošnega akta, ki se nanašajo na
strokovni izpit za pooblaščenega inženirja, se smiselno uporabljajo tudi za
izvajanje strokovnega izpita za vodjo del skladno z določbami Gradbenega zakona
(Uradni list RS, št. 61/17 in 72/17 – popr.).
(2) Potrdilo o opravljenem strokovnem izpitu za vodjo
del se izda na obrazcu iz Priloge 3, ki je sestavni del tega splošnega akta.

Priloga
1: Potrdilo mentorja
Priloga
2: Potrdilo o opravljenem strokovnem izpitu za pooblaščenega inženirja
Priloga
3: Potrdilo o opravljenem strokovnem izpitu za vodjo del

Splošni akt o strokovnem izpitu za
pooblaščenega inženirja (Uradni list RS, št. 37/18) vsebuje naslednje prehodne in
končni določbi:
»IX. PREHODNE IN KONČNI DOLOČBI
42. člen
(veljavnost potrdil)
(1) V primerih dvoma, za katero področje opravljanja
inženirske storitve je bilo dano potrdilo o izpitu po dosedanjih predpisih,
odloča na zahtevo posameznika pristojna služba IZS. Zoper odločitev pristojne
službe IZS je dopustna pritožba, ki se jo vloži pri pristojni službi IZS, o
njej pa odloča upravni odbor IZS.
(2) Pristojna služba IZS na zahtevo posameznika izda
potrdilo o opravljenem izpitu in z njim tudi opredeli, za katero vrsto izpita
takšno potrdilo velja.
(3) Potrdilo iz prejšnjega odstavka se izda na obrazcu
iz Priloge 2 tega splošnega akta.
43. člen
(dokončanje že začetih
strokovnih izpitov)
Izpit se šteje za začet, če je bilo kandidatu poslano
obvestilo, kdo izmed članov izpitne komisije je določen za njegovega mentorja
in da lahko prične s pisnim delom izpita v skladu s 6. točko 34. člena
Pravilnika o programu in načinu opravljanja strokovnih izpitov pri Inženirski
zbornici Slovenije (Uradni list RS, št. 35/98, 64/99 in 110/02 – ZGO-1) ali
19. členom Pravilnika o programu in načinu opravljanja izpita iz geodetske
stroke (Uradni list RS, št. 10/11 in 61/17 – ZAID).
44. člen
(uskladitev določb o
evidencah o izpitih)
IZS vzpostavi in vodi knjigo izpitov v obliki informatizirane
zbirke podatkov.
45. člen
(uskladitev določb o
izpitnem programu)
IZS objavi program strokovnega izpita z navedbo pravnih virov
in literature iz 12. člena tega splošnega akta najpozneje v treh mesecih po
uveljavitvi tega splošnega akta.
46. člen
(uskladitev določb o
izpitnih komisijah)
Predsednik in člani izpitne komisije, imenovani v skladu z
dosedanjimi predpisi, nadaljujejo z delom po tem splošnem aktu do imenovanja
novih v skladu s statutom in tem splošnim aktom, a najkasneje do 31. marca
2021.
47. člen
(pogoji za mentorja in
člane izpitne komisije s področja prometnega inženirstva)
(1) Mentor kandidata za pooblaščenega inženirja s
področja prometnega inženirstva je lahko do 1. junija 2025 tudi
pooblaščeni inženir s področja prometnega inženirstva, ki ima aktivni poklicni
naziv in najmanj pet let delovnih izkušenj na strokovnem področju prometnega
inženirstva.
(2) Mentor kandidata za pooblaščenega inženirja s
področja prometnega inženirstva je lahko do 31. marca 2021 tudi
pooblaščeni inženir s področja gradbeništva, ki ima aktivni poklicni naziv in
najmanj pet let strokovnih izkušenj v poklicnem nazivu pooblaščeni inženir s
strokovnega področja, za katerega kandidat pridobiva praktične izkušnje.
(3) Člani izpitne komisije za strokovno področje
prometnega inženirstva so lahko do 1. junija 2030 tudi pooblaščeni
inženirji s področja prometnega inženirstva, ki so vpisani v imenik
pooblaščenih inženirjev, z najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven, z najmanj desetimi
leti delovnih izkušenj na strokovnem področju prometnega inženirstva.
(4) Člani izpitne komisije za strokovno področje
prometnega inženirstva so lahko do 31. marca 2021 tudi pooblaščeni inženirji
s področja gradbeništva, ki so vpisani v imenik pooblaščenih inženirjev, z
najmanj izobrazbo, pridobljeno po študijskem programu druge stopnje, oziroma
izobrazbo, ki ustreza ravni izobrazbe, pridobljene po študijskih programih
druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven, z najmanj desetimi leti delovnih izkušenj
na strokovnem področju prometnega inženirstva po pridobitvi poklicnega naziva
pooblaščeni inženir s področja gradbeništva.
48. člen
(prenehanje uporabe)
Z dnem uveljavitve tega splošnega akta se prenehata
uporabljati Pravilnik o strokovnih izpitih s področja opravljanja inženirskih
storitev (Uradni list RS, št. 124/03, 56/05, 78/11) v delu, ki se nanaša na
osnovne in dopolnilne strokovne izpite, ki so se opravljali na IZS, in
Pravilnik o programu in načinu opravljanja izpita iz geodetske stroke (Uradni
list RS, št. 10/11).
49. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.«. 

Splošni akt o spremembah in dopolnitvah
Splošnega akta o strokovnem izpitu za pooblaščenega inženirja (Uradni list RS,
št. 68/19) vsebuje naslednjo končno določbo:
»7. člen
Ta splošni akt začne veljati naslednji dan po objavi v
Uradnem listu Republike Slovenije.«.