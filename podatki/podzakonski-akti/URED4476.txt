1. člen
(namen)
(1) Ta uredba v skladu z Direktivo
Sveta 84/360/EGS z dne 28. junija 1984 o boju proti onesnaževanju zraka iz
industrijskih obratov (UL L št. 188 z dne 16. 7. 1984, str. 20), zadnjič
spremenjeno z Direktivo Sveta z dne 23. decembra 1991 o standardiziranju
in racionaliziranju poročil o izvajanju določenih direktiv, ki se nanašajo na
okolje (UL L št. 377 z dne 31. 12. 1991, str. 48), določa za naprave za
proizvodnjo aluminija z elektrolitskim postopkom (v nadaljnjem besedilu:
naprava za proizvodnjo aluminija) v zvezi z emisijo snovi v zrak:
-      
mejne vrednosti emisije snovi,
-      
ukrepe v zvezi z zmanjševanjem emisije v zrak in
-      
prilagoditev obstoječih naprav za proizvodnjo aluminija določbam te
uredbe.
(2) Za vprašanja o emisiji snovi v
zrak iz naprav za proizvodnjo aluminija, ki niso urejena s to uredbo, se
uporablja predpis, ki ureja emisije snovi v zrak iz nepremičnih virov onesnaževanja.
Za vprašanja obratovalnega monitoringa emisije snovi v zrak iz naprav za
proizvodnjo aluminija se uporablja predpis, ki ureja prve meritve in
obratovalni monitoring emisije snovi v zrak iz nepremičnih virov onesnaževanja.
2. člen
(uporaba)
(1) Določbe te uredbe se uporabljajo
za naprave za proizvodnjo aluminija, in sicer:
1.    
naprave za elektrolizno proizvodnjo aluminija v pečeh (v nadaljnjem
besedilu: naprave za elektrolizno proizvodnjo aluminija) sestavljajo:
- 
zaprte elektrolizne peči s predpečeno anodo in točkovnim odmerjanjem
surovin,
- 
pripadajoče naprave za skladiščenje in pripravo surovin,
- 
naprave za menjavo anodnih in katodnih blokov,
- 
pripadajoče naprave za skladiščenje, razstavljanje in recikliranje
izrabljenih anod,
- 
čistilne naprave za odpadne pline;
2.    
naprave za izdelavo anod, ki se uporabljajo v elektroliznih pečeh za
pridobivanje aluminija (v nadaljnjem besedilu: naprave za izdelavo anod),
sestavljajo:
- 
naprave za raztovarjanje in skladiščenje surovin,
- 
naprave za pripravo surovin (npr. mletje, sejanje in notranji transport
surovin),
- 
naprave za mešanje anodne mase, oblikovanje in skladiščenje zelenih
anod,
- 
naprave pečenje anod v pečeh,
- 
naprave skladiščenje pečenih anod in
- 
čistilne naprave za odpadne pline.
(2) Naprave za elektrolizno
proizvodnjo aluminija se uvrščajo med naprave iz skupine naprav za proizvodnjo
barvnih kovin iz rude, koncentratov ali sekundarnih surovin z metalurškimi,
kemičnimi ali elektrolitskimi postopki, ki je v Uredbi o emisiji snovi v zrak
iz nepremičnih virov onesnaževanja (Uradni list RS, št. 31/07) označena s
številko 3.3.
(3) Naprave za proizvodnjo anod se
uvrščajo med naprave iz skupine naprav za proizvodnjo grafita ali
elektrografita z zgorevanjem ali grafitiranjem za izdelavo elektrod, krtačk ali
drugih delov opreme, ki je v Uredbi o emisiji snovi v zrak iz nepremičnih virov
onesnaževanja (Uradni list RS, št. 31/07) označena s številko 4.7.
(4) Naprave za proizvodnjo aluminija
so podrobneje opisane v Referenčnem dokumentu o najboljših razpoložljivih
tehnikah v proizvodnji neželeznih kovin 2002/C12/04 z dne 21. decembra
2001 za namene Direktive Sveta 96/61/ES o celovitem preprečevanju in
nadzorovanju onesnaževanja okolja (UL C št. 12 z dne 16. 1. 2002, str. 5),
ki je dostopen preko spletne strani Agencije Republike Slovenije za okolje.
3. člen
(mejne vrednosti emisije snovi)
(1) Mejne vrednosti emisije snovi za
naprave za elektrolizno proizvodnjo aluminija so določene v preglednici 1 iz
priloge 1, ki je sestavni del te uredbe.
(2) Mejne vrednosti emisije snovi za
naprave za izdelavo anod so določene v preglednici 2 iz priloge 1 te uredbe.
(3) Ne glede na mejne vrednosti
emisije snovi iz prejšnjega odstavka lahko ministrstvo, pristojno za okolje, na
podlagi vloge upravljavca naprave za izdelavo anod dovoli opustitev
ugotavljanja emisij posameznih skupin organskih snovi, ki se uvrščajo v eno od
skupin policikličnih aromatskih ogljikovodikov, opredeljenih v preglednici 2 iz
priloge 1 te uredbe kot skupine PAH I, PAH II in PAH III, če iz dokumentacije,
priložene k vlogi za opustitev, izhaja, da masni tok snovi iz posamezne skupine
ne presega mejnega masnega toka, ki je za te snovi določen v predpisu, ki ureja
emisije snovi v zrak iz nepremičnih virov onesnaževanja.
(4) Razpršeno emisijo snovi iz naprav
za elektrolizno proizvodnjo aluminija in naprav za izdelavo anod je treba pri
vrednotenju emisije snovi prišteti emisiji snovi iz odvodnikov odpadnih plinov
teh naprav.
(5) Ne glede na mejne vrednosti emisije
snovi iz prvega odstavka tega člena lahko ministrstvo, pristojno za okolje, na podlagi
vloge upravljavca naprave dovoli za elektrolizno proizvodnjo aluminija
preseganje mejne vrednosti za žveplove okside iz preglednice 1 v prilogi 1 te
uredbe za največ dvakrat, če iz dokumentacije, priložene k vlogi za preseganje
mejne vrednosti, izhaja, da je delež žvepla v koksu iz naftnih derivatov, iz
katerega so izdelane anode, večji od 1%.
4. člen
(ukrepi za zmanjševanje emisije snovi)
(1) Upravljavec naprave za
elektrolizno proizvodnjo aluminija mora pri načrtovanju in obratovanju peči
zagotoviti izvajanje naslednjih ukrepov za zmanjševanje emisije snovi v zrak:
-      
nadzorovano vodenje procesa elektrolize v pečeh ter nadzor obratovalnih
parametrov z namenom zmanjšanja števila in trajanja anodnih efektov,
-      
zmanjševanje števila anodnih efektov, ki ne sme presegati 0,1 anodnega
efekta na celico na dan,
-      
zagotavljanje zaprtega obratovanja elektrolizne peči in njihove
opremljenosti z učinkovitim odsesavanjem in čiščenjem odpadnih plinov,
-      
uporaba glinice, namenjene čiščenju odpadnih plinov v elektroliznih
pečeh, in
-      
zagotavljanje menjave anod pri najmanjšem možnem času odprtja peči in
učinkovitega zajemanja odpadnih plinov tudi v času, ko so peči odprte.
(2) Upravljavec naprave za proizvodnjo
anod mora pri načrtovanju in obratovanju naprav zagotoviti izvajanje naslednjih
ukrepov za zmanjševanje emisije snovi v zrak:
-      
zajemanje, odsesavanje in čiščenje odpadnih plinov iz naprav za
proizvodnjo anod,
-      
skladiščenje surovin in izrabljenih anod na način, ki zagotavlja, da se
preprečuje onesnaževanje tal, izcedne vode pa se zajemajo in odvajajo v
čistilno napravo odpadnih vod, in
-      
skladiščenje surovin, vključno z njihovim pretovarjanjem, na način, ki
preprečuje ali zmanjšuje nastanek razpršenih emisij.
5. člen
(inšpekcijski nadzor)
Nadzor nad izvajanjem te uredbe opravlja
inšpekcija, pristojna za varstvo okolja.
6. člen
(prekrški)
(1) Z globo od 4.000 eurov do 40.000
eurov se za prekršek kaznuje upravljavec naprave za proizvodnjo aluminija
oziroma upravljavec naprave za proizvodnjo anod, ki je pravna oseba ali
samostojni podjetnik posameznik, če ravna v nasprotju z določbami 4. ali
7. člena te uredbe.
(2) Z globo od 1.200 eurov do 4.100
eurov se za prekršek iz prejšnjega odstavka kaznuje tudi odgovorna oseba
upravljavca naprave za proizvodnjo aluminija oziroma upravljavca naprave za
proizvodnjo anod.
7. člen
(prilagoditev obstoječih naprav)
(1) Upravljavec obstoječih naprav za
izdelavo anod mora zagotoviti izvajanje trajnih meritev, če jih je treba
izvajati v skladu s predpisom ki ureja emisije snovi v zrak iz nepremičnih
virov onesnaževanja, in prilagoditi obratovanje obstoječih naprav mejnim
vrednostim emisije snovi, določenim v 3. členu te uredbe, najpozneje do
31. decembra 2010.
(2) Do prilagoditve obstoječih naprav
za izdelavo anod določbam te uredbe se za mejne vrednosti emisije snovi za
obstoječe naprave za izdelavo anod uporabljajo mejne vrednosti emisije snovi iz
preglednice 1 v prilogi 2, ki je sestavni del te uredbe.
(3) Upravljavec obstoječe naprave za
elektrolizno proizvodnjo aluminija v odprtih pečeh, ki je začela obratovati
pred 10. decembrom 1994, mora v zvezi z mejnimi vrednostmi emisije snovi
in ukrepi za zmanjševanje emisij prilagoditi obratovanje obstoječe naprave za
proizvodnjo aluminija mejnim vrednostim emisije snovi iz preglednice 1 v
prilogi 1 te uredbe najpozneje do 31. oktobra 2007.

Priloga
1: Mejne vrednosti emisije snovi za naprave
Priloga
2: Mejne vrednosti emisije snovi za obstoječe naprave

Uredba o emisiji snovi v zrak iz naprav za
proizvodnjo aluminija z elektrolitskim postopkom (Uradni list RS, št. 34/07)
vsebuje naslednji končni določbi:
»8. člen
(prenehanje
veljavnosti)
Z dnem uveljavitve te uredbe preneha
veljati Uredba o emisiji snovi v zrak iz naprav pri pridobivanju aluminija (Uradni
list RS, št. 73/94, 49/00 in 41/04 – ZVO-1).
9. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o emisiji snovi
v zrak iz naprav za proizvodnjo aluminija z elektrolitskim postopkom (Uradni
list RS, št. 81/07)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe
o emisiji snovi v zrak iz naprav za proizvodnjo aluminija z elektrolitskim
postopkom (Uradni list RS, št. 62/08)
vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.