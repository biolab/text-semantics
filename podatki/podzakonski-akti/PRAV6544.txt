I. SPLOŠNI DOLOČBI
1. člen
Ta pravilnik določa vozila s prednostjo in
vozila za spremstvo, na katerih je dovoljeno namestiti in uporabljati naprave
za dajanje posebnih svetlobnih in zvočnih znakov, vrste teh znakov ter pogoje
in način njihove uporabe.
2. člen
(1) Pomen posameznih izrazov,
uporabljenih v tem pravilniku, je:
1.    
naprava za dajanje posebnih zvočnih znakov je naprava, ki daje zvok
spreminjajoče se frekvence (sirena) in ima možnost dajanja najmanj dveh
različnih zvočnih znakov takšne jakosti glasnosti, ki zagotavlja dobro slišnost
na ustrezni razdalji pred vozilom, ki jih daje, ne glede na vrsto, gostoto in
druge razmere v cestnem prometu;
2.    
naprave za dajanje posebnih svetlobnih znakov so utripajoče modre, rdeče
in modre ter zelene in modre luči (v nadaljnjem besedilu: modra, rdeča in modra
ter zelena in modra luč), katerih svetilnost zagotavlja, da jih lahko drugi
udeleženci cestnega prometa pravočasno in zlahka opazijo, ne glede na vremenske
in druge razmere v cestnem prometu;
3.    
kratek zvočni znak je znak s sireno iz prve točke tega odstavka, ki
traja najmanj dva in največ tri intervale.
(2) Drugi izrazi imajo enak pomen, kot
jih določa zakon o varnosti cestnega prometa.
II. VOZILA S PREDNOSTJO
3. člen
(1) Naprave za dajanje posebnih
svetlobnih in zvočnih znakov, ki označujejo vozila s prednostjo, je dovoljeno
namestiti in uporabljati samo na vozilih policije, na vozilih državnih organov,
ki se uporabljajo za prevoz varovanih oseb iz uredbe, ki določa varovane osebe,
na vozilih vojaške policije, na vozilih za nujno medicinsko pomoč in drugih
reševalnih vozilih, ki se uporabljajo v mreži javne zdravstvene službe in so
predpisano opremljena za nujno medicinsko pomoč, na gasilskih vozilih, vozilih
carinske službe, posebej označenih službenih vozilih
Prometnega inšpektorata Republike Slovenije in na
vozilih mobilne enote Veterinarske uprave Republike Slovenije, s katerimi se opravlja nadzor prevozov v cestnem prometu, na
posebej označenih specialnih vozilih za prevoz zaprtih oseb Uprave Republike
Slovenije za izvrševanje kazenskih sankcij, državnega
tožilstva in preiskovalne službe sodišča ter na intervencijskih vozilih civilne
zaščite, gorske reševalne službe in mobilne enote ekološkega laboratorija, ki
se uporabljajo za opravljanje nalog iz tega člena.
(2) Posebne svetlobne in zvočne znake
na vozilih s prednostjo je dovoljeno uporabljati samo za izvedbo nujnih nalog,
potrebnih za reševanje življenja ali premoženja oziroma za preprečitev nastanka
velike materialne škode, za preprečitev ali odpravo onesnaženja okolja, za
zavarovanje in ogled kraja prometne ali druge nesreče, kaznivega dejanja ali
prekrška, kot tudi za odkritje oziroma prijetje storilca kaznivega dejanja ali
prekrška, za izvedbo nujnih in neodložljivih nalog državnega organa, ki so za
delo državnih organov strateškega pomena ter za
izvedbo nalog pri varovanju oseb in objektov.
(3) Na vozilih s prednostjo je
dovoljeno uporabljati posebne svetlobne znake tudi za opozarjanje na nesrečo,
zgostitev prometa oziroma zastoj ali druge okoliščine, ki pomenijo nevarnost za
udeležence cestnega prometa.
(4) Na policijskih vozilih je
dovoljeno uporabiti posebne svetlobne in zvočne znake tudi za ustavitev vozila,
ki vozi pred njim.
III. VOZILA ZA SPREMSTVO
4. člen
(1) Naprave za dajanje posebnih
svetlobnih in zvočnih znakov, ki označujejo vozila za spremstvo, je dovoljeno
vgraditi, namestiti in uporabljati samo na vozilih, s katerimi policija ali
vojaška  policija opravlja spremstvo iz drugega odstavka tega člena. Pod
pogojem iz prvega odstavka 6. člena tega pravilnika je dovoljeno vgraditi,
namestiti in uporabljati naprave za dajanje posebnih svetlobnih znakov, ki
označujejo vozila za spremstvo, tudi na vozila drugih državnih organov, kadar
so ta vozila v spremstvu.
(2) Posebne svetlobne in zvočne znake
na vozilih za spremstvo je dovoljeno uporabljati samo za izvedbo nalog pri
spremljanju in varovanju določenih oseb ali posebno pomembnih tovorov ter pri
spremljanju in varovanju prireditev na cesti, ki jih drugače ne bi bilo mogoče
zavarovati ali bi bilo drugačno varovanje nesorazmerno zahtevno in drago.
IV. VRSTE SVETLOBNIH ZNAKOV, KI JIH DAJEJO VOZILA S
PREDNOSTJO IN VOZILA ZA SPREMSTVO
5. člen
(1) Na dvoslednih vozilih s prednostjo
se uporabljata najmanj dve modri luči, ki sta nameščeni na najvišji točki
vozila simetrično glede na njegovo vzdolžno os, tako da sta dobro vidni z vseh
strani. Če zaradi velikosti ali oblike vozila s prednostjo ti modri luči ne bi
bili dobro vidni z vseh strani, morata biti nameščeni tako, da sta dobro vidni
s sprednje strani vozila, na zadnjem delu vozila pa mora biti nameščena še
najmanj ena modra luč, ki je dobro vidna z zadnje strani vozila. Dodatno sta
lahko na sprednji strani vozila s prednostjo nameščeni tudi dve naprej
usmerjeni modri luči.
(2) Ne glede na določbe prejšnjega
odstavka se lahko na policijskih vozilih brez policijskih oznak uporablja samo
ena modra luč. V takem primeru mora biti modra luč nameščena na levi strani
sprednjega dela strehe in mora biti dobro vidna z vseh strani.
(3) Modra luč na strehi policijskega
vozila brez policijskih oznak se lahko nadomesti z dvema modrima lučema v
notranjosti vozila, od katerih je ena nameščena neposredno za vetrobranskim
steklom in je usmerjena naprej in vstran, druga pa je nameščena neposredno ob
zadnjem steklu in je usmerjena nazaj. Kadar se s tako označenim policijskim
vozilom v skladu z določbami zakona o varnosti cestnega prometa s posebno
napravo ugotavlja hitrost pred njim vozečega vozila, se sme uporabljati samo
nazaj usmerjena modra luč.
(4) Na vozilu s prednostjo lahko
podnevi enakomerno utripata tudi bela žarometa na sprednji strani vozila.
6. člen
(1) Na dvoslednih vozilih za spremstvo
se uporabljajo naslednji posebni svetlobni znaki: 
na vozilu za spremstvo, ki vozi na čelu
kolone vozil, se uporabljata rdeča in modra luč, ki sta nameščeni na najvišji
točki vozila, simetrično glede na njegovo vzdolžno os, tako da sta dobro vidni
z vseh strani. Rdeča luč je na levi, modra pa na desni strani vozila. Na enak
način se lahko uporabljata rdeča in modra luč tudi na vozilih za spremstvo, ki
vozijo v koloni vozil. Če je potrebno za zagotavljanje varnosti, se lahko na
enak način uporabljata rdeča in modra luč tudi na vozilih v spremstvu. Na
vozilu, ki vozi na čelu kolone, sta rdeča in modra luč lahko zatemnjeni na
delu, usmerjenem proti zadnjem delu vozila. Na sprednji strani vozila za spremstvo
sta lahko dodatno nameščeni tudi rdeča in modra luč, usmerjeni naprej;
na vozilu, ki vozi na začelju kolone vozil
v spremstvu (zaključno vozilo), se uporabljata zelena in modra luč, ki sta
nameščeni na najvišji točki vozila, simetrično glede na njegovo vzdolžno os,
tako da sta dobro vidni z vseh strani. Zelena luč je na levi, modra pa na desni
strani vozila.
(2) Na vozilu za spremstvo lahko
podnevi enakomerno izmenično utripata tudi bela žarometa na sprednji strani vozila.
7. člen
(1) Motorno kolo, ki se uporablja kot
vozilo s prednostjo ali vozilo za spremstvo, mora imeti dve utripajoči luči na
sprednji strani, nameščeni simetrično glede na vzdolžno os vozila, ki sta
usmerjeni naprej, in eno utripajočo luč na zadnjem delu vozila, ki je vidna z
vseh strani.
(2) Na motornem kolesu iz prejšnjega
odstavka, ki se uporablja kot vozilo s prednostjo, so vse tri luči modre.
(3) Na motornem kolesu iz prvega
odstavka tega člena, ki se uporablja kot vozilo za spremstvo in vozi na čelu
kolone ali v koloni vozil, sta na sprednji strani na levi rdeča in na desni
modra luč, luč na zadnjem delu vozila pa je rdeča. Na motornem kolesu, ki vozi
na začelju kolone (zaključno vozilo), pa sta luči na sprednji strani modri, luč
na zadnjem delu vozila pa je zelena.
8. člen
(1) Vozila s prednostjo morajo biti
predpisano označena oziroma morajo imeti na bočnih straneh oznako z imenom
oziroma nazivom lastnika oziroma uporabnika.
(2) Ne glede na določbo prejšnjega
odstavka so lahko policijska vozila s prednostjo tudi brez teh oznak.

Pravilnik o vozilih s prednostjo in vozilih za
spremstvo (Uradni list RS, št. 40/06)
vsebuje naslednje končne določbe:
»V. KONČNE DOLOČBE
9. člen
Ne glede na določbo prvega odstavka 7.
člena tega pravilnika ima lahko motorno kolo policije, ki se uporablja kot
vozilo s prednostjo in je bilo registrirano pred 1. 1. 1994, na zadnjem
delu namesto utripajoče luči, ki je vidna z vseh strani, dve modri utripajoči
luči, nameščeni simetrično glede na vzdolžno os vozila, ki sta usmerjeni nazaj.
10. člen
Z dnem, ko začne veljati ta pravilnik,
preneha veljati Pravilnik o vozilih s prednostjo in vozilih za spremstvo
(Uradni list RS, št. 78/99 in 41/02).
11. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o vozilih s
prednostjo in vozilih za spremstvo (Uradni list RS, št. 115/07) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vozilih s prednostjo in vozilih za spremstvo (Uradni list RS, št. 76/10) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.