1. člen
Ta uredba določa vrsto in najnujnejši obseg sredstev in
opreme za osebno in skupinsko zaščito za primer naravnih in drugih nesreč, ki
jih morajo zagotoviti gospodarske družbe, zavodi in druge organizacije, državni
organi, organi samoupravnih lokalnih skupnosti (v nadaljnjem besedilu: organi
in organizacije) ter prebivalci, lastniki in uporabniki stavb.
2. člen
(1) Sredstva in opremo, ki jih morajo organi in organizacije
na lastne stroške zagotoviti za skupinsko zaščito zaposlenih za primer naravnih
in drugih nesreč, obsegajo:
-       
ena namenska nosila za prenos poškodovane osebe na vsakih 100
zaposlenih;
-       
en komplet orodja za reševanje, ki ga sestavljajo dve lopati, kramp,
sekira, kladivo, drog za dvigovanje in premikanje bremen, žaga za železo in
klešče, na vsakih 100 zaposlenih;
-       
komplet prve pomoči v skladu s predpisi o organizaciji, materialu in
opremi za prvo pomoč na delovnem mestu.
(2) Sredstva in oprema iz prejšnjega odstavka, ki jih organi
in organizacije uporabljajo v delovnem procesu, štejejo kot sredstva in oprema
za skupinsko zaščito.
(3) Osnova za izračun potrebnih sredstev in opreme iz prve in
druge alineje prvega odstavka tega člena je seštevek števila vseh zaposlenih
pri posameznem organu oziroma organizaciji na isti lokaciji.
(4) Če je na isti lokaciji več organov in organizacij, ki kot
posamezni organ oziroma organizacija ne izpolnjujejo merila števila zaposlenih
iz prve in druge alineje prvega odstavka tega člena, je osnova za izračun
potrebnih sredstev in opreme število zaposlenih pri vseh organih in
organizacijah na tej lokaciji. O nabavi, hrambi in uporabi navedenih sredstev
in opreme se posamezni organi in organizacije medsebojno dogovorijo. Sredstva
za nabavo prispeva posamezni organ oziroma organizacija sorazmerno glede na
število zaposlenih.
3. člen
(1) Sredstva in opremo iz prvega odstavka prejšnjega člena
morajo na lastne stroške zagotoviti tudi organi in organizacije, ki upravljajo
ali uporabljajo stanovanjske, poslovne, vzgojne, varstvene in izobraževalne ter
druge stavbe, za osebno in skupinsko zaščito stanovalcev, zaposlenih, učencev,
varovancev in drugih uporabnikov.
(2) Osnova za izračun potrebnih sredstev in opreme iz
prejšnjega odstavka je seštevek števila učencev, zaposlenih, varovancev ali
drugih uporabnikov oziroma število stanovalcev po merilih, ki so določena za
zaposlene v prvi in drugi alineji prvega odstavka prejšnjega člena.
4. člen
Lastniki stanovanj in večstanovanjskih stavb ter lastniki ali
uporabniki kmetijskih gospodarstev morajo za požarno zaščito zagotoviti
ustrezen gasilnik, v skladu s predpisi o izbiri in namestitvi gasilnih
aparatov, če s predpisi o graditvi objektov ni določeno drugače.
5. člen
Organi in organizacije, ki v skladu s predpisi o varstvu pred
naravnimi in drugimi nesrečami izdelajo načrte zaščite in reševanja za primer
nesreč z nevarnimi snovmi, morajo poleg sredstev in opreme za osebno in
skupinsko zaščito iz prvega odstavka 2. člena te uredbe na lastne stroške
zagotoviti tudi sredstva in opremo, predvidene z načrti zaščite in reševanja za
primer nesreče z nevarnimi snovmi.
6. člen
(1) Za primer množičnega pojava nalezljive bolezni morajo
naslednji organi in organizacije poleg sredstev in opreme iz prvega odstavka 2.
člena te uredbe zagotoviti tudi enomesečno zalogo posamezne vrste sredstev in
opreme za osebno in skupinsko zaščito:
-       
javni zdravstveni zavodi na primarni, sekundarni in terciarni ravni
zdravstvene dejavnosti, javni lekarniški zavodi ter socialno varstveni zavodi,
vzgojno-izobraževalni zavodi in koncesionarji na področju socialnega varstva,
ki opravljajo tudi zdravstveno dejavnost v skladu z zakonom, ki ureja
zdravstveno dejavnost;
-       
upravljavci kritične infrastrukture Republike Slovenije v skladu z
zakonom, ki ureja kritično infrastrukturo, z izjemo sektorja zdravstvo;
-       
samoupravne lokalne skupnosti (v nadaljnjem besedilu: lokalne
skupnosti), izvajalci obvezne gospodarske lokalne javne službe in
vzgojno-izobraževalni zavodi, katerih ustanovitelj je lokalna skupnost;
-       
državni organi, vzgojno-izobraževalni zavodi, visokošolski zavodi,
študentski domovi in visokošolske knjižnice, katerih ustanovitelj je država;
-       
javne službe za zaščito, reševanje in pomoč ter druge sile za zaščito,
reševanje in pomoč, katerih ustanovitelj je država.
(2) Sredstva in oprema za osebno in skupinsko zaščito za
primer množičnega pojava nalezljive bolezni so predvsem:
1.     
respiratorne maske,
2.     
medicinske maske,
3.     
zaščita za oči,
4.     
zaščita za telo,
5.     
pokrivalo za glavo,
6.     
zaščita za obuvala,
7.     
rokavice,
8.     
razkužilo za roke.
(3) Enomesečno zalogo posamezne vrste sredstev in opreme iz
prejšnjega odstavka zagotavljajo organi in organizacije iz prvega odstavka tega
člena na lastne stroške, razen za sile za zaščito, reševanje in pomoč iz pete
alineje prvega odstavka tega člena, za katere se zaloga sredstev in opreme iz
prejšnjega odstavka zagotavlja v okviru državnih rezerv materialnih sredstev,
ki jih upravlja Uprava Republike Slovenije za zaščito in reševanje.
7. člen
(1) Vrsto in količino sredstev in opreme iz drugega odstavka
prejšnjega člena uskladijo za organ oziroma organizacijo iz prvega odstavka
prejšnjega člena po posameznih področjih nosilci načrtovanja posamezne vrste in
količine sredstev in opreme za osebno in skupinsko zaščito za primer množičnega
pojava nalezljive bolezni (v nadaljnjem besedilu: nosilci načrtovanja) v skladu
z metodologijo iz Priloge 1 oziroma Priloge 2, ki sta sestavna dela te uredbe.
(2) Nosilci načrtovanja po posameznih področjih so:
-       
ministrstvo, pristojno za zdravje, za javne zdravstvene zavode na
primarni, sekundarni in terciarni ravni zdravstvene dejavnosti ter javne
lekarniške zavode;
-       
ministrstvo, pristojno za solidarno prihodnost, v sodelovanju z
ministrstvom, pristojnim za zdravje, za socialno varstvene zavode,
vzgojno-izobraževalne zavode in koncesionarje na področju socialnega varstva,
ki opravljajo tudi zdravstveno dejavnost v skladu z zakonom, ki ureja
zdravstveno dejavnost;
-       
ministrstvo, pristojno za obrambo, za kritično infrastrukturo Republike
Slovenije, z izjemo sektorja zdravstvo, ter za sile za zaščito, reševanje in
pomoč iz pete alineje prvega odstavka prejšnjega člena;
-       
ministrstvo, pristojno za javno upravo, za lokalne skupnosti, obvezne
gospodarske lokalne javne službe, vzgojno-izobraževalne zavode, katerih
ustanovitelj je lokalna skupnost, ter za državne organe, vzgojno-izobraževalne
zavode, visokošolske zavode, študentske domove in visokošolske knjižnice,
katerih ustanovitelj je država.
8. člen
(1) Ob nastanku množičnega pojava nalezljive bolezni vrsto,
količino in standard sredstev in opreme iz drugega odstavka 6. člena te uredbe
določi Nacionalni inštitut za javno zdravje (v nadaljnjem besedilu: NIJZ) na
podlagi priporočil Evropskega centra za preprečevanje in obvladovanje bolezni
ter ob upoštevanju predpisov in dodatnih navodil ali priporočil ministrstva,
pristojnega za zdravje.
(2) Nosilci načrtovanja na podlagi pridobljenih podatkov NIJZ
o vrsti in količini sredstev in opreme iz drugega odstavka 6. člena te uredbe
pri organih in organizacijah iz prvega odstavka 6. člena te uredbe preverijo
potrebe po dodatnih sredstvih in opremi.
(3) Organi in organizacije iz prvega odstavka 6. člena te
uredbe zagotovijo na lastne stroške, če ni s predpisi drugače določeno, dodatna
sredstva in opremo za osebno in skupinsko zaščito za obvladovanje množičnega
pojava nalezljive bolezni, če ti niso zagotovljeni že v okviru enomesečne
zaloge sredstev in opreme iz 6. člena te uredbe, razen za sile za zaščito,
reševanje in pomoč iz pete alineje prvega odstavka 6. člena te uredbe, za
katere se zaloga sredstev in opreme za osebno in skupinsko zaščito zagotavlja v
okviru državnih rezerv materialnih sredstev, ki jih upravlja Uprava Republike
Slovenije za zaščito in reševanje, če Vlada Republike Slovenije ne odloči
drugače.
(4) Nosilci načrtovanja lahko po opravljenem posvetovanju z
NIJZ ter organi in organizacijami iz prvega odstavka 6. člena te uredbe na
ministrstvo, pristojno za blagovne rezerve, naslovijo predlog za uporabo
sredstev in opreme iz drugega odstavka 6. člena te uredbe ter drugih sredstev
in opreme, ki jih v skladu s programom oblikovanja državnih blagovnih rezerv
hrani Zavod Republike Slovenije za blagovne rezerve (v nadaljnjem besedilu:
ZRSBR).
(5) Ne glede na tretji odstavek tega člena, v primerih iz
prejšnjega odstavka, ZRSBR v skladu z zakonom, ki ureja blagovne rezerve,
organom in organizacijam iz prvega odstavka 6. člena te uredbe zagotovi dodatna
sredstva in opremo za osebno in skupinsko zaščito za obvladovanje množičnega
pojava nalezljive bolezni.
9. člen
Nosilci načrtovanja ministrstvu, pristojnemu za blagovne
rezerve, v okviru priprave programov dela blagovnih rezerv na njegovo zaprosilo
sporočijo količino potrebnih sredstev in opreme iz drugega odstavka 6. člena te
uredbe za organe in organizacije iz prvega odstavka 6. člena te uredbe po
posameznih področjih.
10. člen
Nadzor nad izvajanjem te uredbe opravlja Inšpektorat
Republike Slovenije za varstvo pred naravnimi in drugimi nesrečami.
PREHODNA IN KONČNI DOLOČBI
11. člen
Organi in organizacije morajo sredstva in opremo za osebno in
skupinsko zaščito iz prvega odstavka 2. člena te uredbe zagotoviti v 90 dneh od
uveljavitve te uredbe, sredstva in opremo iz drugega odstavka 6. člena te
uredbe pa v 12 mesecih od uveljavitve te uredbe.
12. člen
Z dnem uveljavitve te uredbe preneha veljati Uredba o
sredstvih in opremi za osebno in skupinsko zaščito (Uradni list RS, št.
116/03).
13. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00704-225/2023
Ljubljana, dne 8. junija 2023
EVA 2022-1911-0023
Vlada Republike Slovenije
dr. Robert Golob
predsednik

Priloga
1: Metodologija za določanje minimalnih zalog posameznih vrst sredstev in
opreme za organe oziroma organizacije s področja zdravstvene dejavnosti
Priloga
2: Metodologija za določanje minimalnih zalog posameznih vrst sredstev in
opreme za organe oziroma organizacije za upravljavce kritične infrastrukture
Republike Slovenije, lokalne skupnosti, obvezne lokalne javne službe,
vzgojno-izobraževalne zavode, katerih ustanovitelj je lokalna skupnost, državne
organe, vzgojno-izobraževalne zavode, visokošolske zavode, študentske domove in
visokošolske knjižnice, katerih ustanovitelj je država, javne službe za
zaščito, reševanje in pomoč ter druge sile za zaščito, reševanje in pomoč,
katerih ustanovitelj je država