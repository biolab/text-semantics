1 RAZLOGI IN NAMEN TE RESOLUCIJE
Čebelarstvo ima v Sloveniji in sodobnem
svetu velik gospodarski pomen. Čebelje pridelke, kakršni so med, cvetni prah,
vosek, propolis, matični mleček in čebelji strup, človek uporablja za hrano in
lajšanje zdravstvenih težav. Kljub veliki gospodarski vrednosti, ki jo imajo
vsi čebelji pridelki, pa je še veliko večja korist zaradi opraševanja čebel.
Medonosne čebele so najpomembnejše opraševalke žužkocvetnih rastlin. V
sadjarstvu so ključnega pomena, saj so spomladi, v obdobju največjega cvetenja,
drugi opraševalci še maloštevilni (npr. čmrlji, metulji) in tako veliko manj
prispevajo k uspešnosti opraševanja. Čebele so tudi pomembne opraševalke
različnih kulturnih rastlin, tako pa nepogrešljivi člen v verigi preskrbe s
hrano za živali in ljudi ter ne nazadnje za ohranjanje rastlinske pestrosti
naše države. Poleg nepogrešljivega delovanja v naravi nam dajejo čebelje
pridelke. Izmed vseh je najbolj poznan in razširjen prav med in glede na
rastlinsko pestrost naše države je slovenskim čebelarjem omogočeno pridobivanje
različnih vrst medu. Zaradi majhnosti naše države nismo konkurenčni po
količini, zato pa si še toliko skrbneje prizadevamo za kakovost in
prepoznavnost medu, pridelanega v Sloveniji. Za lažje nastopanje na trgu
slovenski čebelarji vstopajo v sheme kakovosti. Kakovostna shema, ki združuje
čebelarje s celotnega slovenskega ozemlja, je Slovenski med z zaščiteno
geografsko označbo. Ta shema daje primarnim proizvajalcem prepoznavnost in
omogoča konkurenčnost, saj lahko ponudijo več kot splošno kakovost pridelka.
Kakovostna in varna hrana ter znan izvor živil so prednostna merila, ki v
poplavi različnih živil zagotavljajo potrošnikom zdravo hrano, primarnim
proizvajalcem pa možnost obstoja in delovanja na trgu.
Poleg tega je kranjska čebela¹ (Apis
mellifera carnica) v Sloveniji avtohtona čebelja rasa, sicer prisotna širše
v srednji Evropi (v južnem delu Avstrije, v pretežnem delu Madžarske, v manjšem
delu severne Italije, na Hrvaškem, v delu Romunije, v Bosni in Hercegovini ter
Srbiji). Zaradi ugodnih morfoloških in etoloških lastnosti je zastopana tudi v
drugih državah zahodne Evrope in zunaj nje, k čemur so prispevali trgovci s
čebelami v preteklosti, njihovo tradicijo pa danes nadaljujejo predvsem
vzrejevalci matic. Zato ima kranjska sivka velik pomen v svetovnem čebelarstvu.
Zaščita kranjske čebele se v zadnjem
obdobju vzpostavlja iz več smeri. Glavni dokument za podporo čebelarstvu je
potrjeni Rejski program za kranjsko čebelo, v katerem so zapisani glavni cilji
za čebelarstvo v petletnem obdobju. Cilji v tem dokumentu so razdeljeni na dva
sklopa. V prvem so zapisani cilji, ki so v nacionalnem interesu in se nanašajo
na dejstvo, da je Slovenija izvorna dežela avtohtone kranjske čebele in da
moramo njeno populacijo v skladu s tem ohranjati. V drugem sklopu so cilji, ki
se nanašajo na odbiro in vzrejno delo. Cilji iz prvega sklopa so večinoma
splošni in zahtevajo lotevanje iz različnih smeri. Tako na poseljenost čebeljih
družin po vsej Sloveniji vpliva število čebelarjev, paša čebel, ekonomika
čebelarjenja itd.
Republika Slovenija podpira čebelarstvo,
skozi program strokovnih nalog iz potrjenega rejskega programa, kot z ukrepi v
okviru skupne tržne ureditve kmetijskih proizvodov. Tako mu Slovenija skupaj z
Evropsko unijo pomaga z ukrepi iz Uredbe Sveta (ES) št. 1234/2007 z dne
22. oktobra 2007 o vzpostavitvi skupne ureditve kmetijskih trgov in o
posebnih določbah za nekatere kmetijske proizvode (Uredba o enotni SUT), (UL L
št. 299 z dne 16. 11. 2007, str. 1), zadnjič spremenjene z Uredbo Sveta
(EU) št. 517/2013 z dne 13. maja 2013 o prilagoditvi nekaterih uredb
ter odločb in sklepov na področjih prostega pretoka blaga, prostega gibanja
oseb, prava družb, politike konkurence, kmetijstva, varnosti hrane,
veterinarske in fitosanitarne politike, prometne politike, energetike,
obdavčitve, statistike, vseevropskih omrežij, pravosodja in temeljnih pravic,
pravice, svobode in varnosti, okolja, carinske unije, zunanjih odnosov,
zunanje, varnostne in obrambne politike ter institucij zaradi pristopa
Republike Hrvaške (UL L št. 158 z dne 10. 6. 2013, str. 1).
Poleg tega v čebelarstvu deluje Javna
svetovalna služba. V podporo čebelarstvu delujejo tudi veterinarji Nacionalnega
veterinarskega inštituta Veterinarske fakultete Univerze v Ljubljani, ki
skrbijo za zdravstveno varstvo čebel v Sloveniji. Med njimi je najpomembnejše
zatiranje varoze in hude gnilobe, ki je predpisano s Pravilnikom o ukrepih za
ugotavljanje, zatiranje, obveščanje in preprečevanje hude gnilobe čebelje
zalege (Pestis apium) (Uradni list RS, št. 119/06 in 38/07).
Kljub vsem podporam, ki so namenjene
slovenskemu čebelarstvu, so se predvsem v zadnjem času pojavila nova kritična
področja, ki vplivajo nanj in zahtevajo dodaten pristop k reševanju.
Ta resolucija opredeljuje vizijo in cilje
na področju zaščite kranjske čebele v naslednjem obdobju ter predstavlja
odgovor na izzive, s katerimi se sooča sodobno čebelarstvo.
Ta resolucija je usklajena s temeljnimi
razvojnimi dokumenti države (Strategijo razvoja Slovenije idr.) in evropskimi
dokumenti za čebelarstvo.
1.1 Okoliščine ogroženosti medonosne
čebele
Sodobno čebelarstvo je iz želje po
povečanju dobička spodbudilo uradno, pa tudi nelegalno preizkušanje čebeljih
podvrst, tako pa prevoz živih čebel po svetu. Sprva (kolonizacija, 19. stoletje
in prva polovica 20. stoletja) so raznašali predvsem evropske podvrste čebel, v
začetku temno čebelo, pozneje pa zlasti italijansko in kranjsko čebelo. V drugi
polovici 20. stoletja pa so se v Evropi in Ameriki začeli poskusi tudi z
neevropskimi podvrstami, poleg tega pa prevoz čebel na pašo na velike razdalje
(daljni ruski vzhod). To je povzročilo izgubo avtohtonih ras čebel v mnogih
zahodnoevropskih državah. K temu so veliko pripomogli tudi slovenski trgovci s
čebelami, ki so do prve svetovne vojne v države zahodne in severne Evrope izvozili
približno 150.000 čebeljih družin. Danes je trgovino s čebelami zamenjala
trgovina s čebeljimi maticami, ki je spodbudila nekatere čebelarje, da so se specializirali
na vzrejo čebeljih matic.
S trgovino čebel na večje razdalje so v
Evropo prinesli tudi nevarnega zajedavca varojo, (Varroa destructor), ki
ga imamo lahko za simbolni začetek ogrožanja evropskih čebeljih podvrst.
Medonosna čebela (evropske podvrste) je tako postala odvisna od človekove
gojitve, ker je njeno preživetje ogrozil tujerodni zajedavec varoja.
Novi zajedavec in nadaljevanje prometa z
živimi čebelami sta pospešila širjenje in pogostost različnih virusnih in
drugih povzročiteljev čebeljih bolezni (npr. tujerodna vrsta noseme Nosema
cerana). Poleg tega je stalno večanje intenzivnosti kmetijske proizvodnje
pripeljalo do večje izpostavljenosti fitosanitarnim sredstvom in propada
nekaterih pašnih virov (pri nas ajde in cvetočih travnikov). Nekatera
fitosanitarna sredstva, predvsem pesticidi, občasno povzročajo kronično
umiranje čebel, zaznati pa je tudi subletalno delovanje pesticidov, ki se v
zadnjih letih dokazujejo kot pomembni inhibitorji imunskega odgovora čebel in s
tem povečane dovzetnosti za razvoj čebeljih bolezni.
1.2 Posebnosti avtohtone populacije
kranjske čebele
Kranjska čebela je v Sloveniji zaščitena na
podlagi Zakona o živinoreji (Uradni list RS, št. 18/02, 110/02 – ZUreP-1,
110/02 – ZGO-1, 45/04 – ZdZPKG in 90/12 – ZdZPVHVVR; v nadaljnjem besedilu:
Zakon o živinoreji), ki jo v 68. členu opredeljuje kot avtohtono pasmo, 70.
člen pa določa njeno posebno varstvo. S tem je Sloveniji priznana pravica in
dodeljena dolžnost skrbeti za avtohtono populacijo kranjske čebele Apis
mellifera carnica. To je država dosegla na podlagi zgodovinskih okoliščin,
še zlasti izredne razvitosti čebelarstva v 18. stoletju, ki se je na podlagi
zanesljive ajdove paše v poznem poletju in jeseni razvilo v pomembno gospodarsko
panogo, poleg tega pa pripomoglo k dobremu poznavanju življenja čebel. Sloves
slovenskega čebelarstva je ponesel kranjsko čebelo v svet zaradi razvoja
trgovine s čebelami, ki se je začela v drugi polovici 19. stoletja in dosegla
višek v prvi polovici 20. stoletja. Do razvoja prevažanja čebel na velike
razdalje, ki so ga najprej omogočile železnice, pozneje pa tovornjaki, se je verjetno
populacija kranjske čebele v Sloveniji prilagajala lokalnim pašnim razmeram, na
podlagi česar je dr. Jože Rihar opisal posamezne ekotipe čebel. Najnovejša
raziskovanja z molekularnimi tehnikami ne uspejo dokazati obstoja različnih
ekotipov, poleg tega je skrb vzbujajoč obstoj velikega števila tipov
mitohondrijske DNA (poročila z Oddelka za zootehniko Biotehniške fakultete in
Kmetijskega inštituta Slovenije). Ali je to naravno stanje ali posledica
prometa s čebelami, še ni pojasnjeno.
Večje odmiranje v avtohtoni populaciji
kranjske čebele, kot je povečan zimski upad čebeljih družin ali njihov pomor na
širšem območju, resno ogroža genski sklad te populacije. Kljub strokovnim
navodilom o čim večji lastni vzreji matic pa čebelarji pri obnovi fonda posegajo
po maticah, ki jih vzgojijo naši vzrejevalci. To povzroča, da se pogostost
genov matičarjev naših vzrejevalcev v celotni populaciji povečuje. Dejanska
ocena tega dogajanja še ni narejena, je pa kritična za vodenje politike ukrepov
v čebelarstvu.
1.3 Ogroženost kranjske čebele
Avtohtona populacija kranjske čebele je v
zadnjih letih doživljala pogoste pretrese, predvsem v več kot 10-odstotnem
odmiranju v zaporednih letih. Čebelarji so večinoma nadoknadili te izgube glede
številčnosti družin, predvidevamo pa, da se je poleg mešanja genskega sklada na
celotnem slovenskem ozemlju zmanjšala pestrost zaradi vzreje matic za pripravo
nadomestnih družin. Tako je smiselno na začetku ogroženosti avtohtone
populacije kranjske čebele ovrednotiti stopnjo tega upada zaradi zaporednega
čezmernega odmiranja čebeljih družin in v nadaljevanju uvesti nadzor nad
pestrostjo populacije. Na tovrstno pestrost se navezujejo pred časom določeni
ekotipi oziroma krajevni različki kranjske čebele, ki jih v zadnjih morfoloških
in molekularnih analizah nismo mogli več določiti. Zato bi morali čebelarjem v
prihodnje svetovati, naj se pri nakupu čebeljih matic odločajo za najbližjega
vzrejevalca, saj bi tako pridobili matico, ki bi bila najbolj prilagojena na
podnebne razmere posameznega območja, s tem pa bi tudi zmanjšali mešanje
predvidenih različkov/ekotipov kranjske čebele v Sloveniji.
Poleg zmanjšanja pestrosti populacije
kranjske čebele ugotavljamo, da se v zadnjem obdobju povečuje gensko onesnaževanje
iz sosednjih čebeljih populacij, predvsem drugih podvrst in komercialnih linij
iz tujine. Ugotovitve na terenu in naknadno opravljena morfološka analiza
populacije kranjske čebele v Sloveniji v letu 2010 razkrivajo, da je avtohtona
populacija kranjske čebele pri nas zaradi tega mešanja ogrožena. Vzrok
ogroženosti pa je, da je v tej populaciji preveč delavk z rumenimi obročki na
zadku. Po predhodno opravljeni morfološki analizi je bilo leta 2010 v Sloveniji
5,6 % delavk z rumenimi obročki od sicer 2 % dovoljenih. Odstotek teh čebel ni
enak po vsej državi, večji je predvsem na meji z Italijo. Toda tudi v
notranjosti Slovenije so območja z večjim odstotkom čebel z rumenimi obročki.
Stroka meni, da je mogočih vzrokov za to stanje več:
-       
izgubljanje zavesti o pomenu kranjske čebele za državo,
-       
čebelarjevo neznanje razločevanja kranjske čebele od drugih ras,
-       
globalizacija in vse večji pritisk na ekonomičnost čebelarjenja.
Tudi opravljena molekularna analiza
kranjske čebele v Sloveniji leta 2009 nakazuje možnost, da se je pestrost kranjske
čebele v zadnjem obdobju, ocenjena na podlagi števila različnih haplotipov na
odseku citokrom oksidaza I in citokrom oksidaza II v mitohondrijski DNK, v
populaciji povečala.
Pestrosti populacije kranjske čebele si
sicer želimo, a je z vidika ohranjanja čistosti te žuželke ne moremo dovoliti
zaradi vnosa genov iz drugih podvrst medonosne čebele; sporen je tudi vnos
genov kranjske čebele iz sicer naravnega okolja zunaj Slovenije, vsekakor pa z
območij, na katerih gojijo kranjsko čebelo zunaj naravnega okolja. Za prilagodljivost
populacije novim okoljskim izzivom je nujno ohranjati čim širšo gensko pestrost
avtohtone kranjske čebele. Žal za to še ni dovolj strokovnih podlag, zaradi
česar lahko v tem času kranjsko čebelo označujemo in ohranjamo le po
morfoloških in etoloških merilih.
Za ta del čistosti bodo morali v prihodnje
skrbeti vsi čebelarji v Sloveniji ob pomoči strokovnih ustanov. Ena izmed
poglavitnih nalog, ki bi jo morali opravljati čebelarji, je, da bi bili med
pregledom čebeljih družin pozorni na barvo zadkovih obročkov pri delavkah in da
bi iz družin, v katerih bi zasledil čebele z rumenimi obročki, nemudoma
odstranili matico in jo zamenjali z drugo, primernejšo. Pri tem bi morali
odstraniti tudi vso zaleženo trotovino.
2 STANJE KRANJSKE ČEBELE IN SLOVENSKEGA ČEBELARSTVA
2.1 Čebelarstvo v Sloveniji
Slovenija ima bogato čebelarsko tradicijo.
Čebelarji Anton Janša, Peter Pavel Glavar, Anton Žnideršič in drugi so pomembno
prispevali v svetovno čebelarsko zakladnico znanja. Na to, da so bili med
pionirji znanja o čebelah, je vplival tudi Pollmann s knjigo Die Honigbiene und
Ihre Zucht (Medonosna čebela in njeno gojenje) iz leta 1875, v kateri je
zapisal, da je med trenutnimi najpogostejšimi gojenimi čebeljimi rasami² v
Evropi tudi kranjska čebela. V knjigi je bila kranjska čebela tudi prvič
znanstveno poimenovana (Apis mellifera carnica). Danes je kranjska sivka
druga najpomembnejša rasa čebel na svetu, kar gre pripisati predvsem njenim
dobrim lastnostim (mirnost, delavnost, dolgoživost, dobro izkoriščanje gozdnih
paš, dobro prezimljanje, skromna poraba zimske zaloge hrane, silovit
spomladanski razvoj in druge …). Zaradi znanja in bogate tradicije je bilo
čebelarstvo na ozemlju današnje Slovenije v preteklosti pomembna izvozno
naravnana kmetijska panoga, ki se je ponašala z izvozom medu in čebeljih
družin.
2.2 Kranjska čebela (Apis mellifera
carnica) naravna dediščina in vrednota
Kranjska čebela kot podvrsta se je
oblikovala po zadnji poledenitvi, ko je bila ločena od sestrske italijanske
podvrste. Njeno avtohtono območje je bistveno širše od Slovenije, saj ima svoje
zaledje še v večjem delu zahodnega Balkana in deloma v srednji Evropi vzhodno
od Alp do vrhov Karpatov. Na tako velikem območju so se oblikovali tudi posebej
prilagojeni ekotipi v celoviti populaciji podvrste kranjske čebele, od alpskega
in dinarskega do sredozemskega na eni strani ter celinskega panonskega na drugi
strani. Slovenija je na stičišču vseh glavnih smeri razvoja ekotipov s
prevladujočim vplivom alpskega sveta. Ta se pri nas prek predalpskega sveta postopno
preliva v dinarski svet in tako so se v večjem delu današnje Slovenije
oblikovale posebne naravne danosti, ki so vodile v razvoj značilnosti kranjske
čebel, kot jo je najprej opisal Pollmann leta 1879 pod strokovnim imenom Apis
mellifera carnica. Vzorce čebel mu je poslal trgovec s čebelami Emil
Rotschütz (Šalehar, 2011). Iz zapisov o širši uporabi vzorcev iz takratne
Kranjske za opis podvrste izhaja, da je klasični lokus ne le kraj
Rotschützevega čebelnjaka Podsmreka pri Ivančni Gorici, ampak širše območje
Kranjske. Uspešno ohranjanje vrst in podvrst je mogoče le v naravnem okolju, ki
je pripeljalo do njihovega nastanka. To velja tudi za kranjsko čebelo v
Sloveniji. V pristopnih pogajanjih z Evropsko unijo smo si s posebno pristopno
izjavo izbojevali pravico in dolžnost upravljati to za svetovno čebelarstvo
dragoceno podvrsto medonosne čebele, ki ima v Sloveniji upravičeno svoj
domicil.
2.3 Razvoj čebelarstva kot gospodarske
panoge na Slovenskem
Uporaba medu in čebeljih pridelkov sega v
prazgodovino. Postopoma je človek začel nameščati panje tudi v bližino svojega
prebivališča in razvijati čebelarske spretnosti. Čebelarjenje na Slovenskem je
doživelo svoj prvi razmah v 18. stoletju, ko ga je na Kranjskem pospeševal
Peter Pavel Glavar, na Dunaju pa je slovenske čebelarske izkušnje prenašal
širše v svet Anton Janša. Iz tega časa Ljubljanski mestni arhiv hrani listino,
ki potrjuje, da se je v letih 1753 in 1754 pretehtalo na cesarski tehtnici v
Ljubljani 593.975 funtov medu (332,6 tone). V naslednjih dveh letih je masa
stehtanega medu znašala 418,6 tone. Dobro stoletje pozneje se je dodatno
razvila še trgovina s čebelami. Emil Ravenegg (baron Rotschütz) je na višku
svoje dejavnosti (okrog leta 1870) izvozil letno več kot 17.000 rojev, Mihael
Ambrožič iz Mojstrane pa je pred prvo svetovno vojno izvozil nad 70.000 rojev
in poleg tega še neznano število matic (Rihar, 1956).
Med vojnama je slovensko čebelarstvo
naredilo pomemben tehnološki korak naprej, saj so začeli čebelariti v panjih s
premičnim satjem (prej pretežno v kranjičih). Po popisu iz leta 1939 je imela v
takratni Dravski banovini vsaka tretja kmetija čebele. Poleg tega je
neprecenljiva arhitekturna in kulturna dediščina – čebelnjak in poslikava
panjskih končnic, česar drugi narodi pri čebelarjenju ne poznajo.
Po letu 1945 je bilo čebelarstvo v
Sloveniji obravnavano predvsem kot društvena dejavnost brez pomembnejše pomoči
države. Do prve resne podpore na državni ravni je prišlo šele leta 1984, ko se
je začela odbira kranjske čebele na Kmetijskem inštitutu Slovenije (KIS). Prej
je na tem področju opravil pomembno delo dr. Jože Rihar, avtor več obširnih
poročil za Sklad Borisa Kidriča, ki je raziskave tudi financiral.
Po osamosvojitvi Slovenije se je
ministrstvo, pristojno za kmetijstvo, začelo sistematično ukvarjati s
čebelarstvom. K temu je veliko prispeval predlog razvojnega projekta Obnova
in razvoj slovenskega čebelarstva, ki je bil javnosti predstavljen maja
1992 in ga je takratna Vlada sprejela in finančno podprla kot dokument za
oblikovanje strategije razvoja slovenskega čebelarstva (Krek v Papež in sod.,
2004). Leta 1997 je bila strategija prvič prenovljena, v letu 2004 pa v okviru
podiplomskega študija drugič. Slednja je bila tudi v pomoč pri pripravi
triletnega razvojnega programa ukrepov v slovenskem čebelarstvu za obdobje
2005–2007.
2.4 Čebelarska kulturna dediščina
Posebnost slovenskega čebelarstva in
nepogrešljivi del ljudske umetnosti so poslikave na prednjih stranicah panjev –
panjske končnice. Iz desk zbite panje, poznane pod imenom kranjiči, so
čebelarji postavljali v čebelnjake, ki so tako kakor kozolci prepoznavni del
naše kulturne krajine. Čebelarstvo je danes del slovenske žive dediščine s
prepoznavnimi proizvodi, zaščitenimi v Evropi (geografsko poreklo) in objekti,
ki so vpisani v register kulturne dediščine samostojno ali v posameznih
ovrednotenih domačijah. Registrirano je 99 čebelnjakov, med njimi je 17
objektov s statusom kulturnega spomenika lokalnega pomena in en, ki je spomenik
državnega pomena (posestvo Brdo). Dediščina čebelarjenja, posebej čebelnjaki s
poslikanimi končnicami so pomembna slovenska dediščina, za katero skrbijo
lastniki, muzeji in muzejske zbirke. Čebele nastopajo tudi pri posameznih
zgodovinskih osebah in združenjih v grbih ali kot simbolna znamenja: od Academije
Operosorum do Petra Pavla Glavarja.
Poslikane panjske končnice so nastale sredi
18. stoletja, domnevno najprej na Gorenjskem, odkoder izvira slikarsko
nadarjeni Anton Janša, učitelj čebelarstva na Dunaju. Poslikavanje je doživelo
razcvet med 1820 in 1880, nato pa začelo usihati. Gre za izraz in dokument
čustvovanja in razmišljanja slovenskega kmeta v času nastanka, pa tudi
njegovega posebnega odnosa, ki ga je od nekdaj čutil do čebel.
Stroka v tistih časih se je prav tako
zavedala pomena čebele. Odsek za varstvo prirode pri Muzejskem društvu za
Slovenijo je 1920 tedanji pokrajinski vladi predložil Spomenico, v kateri je
zapisano, da je treba ščititi naravno dediščino – živalske in rastlinske vrste
ter nekatera območja. Med živalskimi vrstami naj bi se kot naravni spomenik
varovala tudi kranjska čebela (75 let Spomenice Odseka za varstvo prirode,
Uprava Republike Slovenije za varstvo narave, Ljubljana 1995).
2.5 Obseg gojene populacije kranjske
čebele
V Sloveniji je po podatkih centralnega
registra čebelnjakov na dan 31. oktobra 2012 9.638 čebelarjev, z 12.469
čebelnjaki oziroma stojišč s 167.000 čebeljimi družinami. V Sloveniji se
razvija tudi ekološko čebelarstvo. V letih od 2006 do 2012 je bilo v Sloveniji
v ekološko čebelarstvo vključenih med 1.342 in 2.089 čebeljih družin (Vir:
MKO).
Največje slovenske regije, zlasti
osrednjeslovenska, podravska in pomurska, so praviloma tudi čebelarsko najmočnejše,
medtem ko je v manjših regijah, z manj kmetijskih in gozdnih površin ter manj
prebivalci, manj čebeljih družin in čebelarjev. Po velikosti čebelarstva so
čebelarsko najintenzivnejše pokrajine pomurska, obalno-kraška, spodnjeposavska,
jugovzhodna Slovenija, podravska in goriška.
Intenzivnost čebelarjenja, če jo presojamo
po gostoti naseljenosti čebeljih družin glede na število prebivalcev v regiji
in glede na mogoče pašne površine, je dokaj spremenljiva. Po intenzivnosti je v
ospredju pomurska regija z najvišjim številom čebeljih družin na 100 ha
kmetijskih in gozdnih površin ter hkrati z drugim najvišjim številom čebelarjev
na 100 prebivalcev. Med čebelarje so vključeni tudi gostujoči čebelarji, torej
tisti, ki tu čebelarijo, a imajo stalno prebivališče drugje.
Povprečna starost čebelarja je po podatkih
iz registra čebelnjakov 58 let. Po podatkih centralnega registra čebelnjakov
ima 78?% % čebelarjev manj kot 20 čebeljih družin, v povprečju čebelarijo le s
17 čebeljimi družinami. Nad 150 panjev ima le 45 čebelarjev. Podatki
kažejo, da se večina čebelarjev ukvarja s čebelami v prostem času kot
ljubiteljsko dejavnostjo, poklicnih čebelarjev je malo.
Prevladujoči način čebelarjenja je
čebelarjenje v Alberti-Žnideršič panjih (v nadaljnjem besedilu: AŽ-panji), kjer
je naseljenih kar 93?% % čebeljih družin. Opaziti je rahel, a zaznaven, trend
upadanja deleža teh panjev v korist nakladnih panjev. Tako je v zadnjih osmih
letih delež upadel za 2,7 odstotnih točk. V primerjavi s stanjem v konkurenčnih
državah to za naše pridelovalce pomeni večje stroške proizvodnje kakor pri
uporabi nakladnih LR panjev, ki se uporabljajo v drugih državah. Izbira tipa
panjev je nekoliko pogojena s starostjo čebelarja. Mlajši čebelarji se v večji
meri odločajo za nakladne panje, medtem ko starejši v večji meri čebelarijo v
AŽ panjih. Za nakladne panje se v večji meri odločajo manjša čebelarstva,
medtem ko veliki čebelarji čebelarijo v AŽ panjih.
2.6 Pridelava in poraba medu v Sloveniji
Po podatkih Statističnega urada Republike
Slovenije je bilo v Sloveniji od leta 2000 do 2012 pridelano med 1.480 in 2.470
tonami medu letno.
V zadnjih letih se je proizvodnja medu
nekoliko povečala. Potrošnja medu je v opazovanem obdobju presegla domačo
proizvodnjo in je vsa leta stabilna, znaša okrog 1 kg/na prebivalca na
leto in se v zadnjih desetih letih bistveno ne spreminja. Stopnja samooskrbe se
od leta 2006, giblje se med 70,6 % in 85,0 %. Izvoz medu se v obdobju 2000–2012
zmanjšuje, gibal se je med 32 ton medu (v 2011) in 214 ton medu (v 2000). Uvoz
medu se v obdobju 2000–2012 povečuje, in sicer iz 213 ton (v 2000) na 685 ton
medu (v 2011).
Odkupne cene vseh vrst medu v Sloveniji so
v zadnjih letih narasle. V letih med 2005 in 2008 so se gibale okoli
2 eurov/kg, medtem ko je odkupna cena v letu 2012 znaša 3,3 eure/kg.
Precej višjo ceno čebelarji dosegajo pri prodaji na tržnicah. Odkupna cena medu
na tržnicah je od leta 2000 narasla iz 4,9 eura/kg medu na malo nad 7 eurov/kg
medu. Slovenski čebelarji več kot 80 % medu prodajo neposredno na domu, vendar
je v zadnjih desetih letih opazen trend povečanja prodaje na tržnicah. V letu
2000 se je na tržnicah prodalo 38 ton medu, v letu 2011 pa že 131 ton medu.
Ocenjujemo, da je čebelarstvo oziroma
pridelava medu rentabilna le pri majhnem številu čebelarjev. Prevladujoči del
predstavljajo manjši čebelarji, ki se s čebelarstvom ukvarjajo ljubiteljsko ali
pa jim je to postranska dejavnost in svoje čebelje pridelke prodajo neposredno
na domu, kjer dosegajo višje cene. V zadnjem obdobju pa je opazen trend, da se
povečuje delež čebelarjev, ki v čebelarstvu iščejo gospodarski interes.
Slovenski čebelarji pri svojem čebelarjenju
dosegajo visoke stroške, oziroma visoko lastno ceno končnega proizvoda. Ta je
tudi posledica slabih fenoloških pogojev in s tem slabšega donosa medu po panju
v primerjavi s sosednjimi državami. Prav tako stroške čebelarske proizvodnje
dviguje čebelarjenje v tradicionalnih AŽ panjih, ki jih uporablja 93 %
čebelarjev v Sloveniji.
Na produktivnost in tako na ekonomičnost
čebelarske proizvodnje vpliva veliko dejavnikov. V glavnem jih lahko razdelimo
na:
-       
objektivne, med katere spadajo geografski, podnebni, hidrološki,
fenološki in drugi dejavniki,
-       
subjektivne, med katere spadajo uporabljena tehnologija čebelarjenja,
organizacija in tehnika čebelarjenja ter čebelarjeva sposobnost in znanje.
Vsi ti dejavniki vplivajo na uspešnost
celotne čebelarske proizvodnje. Dejstvo je, da se vse čebelje družine v čebelnjaku
ne razvijajo enako in istočasno. Prav tako se dejavniki za čebelarstvo
spreminjajo od čebelnjaka do čebelnjaka in ne nazadnje od leta do leta.
Na ekonomičnost čebelarske proizvodnje prav
tako vpliva oblika čebelarstva, ki je lahko stacionarna ali prevozna, usmerjena
v proizvodnjo medu ali matic oziroma čebeljih družin. Zaradi dejavnikov,
kakršni so podnebne spremembe, zimske izgube čebeljih družin, izgube zaradi
bolezni čebel, zastrupitev, požar, veter, poplave itd., naj bi imel sodoben
čebelar vsaj 30?% % rezervnih družin, kar neposredno vpliva na ekonomičnost
čebelarske proizvodnje in tako na ceno medu.
2.7 Vzreja čebeljih matic
Zelo pomembno nalogo pri ohranjanju
kranjske čebele imajo tudi vzrejevalci čebeljih matic. Oprašena matica je
genski material, zaradi česar se nanjo navezuje glavno selekcijsko delo,
katerega cilj je poleg ohranjanja kranjske čebele genetski napredek. Tako
vzrejevalci širijo genski material svojih čebel.
Stojišča čebeljih družin so razvrščena po
vsej Sloveniji. Več čebeljih stojišč je v dolinah, ob vznožju hribov, manj pa v
odmaknjenih krajih in gozdu. Glede na gostoto čebeljih družin na površino (6,9
čebelje družine/km²) smo Slovenci v evropskem vrhu.
V Sloveniji imamo eno registrirano
vzrejališče rodovniških matic (Rog Ponikve), kjer letno vzredimo približno 450
matic. Okvirno imamo v Sloveniji še 25 odobrenih vzrejališč čebeljih matic, ki
letno vzredijo okrog 30.000 gospodarskih matic.
Povpraševanje po maticah kranjske čebele se
vsako leto povečuje, zaradi česar se proizvodnja matic v zadnjih letih pri nas
povečuje, kar nakazuje tudi število vpisanih čebeljih matic v Izvorno
rodovniško knjigo.
S povečevanjem vzreje matic se pojavlja
vprašanje preverjanja njihovega porekla. Vzrejene matice lahko poleg odobrenih
matičarjev izhajajo tudi iz drugih družin, zaradi česar je nujno vpeljati
metodo preverjanja porekla vzrejenih matic po maternalni liniji na trgu.
2.8 Organiziranost čebelarstva danes
Od 1. junija 2005 pod okriljem Čebelarske
zveze Slovenije deluje Čebelarska svetovalna služba (ČSS). Strokovno delo v
čebelarstvu dopolnjujejo sodelavci Čebelarske zveze Slovenije kot priznane
rejske organizacije in sodelavci Kmetijskega inštituta Slovenije kot druge
priznane organizacije v čebelarstvu v skladu z Zakonom o živinoreji in drugimi
predpisi za to področje. Javna specialistična veterinarska služba za
zdravstveno varstvo čebel deluje v Sloveniji že več kot 30 let, od leta
2002 je organizirana na Nacionalnem veterinarskem inštitutu Veterinarske
fakultete Univerze v Ljubljani. V strokovno in raziskovalno delo se stalno
vključujejo tudi raziskovalci in učitelji drugih raziskovalnih in
izobraževalnih ustanov v Sloveniji.
Javni svetovalni službi v čebelarstvu je za
obdobje 2008–2014 podeljena koncesija za opravljanje svetovanja na področju
čebelarstva. Tako ima javno svetovalna služba v čebelarstvu za svetovanje
zaposlenih šest specialistov, ki so razpršeni na šestih območjih po Sloveniji.
Služba uresničuje dolgoročne in kratkoročne cilje programa. Vanjo so vključeni
terenski svetovalci, ki brezplačno pomagajo čebelarjem pri izvajanju splošnih
preprečevalnih ukrepov in pregledovanju čebeljih družin, pri ocenjevanju
pravilnosti razvoja družin v različnih okoliščinah reje ter ugotavljanju morebitnih
sprememb v vedenju čebel in sprememb na zalegi, pri pripravi čebel na prevoz
ter izkoriščanju paše in izvajanju internega preverjanja. Za povečevanje
števila mlajših čebelarjev delujejo na osnovnih in srednjih šolah čebelarski
krožki, ki jih vodijo čebelarji in učitelji. Trenutno so krožki aktivni na treh
srednjih šolah: Biotehniška šola Rakičan, ŠC Šentjur, Lesarska šola Maribor.
Tudi za usposabljanje čebelarjev je poskrbljeno, saj se po programu izvajajo
posebna usposabljanja, na katerih predavatelji posredujejo čebelarjem znanje,
ki se nanaša na posamezne teme iz tehnologije in ekonomike čebelarjenja ter
varne hrane. Služba stremi k ozaveščanju in obveščanju splošne javnosti in
potrošnikov o pomenu in vlogi čebelarstva in čebel, zato vsako leto izda precej
izobraževalnega in promocijskega gradiva, organizira različne medene dneve in
izobraževalne akcije, objavlja članke, sodeluje v radijskih in televizijskih
oddajah ter opravlja še druge dejavnosti.
2.9 Druge oblike strokovnega,
izobraževalnega in raziskovalnega dela v čebelarstvu
Poleg namensko postavljenih služb, ki
opravljajo naloge na podlagi zakonodaje, vezane na čebelarsko področje,
delujejo v čebelarstvu še skupine in posamezniki v drugih raziskovalnih in
izobraževalnih ustanovah. Del tega delovanja poteka v sodelovanju z omenjenimi
službami v čebelarstvu, del pa na podlagi izvajanja pedagoških in raziskovalnih
programov in projektov. Biotehniška fakulteta Univerze v Ljubljani vključuje
čebelarske vsebine v raziskovalne programe, aplikativne in ciljne raziskovalne
projekte. Raziskovalno delo iz čebelarstva je zastopano še na drugih
raziskovalnih ustanovah, od katerih je po obsegu v ospredju Nacionalni inštitut
za biologijo. Izobraževanje iz čebelarstva je uvedeno od osnovnošolske do
univerzitetne ravni. Tako se na Biotehniški fakulteti Univerze v Ljubljani
izvaja izbirni predmet čebelarstva, posamezne vsebine, ki se navezujejo na
biologijo čebele, čebelarsko tehnologijo in čebelje pridelke, pa so vključene
še v druge predmete različnih študijskih programov fakultete. Čebelarsko
izobraževanje je vključeno tudi na Univerzi v Mariboru v sodelovanju s
strokovnjakom Kmetijskega inštituta Slovenije. Izbirni predmet čebelarstva je
prav tako zastopan v srednješolskih in osnovnošolskih programih. Na osnovnih
šolah je zelo razširjena zunajšolska dejavnost čebelarskih krožkov v
sodelovanju s Čebelarsko zvezo Slovenije. Poklicno izobraževanje je
organizirano s pomočjo Čebelarske zveze Slovenije za osnovno poklicno
kvalifikacijo, preverjanje veščin za pridobitev poklica čebelarski mojster pa
vodi Obrtna zbornica Slovenije.
3 VIZIJA IN CILJI TE RESOLUCIJE
3.1 Splošno
Ta Resolucija obsega področje tehnologije
čebelarjenja in trženja čebeljih proizvodov, zdravstvenega varstva čebel,
vzreje čebeljih matic, čebeljih paš in izobraževanje čebelarjev.
V Sloveniji nam naravne danosti, pravilna
tehnologija čebelarjenja, čebelarjevo upoštevanje higienskih razmer pri točenju
in polnjenju omogočajo pridelavo kakovostnega in varnega medu, zato se lahko
čebelarji v Sloveniji, da opozorimo na svoj kakovosten pridelek, vključimo v
eno izmed kakovostnih shem.
V Sloveniji poznamo tri zaščite
geografskega poimenovanja, ki se nanašajo na med, to so zaščitena geografska
označba, katero nosi Slovenski med, ter zaščiteno geografsko poreklo, katero
nosita Kraški med in Kočevski gozdni med, poznamo pa tudi med iz ekološke
pridelave. Vse sheme na področju medu so zaščitene tudi na EU nivoju.
Vključevanje v kakovostne sheme je za
čebelarje dobra naložba v prihodnost. Čebelarji vključeni v kakovostne sheme
svojim potrošnikom s svojimi pridelki zagotavljajo višjo kakovost in znano
poreklo s tem postanejo tudi konkurenčnejši in se lažje obdržijo na tržišču.
Med vključen v sheme kakovosti pa je podvržen tudi dodatni kontroli,
zagotovljena je sledljivost medu tako rekoč od cveta do kozarca medu, prav tako
je poznan izvor medu, kar daje samemu izdelku tudi nepogrešljiv pečat
pristnosti in seveda posledično skrbi potrošnika za okolje v katerem živi, saj
so čebele poleg pridobivanja čebeljih pridelkov nepogrešljive pri opraševanju
ostalih kulturnih rastlin in za ohranjanje biodiverzitete naše države.
Sistem prehranjevanja se je močno spremenil
in vse več je poudarka na živilih, ki so zdrava, naravna brez dodanih
konzervansov, aditivov, barvil in ostalih substanc, ki podaljšujejo rok uporabe
hrani ter da so poznanega izvora. Med iz kakovostnih shem zagotavlja vse to.
Zaradi zgoraj nanizanih dejstev je potrebno čebelarje še bolj motivirati k
vključevanju v sheme kakovosti.
Visoka lastna cena končnih proizvodov iz
čebelarstva je posledica slabih fenoloških okoliščin in s tem manjšega donosa
medu po panju glede na sosednje države. Zato je čebelarstvo ekonomsko manj
dobičkonosna panoga. Da bomo v prihodnje lahko obdržali število čebeljih družin
ali jih povečali, je nujno, da je čebelar za čebelarjenje motiviran, pri čemer
je čedalje pomembnejši tudi ekonomski interes. V Sloveniji je glavnina
čebelarjev ljubiteljskih, v zadnjem obdobju pa je opaziti, da se njihov delež
zmanjšuje, povečuje pa se delež tistih, ki v čebelarstvu iščejo gospodarski
interes.
Premalo čebelarjev je vključenih v sheme
višje kakovosti. Čebelarji se premalo zavedajo pomena sodelovanja v njih,
zaradi česar ne dosegajo dodane vrednosti svojih izdelkov. Ker potrošniki
dajejo vse večji pomen proizvodom znanega izvora in višje kakovosti, je
bistvenega pomena seznaniti čebelarje z možnostjo vključevanja v kakovostne
sheme za med. Poleg tega je Slovenija območje, na katerem se zaradi različne
rastlinske pestrosti lahko pridobiva vrstni med, ki je bolj cenjen in dosega na
trgu tudi višjo ceno. Zato je potrebno še naprej seznanjati čebelarje o
možnostih vključevanja in pogojih izrabe kakovostnih shem v Sloveniji.
Čebelarji na trgu nastopajo posamično, med
njimi je premalo povezovanja, ki bi jim omogočilo zagotavljanje večjih količin
za prodajo večjim odkupovalcem. Na ta način bi znižali stroške za promocijo in
za prodajne aktivnosti, s čimer bi povečali ekonomičnost malih čebelarjev
Poleg čebelarjenja le malo čebelarjev
izkorišča možnost predelave čebeljih proizvodov in čebelarskega turizma. V kmetijstvu
je znano, da je osnovna kmetijska dejavnost mnogokrat premalo za zadovoljiv
prihodek. Tudi pri čebelarjenju lahko k boljšemu ekonomskemu stanju pripomorejo
dodatne dejavnosti, kot je predelava čebeljih izdelkov ali možnost čebelarskega
turizma. Čebelarji pa navedeno premalo izkoriščajo, zaradi česar je treba tej
tematiki pri njihovem izobraževanju dati večji poudarek in jim pomagati, da bi
znali bolj izkoristiti dane možnosti. Tudi veljavna zakonodaja ni naklonjena
čebelarjem, saj ne omogoča registracije številnih dopolnilnih dejavnosti iz
čebelarstva.
Čebelarjem je treba ponuditi izobraževanje
o tehnologiji za pridobivanje čim kakovostnejših in varnejših čebeljih pridelkov
ter o ustreznih higiensko-tehničnih pogojih za delo, jim ponuditi pomoč pri
izvajanju notranjega nadzora po načelih HACCP (Hazard Analysis Critical Control
Point) sistema, jih podrobneje seznaniti z aktualno čebelarsko zakonodajo, jih
naučiti izkoriščanja različnih čebeljih paš, pridobivanja različnih vrst medu
ter pravilnega prepoznavanja in označevanja posameznih vrst medu. Treba je tudi
omogočiti izvajanje internega preverjanja medu zaradi spremljanja kakovosti in
varnosti medu, pridelanega v Sloveniji.
Slovensko čebelarstvo ima pri razvoju
lastnega trženja velike možnosti, ki bi jih zaradi edinstvenosti, zgodovinske
pomembnosti in sedanjega razvoja lahko uporabili za dosego številnih
zastavljenih ciljev. Trženje je dejavnost, ki za svoj uspeh potrebuje
sodelovanje na vseh ravneh in podravneh, saj le tako lahko uresničimo
zastavljeni cilj: doseči prepoznavnost slovenskega čebelarstva doma in na
tujem. Pomena trženja se morajo zavedati tudi čebelarji, zato je nujno izobraževanje
na področju trženja čebeljih proizvodov in izdelkov ter da poznavanja potrebne
zakonodaje o prodaji čebeljih pridelkov in izdelkov iz njih, možnosti
vključevanja v sisteme višje kakovosti, možnosti razširitve ponudbe s
čebelarskim turizmom… S specialističnim svetovanjem, nasveti terenskih
svetovalcev in usposabljanjem je treba pomagati čebelarjem do boljše
ekonomičnosti in donosnosti čebelarske pridelave in predelave, da bodo lahko
uspešno konkurirali na trgu. Prav tako je treba nadaljevati promocijske akcije,
s pomenom čebelarstva, čebeljih pridelkov in izdelkov pa seznanjati širšo
javnost.
Za uspešno zdravstveno varstvo čebeljih
družin je treba čebelarjem zagotavljati ustrezno preskrbo z zdravili, nuditi
navodila in strokovno pomoč ob zdravljenju čebel ter spremljati učinke
zdravljenja in sledljivost zdravil ter ugotavljati morebitne ostanke zdravil v
čebeljih pridelkih in njihov vpliv na razvoj čebel in čebelje družine. Za
preprečevanje pojavljanja in širjenja bolezni je izrednega pomena stalen nadzor
nad zdravstvenim stanjem na terenu, kar lahko zagotavljamo le z rednimi
sistematičnimi veterinarskimi kliničnimi pregledi čebeljih družin in z
laboratorijskimi preiskavami odvzetih vzorcev.
V preteklih letih je bila med ugotovljenimi
kliničnimi oblikami bolezni čebelje družine in kot vzrok za odmiranje čebeljih
družin najpogostejša varoza. Za zatiranje varoze je na voljo manjše število
posameznih zdravil, med njimi tista, ki so primerna za zdravljenje v ekološkem
čebelarstvu in katerih uporaba je zahtevnejša. Zato sta nujni izvajanje
raziskav s področja ugotavljana učinkovitosti zdravil in stalno izobraževanje
čebelarjev o zatiranju varoze.
Med boleznimi, ki povzročajo izgube
čebeljih družin, je v Sloveniji na drugem mestu huda gniloba čebelje zalege.
Zatiranje te bolezni je predpisano s Pravilnikom o ukrepih za ugotavljanje,
zatiranje, obveščanje in preprečevanje hude gnilobe čebelje zalege (Pestis
apium) (Uradni list RS, št. 119/06 in 38/07). Čebelar je kot imetnik
živali odgovoren za zdravje svojih čebel, zato mora biti sposoben prepoznavanja
tistih sprememb pri njih, ki bi lahko vzbudile sum pojava bolezni. Prav tako
mora poznati predpise o prijavljanju bolezni in ukrepanju, kadar opazi te
spremembe. Po izkušnjah veterinarjev Veterinarske fakultete v Ljubljani,
Nacionalnega veterinarskega inštituta, pa čebelarji pogosto slabo poznajo znake
bolezni pri svojih čebelah, zato največkrat odkrijemo bolezen ob sistematičnih
pregledih in obveznih pregledih na območjih žarišč hude gnilobe. Po določilih
pravilnika traja sanacija območja z ugotovljeno hudo gnilobo najmanj 30 dni.
Zaradi nesodelovanja posameznih čebelarjev, slabih vremenskih razmer in
širjenja območja zapore zaradi odkrivanja novih primerov okužb pa se ta čas
podaljšuje, kar onemogoča promet s čebelami na zaprtem območju.
Za ugotavljanje vzroka slabega razvoja ali
celo odmiranja čebeljih družin je treba zagotavljati ustrezno diagnostiko vseh
čebeljih bolezni. Z razvojem molekularnih in drugih novejših diagnostičnih
metod so se glede zdravstvenega varstva čebel zelo povečale možnosti odkrivanja
in razlikovanja povzročiteljev bolezni, kakršni so virusi, Nosema spp.
in drugi. V Sloveniji smo potrdili prisotnost povzročitelja Nosema cerana,
ki je tujerodna vrsta povzročitelja nosemavosti in se je k nam razširila iz
Azije, ni pa še raziskano, koliko ta bolezen prispeva k odmiranju čebeljih
družin. Za zdravljenje nosemavosti ni na voljo zdravil, zato je pomembno
preprečevanje bolezni z ustrezno diagnostiko, higieno in tehnologijo.
Ugotovljeno je, da so virusne bolezni čebel
v povezavi z varozo eden od mogočih vzrokov za odmiranje čebeljih družin. V
Sloveniji smo do zdaj v vzorcih čebel potrdili prisotnost petih virusov, in
sicer virusa akutne paralize (ABPV), virusa črnih matičnikov (BQCV), virusa
kronične paralize (CBPV), virusa deformiranih kril (DWV) in virusa mešičkaste
zalege (SBV). Virusi so bili potrjeni v visokem odstotku vzorcev, pogosto celo
dva ali trije virusi hkrati. Potrebne so nadaljnje raziskave, ki bi pojasnile
dogajanja v čebelji družini zaradi okužb z virusi.
Pri zatiranju bolezni v čebelji družini je
zelo pomembna tehnologija dela v čebelnjaku in način oskrbe čebel. Če čebelar
po ugotovitvi bolezni sanacije ne opravi pravilno, se bolezen lahko pojavi že v
naslednji sezoni ali celo v istem letu. Huda gniloba čebelje zalege,
nosemavost, poapnela zalega in druge pogojne bolezni so v tesni povezavi s
slabo higieno v čebelarstvu in neustrezno tehnologijo sodobnega čebelarstva.
Čebelarji se ne zavedajo pomena lastne
vzreje matic za ohranitev lokalnih različkov kranjske čebele in primanjkuje jim
znanja o vzreji matic za lastne potrebe. Prav tako si čebelarji ne delajo
zapiskov, na podlagi katerih bi sistematično in kakovostno izvajali osnovno
odbiro v svojem čebelarstvu. V zadnjem obdobju se je pokazalo, da so pri
jemanju vzrejnega materiala in pri vzreji narejene napake, zaradi česar je nastala
potreba po preverjanju vzrejenih matic. Za preverjanje je treba vpeljati
molekularno metodo, ki bo nam ponudila podatke o poreklu vzrejene matice.
V zadnjih desetletjih so se močno
poslabšale pašne razmere na kmetijskih zemljiščih in večinoma niso več v
podporo razvoju čebel, kot je bilo to mogoče v preteklosti. Problem ustrezne
preskrbe čebelje družine z nektarjem in cvetnim prahom nastopi predvsem v
poznopoletnem obdobju, ko čebele pospešeno pripravljamo na naslednjo čebelarsko
sezono, pašni viri v naravi pa so okrnjeni.
Dosedanja strategija nege gozdov je bolj
podpirala obstoj medovitih rastlin, kljub temu pa je mogoče vlogo gozdov kot
čebeljih pašnih virov jasneje opredeliti in še povečati izrabo teh virov
medenja. Državna strategija gospodarjenja z gozdovi vsaj glede rastlinske
sestave ustreza potrebam čebelarstva. Posebna skrb za žlahtne listavce, ki so
večinoma dobra medonosna drevesa, je ugodna, po drugi strani pa lahko ob
morebitnem pretiranem izkoriščanju prizadene tudi pašne vire čebel. Večja
težava kakor sama drevesna sestava je lahko skupno izkoriščanje gozda, še
zlasti ob večjem pritisku čebelarjev v gozdni prostor ob izdatnem medenju. Tu
je pomembno sodelovanje pri pripravi pašnih katastrov in pašnih redov za prevoz
čebel na gozdno pašo. Med vrstami, ki predstavljajo glavno pašo za čebele v
Sloveniji, so divja češnja, javorji, robinija, pravi kostanj, lipa in lipovec,
smreka in jelka. Vse vrste zahtevajo posebno skrb v negi gozdov s svojo
specifičnostjo. Robinija je sicer tujerodna vrsta in se sama širi predvsem na
zapuščena kmetijska zemljišča. V starejših gozdnih sestojih se ne pojavlja več,
ko se uveljavijo domače višje rastoče vrste, še zlasti na območjih, ugodnih za
bukove gozdove. Kot kaže, smo robinijo nekako prisilno posvojili; čeprav je
zunaj njenega območja zaraščanja verjetno ne bomo širili, lahko na takih
območjih poskrbimo za ugodno rast in medenje. Večjo skrb moramo posvetiti predvsem
pravemu kostanju, ki je vedno dajal redno zgodnjepoletno pašo, poleg tega se
obeta povečano povpraševanje po kostanjevem medu. Po drugi strani je nega
kostanjevih sestojev otežena zaradi kostanjevega raka. Nekatere prakse
izkoriščanja mladih sestojev kažejo na mogoče obnavljanje samih kostanjevih
sestojev.
Mokrišča so pomembna rastišča medonosnih
rastlin za pašo v poletnem obdobju. Velik del smo jih izgubili z melioracijo
zemljišč in regulacijo vodotokov, preostanek pa je precej prerasel z
invazivnimi tujerodnimi rastlinami. Podobno je na poplavnih območjih. Nekaj
tujerodnih invazivnih rastlin (orjaška in kanadska zlata rozga, japonski
dresnik, žlezasta nedotika) je sicer izredno dobrih medonosnic, kar pa ne
opravičuje njihovega morebitnega namernega širjenja na območja z avtohtonim
rastlinstvom. Na neinvadiranih območjih imajo praviloma čebele enakomerneje
razporejeno pašo čez celotno poletje in zgodnjo jesen namesto krajšega
intenzivnega medenja tujerodnih rastlin.
V potrjenem rejskem programu je določena
meja 2 % čebel v panju, ki imajo lahko drugačne morfološke značilnosti, kot so
predpisane za kranjsko čebelo. Na podlagi predhodno opravljene analize je bilo
ugotovljeno, da je v Sloveniji 5,6 % čebel z rumenimi in oranžnimi obročki na
zadku. Potrebno je sistematično ukrepanje, da se problematika zajezi in začne
reševati ter da se zmanjša delež teh čebel v populaciji kranjske čebele v
Sloveniji.
V Sloveniji ni opredeljene enotne
metodologije določanja odstotka križancev v panju, po kateri bi čebelarji in
terenski svetovalci prišli do primerljivih podatkov o stanju čebel pri
posameznem čebelarju ali na posameznem območju. Podatki o odstotku križancev na
posamezni lokaciji ali območju iz različnih virov med sabo niso primerljivi.
Čebelarji niso dovolj pozorni na barvo
obročkov na čebeljem zadku pri delu s čebelami, ne prepoznavajo značilnih
morfoloških značilnosti, ki kranjsko čebelo ločijo od drugih ras, ne zapisujejo
si opažanj iz čebelje družine in zato težko poskrbijo za kakovostno osnovno
odbiro, premalo se zavedajo pomena ohranitve kranjske sivke.
Terenske svetovalce in slovenske čebelarje
je zato treba usposobiti, da bodo pri vseh opravilih s čebelami pozorni na
barvo obročkov na zadku čebel. Te lastnosti je treba primerjati z lastnostmi
pri italijanski čebeli (Apis mellifera ligustica) in čebeli buckfast.
Ta resolucija je temeljni programski
dokument za čebelarstvo v Republiki Sloveniji, ki opredeljuje prednostne usmeritve,
pomembne za ohranitev avtohtone populacije kranjske čebele, njene pestrosti ter
enakomerne in zadostne poseljenosti s čebeljimi družinami.
Dogovorjene usmeritve v resoluciji naj bi
prispevale k ohranitvi zadostnega števila družin avtohtone kranjske čebele po
celotni Sloveniji. Usmeritve upoštevajo socialni in ekonomski vidik čebelarjev,
poleg tega pa potrebo kmetijstva po zadostnem opraševanju gospodarsko pomembnih
rastlin.
Strateška cilja te resolucije sta
naslednja:
-       
ohranitev avtohtone populacije kranjske čebele in njene pestrosti,
-       
ohranitev enakomerne in zadostne poseljenosti s čebeljimi družinami po
vsej Sloveniji.
3.2 Ohranitev avtohtone populacije
kranjske čebele in njene pestrosti
Ogroženost kranjske čebele v Sloveniji ima
splošne značilnosti ogroženosti medonosne čebele v deželah s sodobnim načinom
kmetovanja in čebelarjenja, pa tudi dodatne posebne vzroke. Ti so vezani na
podvrsto Apis mellifera carnica, ki je v svetu uveljavljena kot kranjska
čebela. Ohranjanje populacije kranjske čebele na izvornem območju zagotavlja
najboljšo možnost ohranitve večjega dela genskega sklada, s tem pa tudi
morebitno nadaljnje širše izkoriščanje za komercialno gojitev medonosne čebele
zunaj avtohtonega območja. Zato je za ohranitev populacije kranjske čebele v
Sloveniji in za vzpostavitev dolgoročnih pogojev, ki jo bodo varovali pred
pritiski sosednjih podvrst potrebno opredeliti metodologijo za enotno določanje
odstotka križancev v panju za izvajanje osnovne odbire in monitoringa nad
stanjem čebel v Sloveniji, usposobiti čebelarje za razločevanje kranjske čebele
od križancev in dvig njihove zavesti o pomenu ohranjanja kranjske čebele za
Slovenijo, določiti molekularne parametre kranjske čebele, spodbuditi lastno
vzrejo matic, nadzirati vzrejo čebeljih matic v njihovih vzrejališčih in uvesti
nadzor nad genskim pretokom.
3.3 Ohranitev enakomerne in zadostne
poseljenosti s čebeljimi družinami po vsej Sloveniji
V Sloveniji je na podlagi opazovanj
ocenjeno, da potrebujemo za dobro oprašitev gospodarskih in drugih rastlin
najmanj 150.000 čebeljih družin. Poleg zimskih upadov in bolezni (predvsem
varoze) na poseljenost čebeljih družin vplivajo še drugi dejavniki. Zato je za
vzpostavitev pogojev za dolgoročno čebelarjenje nujno preprečevanje pomorov
čebel zaradi fitofarmacevtskih sredstev v kmetijski pridelavi, zagotavljanje
kakovostnih paš za čebele, zagotavljanje najboljšega mogočega izkoriščenja
čebeljih paš, zmanjševanje izgub čebeljih družin zaradi bolezni in škodljivcev,
zagotavljanje trajnega zdravstvenega varstva in nadzora stanja čebeljih družin,
spodbujanje k čebelarjenju, zboljšanje ekonomičnosti čebelarjenja ter
dolgoročno načrtovanje kmetijsko okoljskih ukrepov, ki spodbujajo poseljenost s
čebeljimi družinami in hkrati omogočajo dovoljšnjo pridelavo hrane.
4 URESNIČITEV TE RESOLUCIJE
Z vsebino te resolucije želimo dati okvir
odločanju o politiki, ki se navezuje na ohranjanje kranjske čebele v Sloveniji.
Ta resolucija vsebuje presojo problemov in cilje za vodenje politike v
čebelarstvu. Navezuje se na trajnostno kmetijstvo ob širokem razumevanju vloge
in pomena kranjske čebele za Slovenijo. Njen glavni namen je celovito
opredeliti prednostna razvojna vprašanja in politiki ponuditi izhodišča za
dodatne ukrepe ohranitve kranjske čebele.
Prav tako se ta resolucija lahko uporabi
pri pripravi vseh nadaljnjih dokumentov o zaščiti kranjske čebele in čebelarstva.
Hkrati je lahko temelj za izhodišča stališč Slovenije pri sprejemanju politike
in predpisov skupne kmetijske politike, ki se navezuje na ohranjanje avtohtonih
pasem in drugih čebelarstvu sorodnih področij. Predstavniki Slovenije bodo v
ustanovah Evropske unije poskušali vnesti v spremembe razumevanje posebnosti
slovenskega čebelarstva in vlogo države, opredeljeno v tem dokumentu.
Vsebinsko bo ta resolucija podlaga za
pripravo različnih razvojnih in izvedbenih dokumentov politike, ki se
navezujejo na opisane naloge prednostnih programskih področij, opredeljenih v
tej resoluciji.
Št. 801-12/13-8/13
Ljubljana, dne 6. marca 2014
EPA 1681-VI
Državni zbor Republike Slovenije
Renata Brunskole l.r.
Podpredsednica
____________________________
¹    Čebelarji jo imenujemo tudi kranjska
sivka zaradi značilne odlakanosti.
²    V
zakonodaji je uporabljen izraz pasma, ker se navezuje na Zakon o živinoreji. V
čebelarski stroki je priporočen izraz rasa, če gre za gojene čebele, pa tudi
podvrsta, ko želimo poudariti naravno oblikovane različke, bolj ali manj
geografsko ločene, znotraj naravne razširjenosti vrste medonosna čebela.