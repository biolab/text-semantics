1. SPLOŠNE DOLOČBE
1. člen
(vsebina sklepa)
Ta sklep podrobneje določa merila za izpolnitev pogojev in
dokumentacijo za dokazovanje izpolnjevanja pogojev iz prvega odstavka 7. člena
Zakona o hipotekarni in komunalni obveznici (Uradni list RS, št. 123/21; v
nadaljevanju ZHKO-2), ki jo mora izdajatelj predložiti zahtevi za pridobitev
dovoljenja za program hipotekarnih oziroma komunalnih obveznic (v nadaljevanju
zahteva za pridobitev dovoljenja).
2. člen
(uporaba pojmov)
Pojmi, uporabljeni v tem sklepu, imajo enak pomen kot v
določbah ZHKO-2.
2. DOKUMENTACIJA ZA DOKAZOVANJE IZPOLNJEVANJA POGOJEV
3. člen
(program poslovanja za izdajanje hipotekarnih oziroma
komunalnih obveznic)
Zahtevi za pridobitev dovoljenja izdajatelj priloži program
poslovanja, ki ureja izdajanje hipotekarnih oziroma komunalnih obveznic, iz
katerega morajo biti razvidne najmanj naslednje informacije:
-       
vse vrste poslov v zvezi s primernim kritnim premoženjem in izdanimi
hipotekarnimi oziroma komunalnimi obveznicami v okviru tega programa, vključno
z morebitno uporabo skupnega financiranja iz 26. člena ZHKO-2;
-       
načrtovan obseg posamezne izdaje oziroma morebitnih več izdaj v okviru
tega programa;
-       
načrtovana pogostost izdajanja hipotekarnih oziroma komunalnih obveznic
v okviru tega programa;
-       
dejavniki za morebitno podaljšanje načrtovane zapadlosti hipotekarnih
oziroma komunalnih obveznic.
4. člen
(dokumentacija v zvezi s politikami, postopki in
metodologijami glede kreditiranja)
Zahtevi za pridobitev dovoljenja izdajatelj priloži
dokumentacijo, iz katere je razvidno, da ima:
-       
vzpostavljene ustrezne politike, postopke in metodologije za odobritev,
spremembo, obnovitev in refinanciranje hipotekarnih kreditov oziroma kreditov z
obveznostjo osebe javnega prava, ki so vključeni v kritno premoženje za izdajo
hipotekarnih oziroma komunalnih obveznic v okviru posameznega programa;
-       
vzpostavljene ustrezne postopke za nadomeščanje neustreznih hipotekarnih
kreditov oziroma kreditov z obveznostjo osebe javnega prava v skladu z 22.
členom ZHKO-2;
-       
politike kreditiranja, skladne z določbami iz 16. do 18. člena ZHKO-2 v
primeru hipotekarnih obveznic oziroma z določbami 19. člena ZHKO-2 v primeru
komunalnih obveznic.
5. člen
(dokumentacija glede razpolaganja z ustreznimi kadri)
(1) Zahtevi za pridobitev dovoljenja izdajatelj priloži
dokumentacijo, iz katere je razvidno izpolnjevanje pogojev glede razpolaganja z
ustreznimi kadri, kar vključuje naslednjo dokumentacijo:
1.     
organigram, iz katerega je razvidna organizacijska umeščenost oddelkov,
ki so ključni za izvajanje poslov v zvezi z izdajanjem hipotekarnih oziroma
komunalnih obveznic in upravljanjem programa hipotekarnih oziroma komunalnih
obveznic;
2.     
dokumentacijo, iz katere je razvidno število zaposlenih na vodstveni in
operativni ravni, ki bodo izvajali posle v zvezi z izdajanjem hipotekarnih
oziroma komunalnih obveznic in upravljanjem programa hipotekarnih oziroma
komunalnih obveznic, njihova izobrazbena struktura ter kvalifikacije in znanje
v zvezi z izdajanjem hipotekarnih oziroma komunalnih obveznic ter upravljanjem
programa teh obveznic;
3.     
pravilnike, navodila ali druge interne akte izdajatelja, ki
opredeljujejo izvajanje delovnih postopkov v zvezi z izdajanjem hipotekarnih
oziroma komunalnih obveznic in upravljanjem programa hipotekarnih oziroma
komunalnih obveznic, vključno s sistemom sprejemanja odločitev in odgovornosti
posameznikov, ki sprejemajo odločitve v okviru teh postopkov;
4.     
dokumentacijo, iz katere je razvidno nadomeščanje ključnih zaposlenih,
ki bodo opravljali naloge v zvezi z izdajanjem hipotekarnih oziroma komunalnih
obveznic in upravljanjem programa hipotekarnih oziroma komunalnih obveznic.
(2) V primeru podelitve prokure mora izdajatelj k zahtevi za
pridobitev dovoljenja priložiti tudi podatke o prokuristih ter dokazila o
kvalifikacijah in znanju, potrebnih za opravljanje funkcije zastopanja
izdajatelja v poslih v zvezi z izdajanjem hipotekarnih oziroma komunalnih
obveznic.
6. člen
(dokumentacija glede pravil vodenja kritnega registra in
dokumentacija glede imenovanega skrbnika kritnega premoženja)
(1) Zahtevi za pridobitev dovoljenja izdajatelj priloži
pravila vodenja kritnega registra in podpornih analitičnih evidenc, ki
določajo:
-       
vsebino in obliko kritnega registra;
-       
pooblastila za dostop do kritnega registra in podpornih analitičnih
evidenc pri izdajatelju;
-       
zaščito pred nepooblaščenimi dostopi v kritni register, kot tudi pred
morebitnimi poškodbami oziroma uničenjem kritnega registra zaradi zunanjih
vplivov;
-       
način zagotavljanja trajnosti vpisov in sledljivost sprememb vpisov v
kritnem registru;
-       
opremljenost vpisov (datum in ura, podpis pooblaščene osebe iz druge
alineje tega odstavka in skrbnika kritnega premoženja iz drugega odstavka tega
člena);
-       
način obveščanja uprave v primeru motenj delovanja kritnega registra.
(2) Zahtevi za pridobitev dovoljenja izdajatelj priloži sklep
o imenovanju skrbnika kritnega premoženja in njegovega namestnika oziroma sklep
o imenovanju skrbnika kritnega premoženja in njegovega namestnika pod odložnim
pogojem pridobitve dovoljenja Banke Slovenije, če je postopek izdaje dovoljenja
skrbniku kritnega premoženja in njegovemu namestniku še v teku.
7. člen
(izjava skrbnika kritnega premoženja glede pokritosti
nameravane izdaje v okviru programa hipotekarnih oziroma komunalnih obveznic z
ustreznim kritnim premoženjem)
Zahtevi za pridobitev dovoljenja izdajatelj priloži pisno
izjavo skrbnika kritnega premoženja iz četrtega odstavka 34. člena ZHKO-2, s
katero potrjuje, da je nameravana izdaja v okviru programa hipotekarnih oziroma
komunalnih obveznic pokrita z ustreznim kritnim premoženjem v skladu z
določbami ZHKO-2.
8. člen
(dokumentacija o zagotavljanju ločenega poslovanja)
(1) Zahtevi za pridobitev dovoljenja izdajatelj priloži
dokumentacijo, iz katere je razvidno, da je zagotovil ločeno poslovanje, in
sicer tako, da je v vsakem trenutku omogočen vpogled v del poslovanja, ki se
nanaša na izdajanje hipotekarnih oziroma komunalnih obveznic ter upravljanje
kritnega premoženja. To vključuje najmanj vzpostavitev analitičnih evidenc in
baz podatkov, na podlagi katerih je omogočeno pregledovanje poslov v zvezi s
hipotekarnimi oziroma komunalnimi obveznicami ter v zvezi s kritnim
premoženjem, in sicer ločeno za vsak program hipotekarnih oziroma komunalnih
obveznic ter, v primeru več izdaj znotraj posameznega programa, za vsako
posamezno izdajo v okviru vsakega posameznega programa.
(2) Iz priložene dokumentacije mora biti razvidno, da so
poslovne knjige, evidence in druga dokumentacija, povezane z dajanjem
hipotekarnih kreditov oziroma kreditov z obveznostjo osebe javnega prava,
sklepanjem pogodb o izvedenih finančnih instrumentih (vključno z vsemi
prejetimi zavarovanji v zvezi s pozicijami), sredstvi, namenjenimi
izpolnjevanju zahteve glede likvidnostne rezerve, ter drugimi kritnimi
sredstvi, ločene med seboj in od poslovnih knjig, dokumentacije in evidenc
izdajatelja, ki so povezane s preostalim poslovanjem izdajatelja.
9. člen
(dokumentacija o pravilih glede metodologije in postopka
vrednotenja nepremičnin)
Izdajatelj, ki namerava izdati program hipotekarnih obveznic,
zahtevi za pridobitev dovoljenja priloži:
-       
pravila, ki jih je sprejel glede metodologije in postopka vrednotenja
nepremičnin, v katerih podrobneje opredeli metodologijo ocenjevanja hipotekarne
kreditne vrednosti oziroma tržne vrednosti nepremičnin v skladu z zahtevami iz
18. člena ZHKO-2;
-       
dokazilo o sklenitvi pogodbe o zaposlitvi za nedoločen in poln delovni
čas vsaj enega cenilca oziroma o sklenitvi podjemne pogodbe s cenilcem iz
četrtega odstavka 18. člena ZHKO-2.
3. KONČNA DOLOČBA
10. člen
(začetek veljavnosti)
Ta sklep začne veljati 8. julija 2022.
Ljubljana, dne 25. januarja
2022
Boštjan Vasle
predsednik
Sveta Banke Slovenije