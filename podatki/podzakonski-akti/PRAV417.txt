I. SPLOŠNE DOLOČBE
1. člen
Ta pravilnik v skladu z Direktivo Sveta
93/103/ES z dne 23. novembra 1993 o minimalnih varnostnih in zdravstvenih
zahtevah pri delu na ribiških ladjah (UL L št. 307 z dne 13. 12. 1993, str. 1)
določa ukrepe za zagotavljanje varnosti in zdravja delavcev pri delu na
ribiških ladjah, ki se nanašajo na: 
-      
nove ribiške ladje, 
-      
obstoječe ladje, 
-      
popravila, obnovitve in spremembe na ladjah, 
-      
opremo in vzdrževanje le-te, 
-      
obveščanje delavcev, 
-      
usposabljanje delavcev in preverjanje njihovega znanja, 
-      
posvetovanje z delavci in 
-      
prilagoditev obstoječih in uporabo novih ukrepov in standardov.
2. člen
V tem pravilniku imajo uporabljeni pojmi
naslednji pomen:
a)  Ribiška ladja je vsaka ladja, ki plove pod slovensko zastavo ali je
pri pristojnem organu registrirana za opravljanje ribolova ali ribolova in
predelavo rib ali drugih morskih organizmov;
b)  Nova ribiška ladja je vsaka ribiška ladja, katere dolžina med
navpičnicama od premca do krme ladje znaša najmanj 15 m in:
-  katere pogodba za gradnjo
ali njeno večjo preureditev je bila podpisana na dan uveljavitve tega
pravilnika ali kasneje;
-  katere pogodba za gradnjo
oziroma njeno večjo preureditev je bila podpisana pred dnem uveljavitve tega
pravilnika in bo njena gradnja oziroma večja preureditev končana šele tri ali
več let po tem dnevu, ali
-  za katero še ni bila
podpisana pogodba o gradnji, pa:
-  je že postavljena kobilica ladje ali
-  je bila gradnja že opravljena do tiste stopnje, ki jo je že mogoče
šteti za ladjo ali
-  se je začela montaža oziroma sestavljanje z uporabo najmanj 50 ton
ali 1% predvidene mase konstrukcijskega materiala, če je potrebna masa
materiala manjša;
c)  Obstoječa ribiška ladja je vsaka ribiška ladja, katere dolžina med
navpičnicama od premca do krme ladje znaša najmanj 18 m in ni nova ribiška
ladja;
d)  Ladja je vsaka nova ali obstoječa ribiška ladja;
e)  Delavec je oseba, ki je zaposlena na ladji, vključno z mentorji in
vajenci, razen delavcev z obale, ki opravljajo dela na ladji v pristanišču in
pristaniških pilotov;
f)   Lastnik je registrirani lastnik ladje, razen če je ladja s pogodbo
o zakupu popolnoma ali delno prepuščena v uporabo zakupniku pod pogoji,
določenimi v pogodbi o zakupu. V tem primeru se za lastnika šteje zakupnik.
g)  Poveljnik ladje je delavec, ki v skladu s slovensko zakonodajo in
prakso poveljuje ladji ali je zanjo odgovoren.
3. člen
Sestavni del tega pravilnika so priloge I,
II, III in IV, ki določajo minimalne zahteve za varnost in zdravje pri delu na
ribiških ladjah.
II. UKREPI ZA ZAGOTAVLJANJE VARNOSTI IN ZDRAVJA PRI DELU
4. člen
Lastnik mora zagotoviti, da na ladjah v
predvidljivih vremenskih razmerah nista ogroženi varnost in zdravje delavcev,
pri tem pa se ne zmanjša odgovornost poveljnika.
V primeru, ko zaradi neposredne in
neizogibne nevarnosti za življenje ali zdravje delavci ukrepajo v skladu z
določbo 34. člena Zakona o varnosti in zdravju pri delu in zapustijo nevarno
delovno mesto, je treba upoštevati nevarnosti za preostale delavce in
zagotoviti njihovo varnost in zdravje. 
Vsak dogodek na morju, ki vpliva ali bi
lahko vplival na varnost in zdravje delavcev, mora biti natančno opisan v
poročilu, posredovanem inšpekciji dela, in natančno in podrobno zabeležen v
ladijskem dnevniku ali v za to namenjeni listini. 
Nadzorstvo nad izvajanjem tega pravilnika
izvaja inšpekcija dela z rednimi pregledi ladij. Določeni pregledi se lahko
opravijo tudi na morju.
5. člen
Pri novih ribiških ladjah morajo biti
izpolnjene minimalne zahteve za varnost in zdravje pri delu, ki so navedene v
prilogi I tega pravilnika.
Pri obstoječih ribiških ladjah morajo biti
izpolnjene minimalne zahteve za varnost in zdravje pri delu, ki so navedene v
prilogi II tega pravilnika.
Pri novih in novo nabavljenih obstoječih
ladjah je treba upoštevati tudi zahteve za varnost in zdravje pri delu,
določene s pravili o ladijskih registrih.
6. člen
Pri popravilih, obnovah in bistvenih
spremembah, ki se izvajajo na ladji, je potrebno upoštevati minimalne zahteve
za varnost in zdravje pri delu, ki so določene v prilogi I tega pravilnika.
Pri popravilih, obnovah in spremembah
konstrukcije in opreme ladje, je potrebno upoštevati tudi zahteve za varnost in
zdravje pri delu na ladjah, ki so določene z ladijskimi registri.
7. člen
Za varnost in zdravje delavcev na ladji
mora lastnik, brez zmanjševanja odgovornosti poveljnika, zagotoviti:
a)  da so ladje, njeni deli in oprema, posebno tista, ki je določena v
prilogah I in II, tehnično vzdrževane in da je vsaka ugotovljena napaka, ki bi
lahko vplivala na varnost in zdravje delavcev, odpravljena takoj, ko je to
mogoče;
b)  da se na ladji zagotavljajo ustrezni higienski ukrepi;
c)  da je na ladji nameščena zadostna količina opreme za reševanje in
preživetje, ki izpolnjuje zahteve iz priloge III, ter da je le-ta redno
vzdrževana;
d)  da se osebna varovalna oprema iz priloge IV nahaja na delovnih
mestih;
e)  da se ladja in oprema na ladji vzdržuje in preverja v rokih,
določenih s pravili o varnosti in zdravju pri delu izbranega ladijskega
registra.
8. člen
Lastnik mora zagotoviti poveljniku ladje
vsa potrebna sredstva za izvedbo ukrepov za varnost in zdravje delavcev pri
delu na ladji, ki so določeni s tem pravilnikom.
9. člen
Delavci in njihovi predstavniki morajo biti
seznanjeni s potrebnimi ukrepi za varnost in zdravje pri delu na ladji.
Obvestila, navodila in informacije morajo
biti jasne in nedvoumne.
10. člen
Delavci morajo biti usposobljeni za varno
in zdravo delo na ladji ter za varovanje pred nezgodami pri delu na morju.
Preizkusi teoretične in praktične
usposobljenosti za delavce, ki delajo na ladjah, se morajo opravljati najmanj
vsaki dve leti.
Usposabljanje in preizkusi usposobljenosti
se morajo nanašati tudi na požarno varnost, uporabo opreme za reševanje in
preživetje na morju, uporabo in delo z opremo za ribolov, delo z vlečno opremo
za ribolov in uporabo različnih signalizacij, še posebej ročne signalizacije.
Usposabljanje in preizkusi usposobljenosti
morajo biti zagotovljeni tudi v primerih spremembe delovnih postopkov pri
ribolovu in dela na ladjah.
11. člen
Poveljnik ladje mora biti usposobljen za:
a)  izvajanje preventivnih ukrepov za preprečevanje poklicnih bolezni
in bolezni v zvezi z delom, poškodb pri delu na ladjah ter za ukrepe za
reševanje v primeru nezgod;
b)  izvajanje ukrepov za vzdrževanje stabilnosti ladje v vseh
predvidljivih okoliščinah, pri nakladanju in razkladanju ladij in pri drugih
delih;
c)  uporabo postopkov za radijske in druge zveze ter za navigacijo
ladje.
12. člen
Poveljnik ladje se mora posvetovati z
delavci in njihovimi predstavniki ter jim omogočiti, da sodelujejo pri
obravnavi vseh vprašanj v zvezi z zagotavljanjem varnosti in zdravja pri delu
na ladjah ter pri tem upoštevati tudi njihove predloge za varno in zdravo delo
na ladjah.

Priloga
I: Minimalne zahteve za varnost in zdravje pri delu na novih ribiških ladjah
Priloga
II: Minimalne zahteve za varnost in zdravje pri delu na obstoječih ribiških
ladjah
Priloga
III: Minimalne zahteve za varnost in zdravje ribičev v zvezi z opremo za
reševanje in preživetje na morju
Priloga
IV: Minimalni ukrepi za varnost in zdravje pri delu v zvezi z osebno varovalno
opremo

Pravilnik o varnosti in zdravju pri delu na
ribiških ladjah (Uradni list RS, št. 6/01)
vsebuje naslednje prehodne in končne določbe:
»III. PREHODNE IN KONČNE DOLOČBE
13. člen
Lastniki morajo pri novih ladjah izvesti
ukrepe za varnost in zdravje pri delu, navedene v prilogi I, najpozneje v roku
enega leta po uveljavitvi tega pravilnika.
Lastniki morajo pri obstoječih ladjah
izvesti ukrepe za varnost in zdravje pri delu, navedene v prilogi II, do 31.
12. 2002.
Lastniki morajo pri popravilih, obnovah in
bistvenih spremembah v zvezi z varnostjo in zdravjem pri delu, ki se na ladji
izvajajo po poteku roka iz prvega odstavka, upoštevati minimalne zahteve za
varnost in zdravje pri delu, ki so določene v prilogi I tega pravilnika.
14. člen
Lastniki, ki na dan uveljavitve tega
pravilnika ne morejo izpolniti zahtev, ki jih določa ta pravilnik, morajo do
rokov iz 13. člena tega pravilnika izvajati ukrepe in zahteve za varnost in
zdravje pri delu iz pravilnika za varnost in zdravje pri uporabi delovne opreme
(Uradni list RS, št. 89/99) ter upoštevati določbe iz pravilnika o higienskih
in tehničnih zaščitnih ukrepih na morskih ladjah (Uradni list FLRJ, št. 55/47,
6/57 in 32/58).
15. člen
Po preteku rokov iz 13. člena tega
pravilnika se preneha uporabljati pravilnik o higienskih in tehničnih zaščitnih
ukrepih na morskih ladjah (Uradni list FLRJ, št. 55/47, 6/57 in 32/58).
16. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o varnosti in zdravju pri delu na ribiških ladjah (Uradni list RS,
št. 39/05)
vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.