1. člen
S tem pravilnikom se sprejme gozdnogospodarski načrt gozdnogospodarske
enote Soča-Trenta (2017–2026), št. 01-01/17 z dne 26. 9. 2017, ki ga
je za obdobje od 1. januarja 2017 do 31. decembra 2026 izdelal Zavod
za gozdove Slovenije, Območna enota Tolmin.
2. člen
Gozdnogospodarska enota Soča-Trenta, ki meri 15.760,19 ha, se
nahaja v gozdnogospodarskem območju Tolmin, v občinah Bovec in Kobarid, oziroma
v katastrskih občinah Trenta leva, Trenta desna, Soča desna, Soča leva in
Vrsno.
3. člen
V gozdnogospodarski enoti Soča-Trenta je s 1. januarjem
2017 ugotovljeno naslednje stanje gozdov:
1.     
lastništvo: 28,4 % zasebnih gozdov v lasti fizičnih ali pravnih oseb,
14,1 % državnih gozdov ter 57,5 % gozdov lokalnih skupnosti;
2.     
površina: 7.685,82 ha, od katere je 3.473,63 ha gozdov s posebnim
namenov, v katerih so ukrepi dovoljeni, 513,84 ha gozdov s posebnim namenom, v
katerih ukrepi niso dovoljeni, ter 3.698,35 ha varovalnih gozdov;
3.     
lesna zaloga: 226,9 m3/ha, od tega 117,7 m3/ha
iglavcev in 109,1 m3/ha listavcev;
4.     
tekoči letni prirastek: 4,8 m3/ha, od tega 2,85 m3/ha
iglavcev in 1,95 m3/ha listavcev.
4. člen
(1) V gozdnogospodarskem načrtu gozdnogospodarske enote
Soča-Trenta (2017–2026) je ob upoštevanju usmeritev iz gozdnogospodarskega
načrta gozdnogospodarskega območja Tolmin, izdelanega za obdobje od
1. januarja 2011 do 31. decembra 2020, ugotovljenega stanja gozdov,
analize preteklega gospodarjenja, zakonitosti razvoja gozdov in pridobljenih
spoznanj pri spremljanju razvoja gozdov v gozdnogospodarski enoti Soča-Trenta
določeno, da so najbolj poudarjene funkcije gozdov, ki določajo način
gospodarjenja z gozdom:
-       
proizvodne funkcije na površini 59,05 ha,
-       
ekološke funkcije na površini 5.610,10 ha ter
-       
socialne funkcije na površini 5.173,7 ha.
(2) Na podlagi funkcij gozdov in njihovega ovrednotenja
so v gozdnogospodarskem načrtu gozdnogospodarske enote Soča-Trenta (2017–2026)
določeni cilji gospodarjenja z gozdom in gozdnim prostorom ter usmeritve za
njihovo doseganje.
5. člen
(1) Na podlagi ciljev in usmeritev iz drugega odstavka
prejšnjega člena so v gozdnogospodarski enoti Soča-Trenta za obdobje od
1. januarja 2017 do 31. decembra 2026 določeni naslednji ukrepi:
-       
najvišji možni posek v višini 208.326 m3, od tega
128.755 m3 iglavcev in 79.571 m3 listavcev,
-       
gojitvena dela, potrebna za ohranitev in razvoj gozdov, na površini
54,47 ha,
-       
nega mlajšega drogovnjaka na površini 17,41 ha,
-       
5 dni varstva pred žuželkami,
-       
zaščita s premazom na 7,10 ha,
-       
zaščita z 2.000 m ograje ter
-       
vzdrževanje 554,3 ha travinja s ponovitvami.
(2) V gozdnogospodarskem načrtu gozdnogospodarske enote
Soča-Trenta (2017–2026) so določeni ukrepi in načini njihove izvedbe tudi na
ravneh rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Soča-Trenta v obdobju od uveljavitve
tega pravilnika do 31. decembra 2026 se morajo upoštevati cilji, usmeritve
in ukrepi, določeni v gozdnogospodarskem načrtu gozdnogospodarske enote
Soča-Trenta (2017–2026).
7. člen
Po en izvod gozdnogospodarskega načrta gozdnogospodarske enote
Soča-Trenta (2017–2026) je na vpogled na sedežu Zavoda za gozdove Slovenije,
Območne enote Tolmin, Tumov drevored 17, 5220 Tolmin, na sedežu Zavoda za
gozdove Slovenije, Krajevne enote Bovec, Kot 87, 8230 Bovec, in na Ministrstvu
za kmetijstvo, gozdarstvo in prehrano, Dunajska 22, Ljubljana, kjer se hrani
tudi dokumentacija v zvezi s postopkom sprejemanja gozdnogospodarskega načrta
gozdnogospodarske enote Soča-Trenta (2017–2026).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-347/2017
Ljubljana, dne 27. decembra 2017
EVA 2016-2330-0045
Mag. Dejan Židan l.r.
minister
za kmetijstvo, gozdarstvo in prehrano