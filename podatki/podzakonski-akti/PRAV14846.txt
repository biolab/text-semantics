1. člen
Ta pravilnik določa kriterije in postopek za preverjanje
strokovne usposobljenosti kandidatov za imenovanje na prosto notarsko mesto (v
nadaljnjem besedilu: kandidat).
2. člen
(1) Strokovno
usposobljenost kandidata preveri komisija, imenovana v skladu z zakonom, ki
ureja notariat (v nadaljnjem besedilu: komisija), in sicer z vrednotenjem
strokovnega znanja, izkušenj in veščin kandidata.
(2) Kandidatovo
strokovno znanje se preveri s pisnim preizkusom ali ustnim razgovorom. Način
preverjanja kandidatovega znanja določi komisija in je za vse kandidate,
prijavljene na razpis za isto prosto notarsko mesto, enak.
(3) Kandidatove
izkušnje in veščine se preverijo na podlagi dokumentacije, ki jo kandidat
priloži prijavi.
3. člen
Pisni preizkus ali ustni razgovor obsegata preverjanje znanja
z naslednjih področij:
-       
poznavanje predpisov o organizaciji notariata;
-       
poznavanje predpisov in potrebnih dejanj v zvezi s sestavljanjem javnih
listin o pravnih poslih, izjavah volje oziroma dejstvih, iz katerih izvirajo
pravice, prevzemanjem listin v hrambo, prevzemanjem denarja in vrednostnih
papirjev za izročitev tretjim osebam ali državnim organom, alternativnim
reševanjem sporov, izvajanjem opravil po nalogu sodišč, ki se notarjem lahko
odstopijo po zakonu, in izvajanjem drugih opravil, za katera notarja pooblašča
zakon.
4. člen
(1) Ministrstvo,
pristojno za pravosodje (v nadaljnjem besedilu: ministrstvo), obvesti kandidata
o pisnem preizkusu ali ustnem razgovoru najmanj petnajst dni pred pisnim preizkusom
ali ustnim razgovorom. V obvestilu se navede tudi sestava komisije.
(2) Pisni preizkus ali
ustni razgovor se praviloma opravlja v prostorih ministrstva in traja največ 60
minut. Če obstajajo okoliščine, ki ovirajo ali otežujejo izvedbo ustnega razgovora
v prostorih ministrstva, se ustni razgovor lahko opravi po avdio-video
konferenčni povezavi.
(3) Pri pisnem
preizkusu ali ustnem razgovoru ni dovoljena uporaba literature in pravnih virov
ter drugih pripomočkov in telekomunikacijskih naprav, razen naprav za
avdio-video konferenčno povezavo v primeru iz drugega stavka prejšnjega
odstavka.
(4) Če kandidat ravna v
nasprotju s prejšnjim odstavkom, se mu prepove nadaljevanje pisnega preizkusa
ali ustnega razgovora. V tem primeru se kandidatu za pisni preizkus ali ustni
razgovor podeli 0 točk.
(5) Če kandidat ne
pristopi k pisnemu preizkusu ali ustnemu razgovoru in ne opraviči svojega
izostanka ali če odstopi, ko je že začel opravljati pisni preizkus ali ustni
razgovor, se šteje, da je umaknil prijavo.
(6) Navedbe in dokazila
o upravičenosti izostanka iz prejšnjega odstavka kandidat ministrstvu pošlje v
treh delovnih dneh od dneva, določenega za opravljanje pisnega preizkusa ali
ustnega razgovora. Če so razlogi upravičeni, ministrstvo kandidatu določi nov datum
opravljanja pisnega preizkusa ali ustnega razgovora.
5. člen
(1) Pisni preizkus
poteka tako, da kandidat reši test, ki ga komisija vnaprej pripravi in je za
vse kandidate, prijavljene na razpis za isto prosto notarsko mesto, enak, razen
v primeru iz šestega odstavka prejšnjega člena.
(2) Ustni razgovor
poteka tako, da komisija kandidatu postavi vprašanja iz nabora vprašanj, ki je
vnaprej pripravljen in za vse kandidate, prijavljene na razpis za isto prosto
notarsko mesto, enak, razen v primeru iz šestega odstavka prejšnjega člena.
(3) Na pisnem preizkusu
ali ustnem razgovoru lahko kandidat doseže največ 90 točk.
6. člen
(1) Kandidatove
izkušnje se vrednotijo na podlagi praktičnih izkušenj na pravniških delih, ki
jih kandidat opravi po opravljenem pravniškem državnem izpitu:
-       
pri notarju, na sodišču, pri odvetniku, na državnem tožilstvu ali pri
državnem odvetništvu ali
-       
na področjih civilnega ali gospodarskega prava kot zaposlen pri pravni
osebi, samostojnem podjetniku posamezniku ali posamezniku, ki samostojno
opravlja dejavnost, oziroma kot samostojni podjetnik posameznik ali posameznik,
ki samostojno opravlja dejavnost.
(2) Kandidat praktične
izkušnje na pravniških delih iz prejšnjega odstavka praviloma dokazuje s
predložitvijo pogodbe o zaposlitvi, odločbe o imenovanju, izpisa iz registra,
njihovo trajanje pa z izpisom obdobij zavarovanja iz evidence zavarovancev
pokojninskega in invalidskega zavarovanja, ki ne sme biti starejši od treh
mesecev.
(3) Kandidat na podlagi
praktičnih izkušenj na pravniških delih za vsako dopolnjeno leto pridobi 1
točko, če je notarski pomočnik, pa za vsako dopolnjeno leto dodatno še 0,25
točke, pri čemer se pravniška dela iz prve in druge alineje prvega odstavka
tega člena za isto obdobje izključujejo.
(4) Kandidat lahko na
podlagi praktičnih izkušenj na pravniških delih iz prvega odstavka tega člena
pridobi skupno največ 15 točk.
(5) V leta praktičnih
izkušenj iz prvega odstavka tega člena se ne štejejo leta, s katerimi kandidat
izkazuje izpolnjevanje pogoja praktičnih izkušenj, določenega v zakonu, ki
ureja notariat.
7. člen
(1) Za kandidatove
veščine se štejejo usposabljanje za mediatorja, aktivna udeležba na strokovnih
srečanjih s področja prava in objava s področja prava v strokovni pravni
literaturi.
(2) Kandidatu se za
opravljeno usposabljanje za mediatorja podeli 1,5 točke, za vsako aktivno
udeležbo na strokovnih srečanjih s področja prava in za vsako objavo s področja
prava v strokovni pravni literaturi pa 0,5 točke.
(3) Kandidat lahko na
podlagi veščin iz prvega odstavka tega člena pridobi skupno največ 5 točk.
8. člen
Kandidat je strokovno usposobljen, če v skladu s 5., 6. in
7. členom tega pravilnika doseže najmanj 75 točk.
PREHODNA IN KONČNI DOLOČBI
9. člen
Postopki za imenovanje notarjev, ki so se začeli pred
uveljavitvijo tega pravilnika, se nadaljujejo in dokončajo po dosedanjih
predpisih.
10. člen
Z dnem uveljavitve tega pravilnika preneha veljati Pravilnik
o merilih in načinu preverjanja strokovne usposobljenosti kandidatov za notarja
(Uradni list RS, št. 20/22).
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-333/2022
Ljubljana, dne 23. decembra 2022
EVA 2022-2030-0028
Dr. Dominika Švarc Pipan
ministrica
za pravosodje