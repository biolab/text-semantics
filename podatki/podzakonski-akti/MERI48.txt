1. člen
(področja urejanja)
Ta predpis določa merila za prehode med javno veljavnimi
visokošolskimi študijskimi programi iste stopnje ter višješolskimi študijskimi
programi v visokošolske študijske programe prve stopnje.
2. člen
(opredelitev)
Prehod med študijskimi programi je vpis:
1.     
v drugi ali višji letnik visokošolskega študijskega programa, kadar gre
za prenehanje izobraževanja po prvem študijskem programu in nadaljevanje
študija po drugem študijskem programu iste stopnje, ali vpis visokošolskega
diplomanta v nov študijski program na isti stopnji;
2.     
vpis višješolskega diplomanta v drugi letnik visokošolskega študijskega
programa prve stopnje.
3. člen
(pogoji za prehajanje med študijskimi programi)
Prehodi so mogoči med študijskimi programi:
1.     
ki ob zaključku študija zagotavljajo pridobitev primerljivih kompetenc
oziroma učnih izidov;
2.     
med katerimi se lahko po merilih za priznavanje znanja in spretnosti,
pridobljenih pred vpisom v program prizna vsaj polovica obveznosti po Evropskem
prenosnem kreditnem sistemu (v nadaljevanju: ECTS) iz prvega študijskega
programa, ki se nanašajo na obvezne predmete drugega študijskega programa.
Drugi pogoji za prehajanje med študijskimi programi so v
pristojnosti visokošolskega zavoda. Te pogoje mora zavod javno objaviti.
4. člen
(vpis priznanih študijskih obveznosti v Prilogo k diplomi)
Vse opravljene in priznane študijske obveznosti po prvem in
po drugem študijskem programu morajo biti razvidne iz Priloge k diplomi.
5. člen
(postopek)
Vloge za prehod med študijskimi programi obravnava posebna
komisija visokošolskega zavoda po postopku, ki je določen v statutu tega
zavoda.
6. člen
(prehodne določbe)
Z dnem začetka veljavnosti teh meril prenehajo veljati Merila
za prehode med študijskimi programi (Uradni list RS, št. 95/10 in 17/11).
V študijskih programih, ki so bili akreditirani pred začetkom
veljavnosti teh meril, se uskladijo pogoji za prehode med študijskimi programi
s temi merili najkasneje do 30. 9. 2019. Visokošolski zavodi jih javno
objavijo.
7. člen
(veljavnost meril)
Ta merila začnejo veljati tretji dan po objavi v Uradnem
listu Republike Slovenije.
Št. 0072-6/2010/56
Ljubljana, dne 21. februarja 2019
Dr. Franc Čuš l.r.
predsednik sveta
Nacionalne agencije Republike Slovenije
za kakovost v visokem šolstvu