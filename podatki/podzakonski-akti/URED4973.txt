I. SPLOŠNA DOLOČBA
1. člen
(1) S to uredbo se določajo omejevalni ukrepi skladno s
Skupnim stališčem Sveta 2006/276/SZVP z dne 10. aprila 2006 o omejevalnih
ukrepih proti nekaterim uradnikom Belorusije in razveljavitvi Skupnega stališča
2004/661/SZVP (UL L št. 101 z dne 11. 4. 2006, str. 5, z vsemi spremembami; v
nadaljnjem besedilu: skupno stališče 2006/276/SZVP). 
(2) S to uredbo se določajo sankcije za kršitve določb Uredbe
Sveta (ES) št. 765/2006 z dne 18. maja 2006 o omejevalnih ukrepih proti
predsedniku Lukašenku in nekaterim uradnikom Belorusije (UL L št. 134 z dne 20.
5. 2006, str. 1, z vsemi spremembami; v nadaljnjem besedilu: Uredba
765/2006/ES).
II. OMEJEVALNI UKREPI
2. člen
(1) Vstop na ozemlje Republike Slovenije ali tranzit čezenj
se v skladu s skupnim stališčem 2006/276/SZVP prepreči osebam, ki so odgovorne
za: 
(a)   
začetek neodvisne preiskave in pregon domnevnih kaznivih dejanj, pa tega
niso storile, in osebam, ki imajo po Pourgouridesovem poročilu ključno vlogo
pri izginotju štirih znanih oseb v Belorusiji v letih 1999 in 2000 in pri
poznejšem prikrivanju tega, saj očitno ovirajo pravico. To so osebe, naštete v
prilogi I k skupnemu stališču 2006/276/SZVP; 
(b)   
popačene izide volitev in referenduma v Belorusiji 17. oktobra 2004, in
osebam, odgovornim za hude kršitve človekovih pravic med zatiranjem mirnih
demonstracij, ki so jih izzvali volitve in referendum v Belorusiji, in sicer so
to osebe, naštete v prilogi II k skupnemu stališču 2006/276/SZVP; 
(c)   
kršenje mednarodnih volilnih pravil med predsedniškimi volitvami 19.
marca 2006 in za uporabo prisilnih sredstev nad civilno družbo in demokratično
opozicijo, in sicer so to osebe, naštete v prilogi III k skupnemu stališču
2006/276/SZVP. 
(2) Prejšnji odstavek se ne uporablja, kadar Republiko
Slovenijo zavezujejo mednarodnopravne obveznosti, in sicer: 
-       
kadar je Republika Slovenija gostiteljica mednarodne medvladne
organizacije; 
-       
kadar je Republika Slovenija gostiteljica mednarodne konference, ki jo
skliče Organizacija združenih narodov ali katere pokroviteljica je Organizacija
združenih narodov; 
-       
na podlagi večstranskega sporazuma, ki določa privilegije in imunitete,
ali 
-       
kadar je Republika Slovenija gostiteljica Organizacije za varnost in
sodelovanje v Evropi. 
(3) O primerih iz prejšnjega odstavka je treba ustrezno
obvestiti Svet Evropske unije. 
(4) Izjeme od ukrepov iz prvega odstavka tega člena se lahko
dovolijo, kadar je potovanje utemeljeno zaradi nujnih humanitarnih potreb ali
udeležbe na medvladnih srečanjih, vključno s tistimi, ki jih prireja Evropska
unija in na katerih poteka politični dialog, s katerim se neposredno razvijajo
demokracija, človekove pravice in pravna država v Republiki Belorusiji. 
(5) Če Republika Slovenija želi odobriti izjemo na podlagi
prejšnjega odstavka, mora o tem predhodno pisno obvestiti Svet Evropske unije.
Šteje se, da je bila izjema dovoljena, če nobeden od članov Sveta Evropske
unije v 2 delovnih dneh po prejemu obvestila o predlagani izjemi iz prejšnjega
stavka ne pošlje pisnega ugovora. 
(6) O odobritvi izjem po tem členu odloča ministrstvo,
pristojno za zunanje zadeve, ki v skladu s tretjim in petim odstavkom tega
člena obvešča Svet Evropske unije. O odobritvi izjem ministrstvo, pristojno za zunanje
zadeve, obvesti tudi policijo. Obvestilo iz prejšnjega stavka mora vsebovati
seznam oseb, ki jim je bil dovoljen vstop na ozemlje Republike Slovenije ali
tranzit čezenj. 
(7) Kadar se na podlagi drugega, četrtega in petega odstavka
tega člena osebam iz prvega odstavka tega člena dovoli vstop na ozemlje
Republike Slovenije ali tranzit čezenj, se tako dovoljenje omeji na namen, za
katerega je bilo dano, in na osebe, na katere se nanaša.
3. člen
(1) Skladno s 7. in 9.a členom Uredbe 765/2006/ES so v Republiki
Sloveniji pristojni organi za njeno izvajanje: 
-       
ministrstvo, pristojno za finance, v zvezi s 3. členom Uredbe
765/2006/ES, 
-       
Banka Slovenije v zvezi z drugim odstavkom 4. člena Uredbe 765/2006/ES
in 
-       
ministrstvo, pristojno za zunanje zadeve, v zvezi s 5. in 7. členom
Uredbe 765/2006/ES. 
(2) Ministrstvo, pristojno za zunanje zadeve, skladno z 9.a
členom Uredbe 765/2006/ES objavi seznam pristojnih organov s podatki za stike
na spletni strani, navedeni v prilogi II k Uredbi 765/2006/ES.
III. KAZENSKE DOLOČBE
4. člen
(1) Z globo od 1500 do 250.000 eurov se za prekršek kaznuje
pravna oseba, če: 
-       
ne zamrzne vseh sredstev in ekonomskih virov, ki pripadajo, so v njihovi
lasti ali z njimi razpolagajo predsednik Lukašenko in nekateri uradniki Belorusije,
ki so odgovorni za kršenje mednarodnih volilnih načel med predsedniškimi
volitvami v Belorusiji 19. marca 2006 in za zatrtje civilne družbe ter
demokratične opozicije, pa tudi z njimi povezanim fizičnim ali pravnim osebam,
subjektom ali organom iz priloge I k Uredbi 765/2006/ES (prvi odstavek 2. člena
Uredbe 765/2006/ES); 
-       
fizičnim ali pravnim osebam, subjektom ali organom iz priloge I k uredbi
765/2006/ES neposredno ali posredno ali v njihovo korist da na razpolago
kakršna koli sredstva ali ekonomske vire (drugi odstavek 2. člena Uredbe
765/2006/ES); 
-       
zavestno in namerno sodeluje pri dejavnostih, katerih namen ali učinek
je neposredno ali posredno izogibanje ukrepom iz prvega in drugega odstavka 2.
člena Uredbe 765/2006/ES (tretji odstavek 2. člena Uredbe 765/2006/ES). 
(2) Če se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 1500 do 500.000 eurov. 
(3) Z globo od 1500 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, če stori dejanje iz prvega odstavka tega člena. 
(4) Z globo od 1500 do 10.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
če stori dejanje iz prvega odstavka tega člena. 
(5) Z globo od 500 do 5000 eurov se za prekršek kaznuje
posameznik, če stori dejanje iz prvega odstavka tega člena.
5. člen
(1) Z globo od 200 do 250.000 eurov se za prekršek kaznuje
pravna oseba, če brez poseganja v veljavna pravila glede poročanja, zaupnosti
in poslovne skrivnosti: 
-       
nemudoma ne pošlje vseh podatkov, ki bi pripomogli k spoštovanju obveznosti
iz Uredbe 765/2006/ES, kakor je npr. zamrznitev računov in zneskov v skladu s
6. členom Uredbe 765/2006/ES, pristojnim organom, navedenim na spletnih straneh
iz priloge II k Uredbi 765/2006/ES, če prebiva ali ima sedež v Republiki
Sloveniji, ter neposredno ali prek teh pristojnih organov Komisiji Evropskih
skupnosti (točka a prvega odstavka 5. člena Uredbe 765/2006/ES); 
-       
ne sodeluje s pristojnimi organi iz priloge II k Uredbi 765/2006/ES pri
vsakem preverjanju takih podatkov (točka b prvega odstavka 5. člena Uredbe
765/2006/ES). 
(2) Če se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 400 do 500.000 eurov. 
(3) Z globo od 200 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, če stori dejanje iz prvega odstavka tega člena. 
(4) Z globo od 100 do 10.000 eurov se za prekršek iz
prejšnjega odstavka kaznuje tudi odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, če stori dejanje iz prejšnjega odstavka. 
(5) Z globo od 100 do 5000 eurov se za prekršek kaznuje
posameznik, če stori dejanje iz prvega odstavka tega člena.
IV. NADZOR
6. člen
(1) Izvajanje določb iz te uredbe in Uredbe 765/2006/ES v
okviru pooblastil iz zadev stvarne pristojnosti organa nadzirajo pristojni
inšpekcijski in carinski organi, policija ter pristojni nosilci javnih
pooblastil. 
(2) Pri opravljanju nadzora iz prejšnjega odstavka smejo
organi zaseči predmete, ki so bili uporabljeni ali namenjeni za prekršek ali so
nastali v zvezi s prekrškom. Ti organi morajo zasežene predmete oddati
pristojnemu sodišču. 
(3) O ugotovljenih kršitvah določb iz te uredbe in Uredbe
765/2006/ES organi iz prvega odstavka tega člena nemudoma obvestijo
ministrstvo, pristojno za zunanje zadeve.
V. KONČNA DOLOČBA
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-57/2008
Ljubljana, dne 15. januarja 2009
EVA 2008-1811-0143
Vlada Republike Slovenije
Borut Pahor l.r. 
Predsednik