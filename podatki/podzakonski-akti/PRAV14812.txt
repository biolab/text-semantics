o evidenci pridelovalcev zelenjave in zelišč
1. člen
(vsebina)
Ta pravilnik določa podrobnejšo vsebino evidence
pridelovalcev zelenjave in zelišč (v nadaljnjem besedilu: evidenca) ter
podrobnejše postopke vodenja evidence, vključno z metodologijo za oceno letnega
pridelka za posamezno vrsto zelenjadnic in zelišč.
2. člen
(pomen izrazov)
Izrazi, uporabljeni v tem pravilniku, pomenijo:
1.     
akvaponika je kombinacija hidroponike in vzreje rib;
2.     
GERK z vrsto rabe 1100, 1161 in 1180 je njivska površina na prostem v
skladu s pravilnikom, ki ureja register kmetijskih gospodarstev;
3.     
GERK z vrsto rabe 1181 je površina trajnih rastlin na njivskih
površinah, kjer pridelava ne poteka v tleh, v skladu s pravilnikom, ki ureja
register kmetijskih gospodarstev;
4.     
GERK z vrsto rabe 1190 je površina rastlinjaka v skladu s pravilnikom,
ki ureja register kmetijskih gospodarstev;
5.     
GERK z vrsto rabe 1191 je površina rastlinjaka, kjer pridelava ne poteka
v tleh, v skladu s pravilnikom, ki ureja register kmetijskih gospodarstev;
6.     
hidroponika je način gojenja rastlin brez prsti oziroma zemlje, korenine
rastlin lahko rastejo v različnih inertnih medijih (npr. šotni substrati,
kokosova vlakna, kamena volna, ekspandirana glina, perlit, prod, pesek ipd.) z
dodajanjem hranilne raztopine;
7.     
njivska površina z nizko zaščito na prostem je površina, na kateri se
pri pridelavi zelenjadnic oziroma zelišč v tekočem koledarskem letu uporablja
zaščita za rastline, pod katero ni mogoče hoditi (npr. pokrivalke za vrtnine –
koprena);
8.     
njivska površina z visoko zaščito na prostem je površina, na kateri se
pri pridelavi zelenjadnic oziroma zelišč v tekočem koledarskem letu uporablja
zaščita za rastline, pod katero se lahko hodi (npr. tunel);
9.     
poljina je strnjena površina posamezne kmetijske rastline ali mešanice
kmetijskih rastlin v skladu z uredbo, ki ureja izvedbo intervencij kmetijske
politike za posamezno koledarsko leto;
10.  
povprečne in maksimalne vrednosti pridelka po vrstah zelenjadnic in
zelišč glede na dejansko rabo zemljišč so vrednosti, ki so povzete iz strokovne
in znanstvene literature;
11.  
pridelovalna površina je površina, na kateri poteka pridelava enoletnih
vrst zelenjadnic ali zelišč oziroma se na površini pridelujejo večletne vrste
zelenjadnic ali zelišč;
12.  
vrsta posevka je vrsta, ki je opredeljena v uredbi, ki ureja izvedbo
intervencij kmetijske politike za posamezno koledarsko leto.
3. člen
(podrobnejša vsebina evidence)
V evidenci se za zavezanca, v zvezi s podatki iz določbe, ki
ureja evidenco iz zakona, ki ureja kmetijstvo, vodijo še naslednji podrobnejši
podatki:
1.     
identifikacijska oznaka GERK s pridelovalno površino (v nadaljnjem
besedilu: GERK-PID);
2.     
domače ime GERK;
3.     
vrsta posevka;
4.     
poljina ID;
5.     
vrsta rabe poljine;
6.     
vrsta zelenjadnice oziroma zelišča iz šifranta vrst oziroma skupin
kmetijskih rastlin v skladu s prilogo uredbe, ki ureja izvedbo intervencij
kmetijske politike za posamezno koledarsko leto;
7.     
površina zelenjadnice oziroma zelišča (m2);
8.     
površina z visoko oziroma nizko zaščito na prostem (m2);
9.     
pridelovalna površina z namakalnim sistemom (m2);
10.  
način pridelave na pridelovalni površini, kjer pridelava ni v tleh.
4. člen
(podrobnejši postopki vodenja evidence)
(1) Zavezanec vloži
vlogo za vpis v evidenco ob oddaji zbirne vloge za tekoče koledarsko leto v
skladu z zakonom, ki ureja kmetijstvo, in uredbo, ki ureja izvedbo intervencij
kmetijske politike za posamezno koledarsko leto, ter s tem pravilnikom.
(2) Zavezanec sporoči
pridelavo vseh zelenjadnic oziroma zelišč na pridelovalnih površinah vrste rabe
GERK 1100, 1161, 1180, 1181, 1190 in 1191 za tekoče koledarsko leto.
(3) Zavezanec sporoči
pridelavo zelenjadnic po posameznih vrstah ne glede na način pridelave (v
tleh/ni v tleh) na pridelovalni površini, ki je enaka ali večja od 100 m2.
(4) Zavezanec sporoči
pridelavo zelišč po posameznih vrstah ne glede na način pridelave (v tleh/ni v
tleh) na pridelovalni površini, ki je enaka ali večja od 50 m2.
(5) Glede na čas setve
oziroma sajenja in pobiranja se pridelava zelenjadnice oziroma zelišča sporoča
v skladu z uredbo, ki ureja izvedbo intervencij kmetijske politike za posamezno
koledarsko leto.
(6) Zavezanec ob
sporočanju pridelave iz tega člena navede, katera vrsta zelenjadnice oziroma
zelišča bo dosegla tehnološko zrelost oziroma se bo pobirala oziroma
pospravljala v tekočem koledarskem letu.
(7) Zavezanec za vsako
sporočeno vrsto zelenjadnice oziroma zelišča navede, če uporablja namakalni
sistem.
(8) Zavezanec za vsako
sporočeno vrsto zelenjadnice oziroma zelišča na njivski površini na prostem
navede, če uporablja nizko oziroma visoko zaščito za rastline.
(9) Zavezanec navede,
če uporablja hidroponiko oziroma akvaponiko, na površini vrste rabe GERK 1191.
5. člen
(metodologija za oceno letnega pridelka)
(1) V Prilogah 2 in 3,
ki sta sestavni del tega pravilnika, so podane vrednosti povprečnega oziroma maksimalnega
pridelka po vrstah zelenjadnic in zelišč glede na vrsto rabe GERK v skladu s
pravilnikom, ki ureja register kmetijskih gospodarstev.
(2) Ocena letnega
pridelka za posamezno vrsto zelenjadnice oziroma zelišča je usklajena vrednost
pridelka iz prejšnjega odstavka z letno povprečno doseženo proizvodnjo
posamezne vrste zelenjadnice oziroma zelišča v Republiki Sloveniji. Ocena
letnega pridelka se pripravi za predhodno koledarsko leto od leta, v katerem se
oddaja vloga iz prvega odstavka 4. člena
tega pravilnika, v skladu s tretjim odstavkom tega člena.
(3) Metodologija za
oceno letnega pridelka za posamezno vrsto zelenjadnic in zelišč je določena v
Prilogi 1, ki je sestavni del tega pravilnika.
KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-446/2022
Ljubljana, dne 15. februarja 2023
EVA 2022-2330-0101
Irena Šinko
ministrica
za kmetijstvo, gozdarstvo in prehrano

Priloga
1: Metodologija za oceno letnega pridelka za posamezno vrsto
zelenjadnice in zelišča
Priloga
2: Vrsta zelenjadnice in povprečni ter maksimalni pridelek glede na dejansko
rabo kmetijskih zemljišč
Priloga
3. Vrsta zelišča in povprečni pridelek glede na dejansko rabo kmetijskih
zemljišč