1. SPLOŠNE DOLOČBE
1. člen
(Vsebina sklepa)
(1) Ta sklep določa podrobnejšo vsebino
dokumentacije, ki jo mora banka oziroma hranilnica (v nadaljevanju: banka)
priložiti zahtevi za izdajo dovoljenja za kvalificirano naložbo.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(Opredelitve pojmov)
(1) Pojmi, uporabljeni v tem sklepu,
imajo enak pomen kot v določbah Zakona o bančništvu (Uradni list RS, št. 99/10
– uradno prečiščeno besedilo (52/11 – popravek), 9/11 – ZPlaSS-B, 35/11, 59/11,
85/11, 48/12, 105/12, 56/13 in 63/13 – ZS-K; v nadaljevanju: ZBan-1), kot na
primer:
(a)   
država članica v prvem odstavku 18. člena,
(b)   
tretja država v drugem odstavku 18. člena,
(c)   
kvalificirani delež v 23. členu,
(d)   
tesna povezanost v 28. členu,
(e)   
posredno imetništvo v 32. členu,
(f)    
kvalificirana naložba v 88.a členu.
(2) Za namen tega sklepa veljata
naslednji opredelitvi pojmov:
(a)   
"finančna institucija" pomeni finančno institucijo po prvem
odstavku 15. člena ZBan-1, ki ima sedež v Republiki Sloveniji ali drugi državi
članici;
(b)   
"finančna družba" pomeni finančno družbo po petem odstavku 15.
člena ZBan-1, ki ima sedež v tretji državi.
(3) Za ugotavljanje kvalificiranega
deleža se za namen tega sklepa uporabljata 45.a in 45.b člen ZBan-1.
2. DOKUMENTACIJA ZA IZDAJO DOVOLJENJA ZA KVALIFICIRANO
NALOŽBO
3. člen
(Splošno)
Zahtevi za izdajo dovoljenja za
kvalificirano naložbo mora banka priložiti splošno dokumentacijo iz 4. člena
tega sklepa ter dokumentacijo o sistemu upravljanja s tveganji glede pridobitve
in upravljanja kvalificirane naložbe iz 5. člena tega sklepa.
4. člen
(Splošna dokumentacija)
(1) Splošna dokumentacija o
kvalificirani naložbi v finančno institucijo ali finančno družbo mora
vsebovati:
(a)   
osnovne podatke o finančni instituciji ali finančni družbi (firma,
sedež, naslov, matična številka);
(b)   
izpisek iz sodnega registra oziroma drugega ustreznega javnega registra
za finančno institucijo oziroma prevod overjenega izpiska iz sodnega registra
oziroma drugega javnega registra za finančno družbo;
(c)   
opis poslovne dejavnosti finančne institucije ali finančne družbe;
(d)   
obstoječi delež banke (neposredni in posredni) v finančni instituciji
ali finančni družbi in njegova knjigovodska vrednost ter delež, ki ga banka
želi pridobiti, skupaj s predvideno višino vplačila, načinom financiranja ter
časovnim okvirom pridobitve deleža;
(e)   
namen pridobitve kvalificirane naložbe v finančni instituciji ali
finančni družbi in opis dosedanjih poslovnih povezav med banko in finančno
institucijo ali finančno družbo;
(f)    
letno poročilo finančne institucije ali finančne družbe oziroma
revidirano letno poročilo, skupaj z revizorjevim poročilom, če je finančna
institucija ali finančna družba po predpisih države sedeža zavezana k
revidiranju, in sicer za preteklo poslovno leto ter, če je od zadnjega
poslovnega leta minilo že več kot 6 mesecev, računovodske izkaze za tekoče
poslovno leto;
(g)   
delničarsko strukturo finančne institucije ali finančne družbe, zlasti
navedbo kvalificiranih imetnikov v tej osebi s podatki o njihovih deležih, v
primeru finančne družbe tudi prevod overjenega izpiska iz sodnega registra
oziroma drugega ustreznega javnega registra za vsakega od njih ter navedbo, ali
vrednostni papirji finančne institucije ali finančne družbe kotirajo na borzi;
(h)   
sestavo organov vodenja in nadzora finančne institucije ali finančne
družbe ter navedbo nadrejene osebe finančne institucije ali finančne družbe;
(i)    
soglasje organov vodenja in/ali nadzora banke glede pridobitve
kvalificirane naložbe v finančni instituciji ali finančni družbi;
(j)    
če gre za nadzorovano finančno institucijo ali finančno družbo soglasje
oziroma mnenje nadzornega organa, pristojnega za nadzor nad finančno
institucijo ali finančno družbo, o kvalificirani naložbi banke v finančno
institucijo ali finančno družbo, ali dokazilo, da v skladu s predpisi, ki
veljajo za bodočega kvalificiranega imetnika v finančni instituciji ali
finančni družbi, tako soglasje oziroma mnenje ni potrebno;
(k)   
druga dejstva in okoliščine, ki bi lahko vplivala na izpolnjevanje
pogojev za pridobitev dovoljenja za kvalificirano naložbo.
(2) Če namerava banka v finančni
instituciji ali finančni družbi pridobiti kvalificirano naložbo, na podlagi
katere bo kvalificirani delež v tej finančni instituciji ali finančni družbi
enak ali večji od 20 odstotkov, mora banka predložiti tudi seznam oseb, ki so s
finančno institucijo ali finančno družbo v razmerju tesne povezanosti, vključno
z opisom načina povezav, v kateri namerava banka pridobiti ali povečati
kvalificirano naložbo.
5. člen
(Dokumentacija o sistemu upravljanja s
tveganji)
(1) Dokumentacija za ugotavljanje
ustreznosti sistema upravljanja s tveganji, ki jim bo banka izpostavljena s
pridobitvijo in upravljanjem kvalificirane naložbe v finančni instituciji ali
finančni družbi, mora vsebovati:
(a)   
opis tveganj, ki jim banka je oziroma jim bo izpostavljena zaradi obstoječih
in prihodnjih povezav s finančno institucijo ali finančno družbo;
(b)   
strategijo upravljanja finančne institucije ali finančne družbe, skupaj
z oceno ekonomske učinkovitosti naložbe oziroma upravičenosti naložbe;
(c)   
finančni načrt ter opis zagotavljanja virov financiranja v zvezi s
kvalificirano naložbo v finančni instituciji ali finančni družbi za prihodnja 3
leta;
(d)   
politiko prevzemanja in upravljanja tveganj banke v zvezi s
kvalificirano naložbo v finančni instituciji ali finančni družbi in opis
notranjega poročanja ter spremljave tveganj;
(e)   
izračun kapitala in kapitalskih zahtev na posamični in konsolidirani
podlagi po stanju na zadnji dan meseca pred vložitvijo zahteve za izdajo
dovoljenja, vključno z višino in sestavo kapitala po posameznih kategorijah oziroma
sestavinah, pred in po pridobitvi deleža v finančni instituciji ali finančni
družbi ter dokazilo, da bo banka še naprej sposobna zagotavljati kapitalsko
ustreznost skladno z zahtevami Banke Slovenije ali drugega pristojnega
nadzornega organa ter ostale zahteve in omejitve iz ZBan-1.
(2) Če namerava banka v finančni
instituciji ali finančni družbi pridobiti kvalificirano naložbo, na podlagi
katere bo kvalificirani delež v tej finančni instituciji ali finančni družbi
enak ali večji od 20 odstotkov, mora predložiti tudi:
(a)   
dokumentacijo, iz katere je razvidna organiziranost sistema notranjih
kontrol z vidika upravljanja kvalificirane naložbe v finančni instituciji ali
finančni družbi;
(b)   
računovodsko obravnavo naložbe banke v finančno institucijo ali finančno
družbo ter obravnava osebe in način konsolidacije za namen Sklepa o nadzoru
bank na konsolidirani podlagi (Uradni list RS, št. 135/06, 104/07, 97/10 in
60/13);
(c)   
seznam zaposlenih v banki, ki bodo opravljali funkcijo vodenja ali
nadzora v finančni instituciji ali finančni družbi.
(3) Če namerava banka v finančni
instituciji ali finančni družbi pridobiti kvalificirano naložbo, na podlagi
katere bo kvalificirani delež v tej finančni instituciji ali finančni družbi
enak ali večji od 50 odstotkov, mora predložiti tudi politike prejemkov iz 28.a
in 28.b člena Sklepa o upravljanju s tveganji in izvajanju procesa ocenjevanja
ustreznega notranjega kapitala za banke in hranilnice (Uradni list RS, št.
135/06, 28/07, 104/07, 85/10, 62/11, 3/13, 38/13, 60/13 in 74/13), ki
upoštevajo splošna in posebna načela glede prilagajanja prejemkov tveganjem.
3. KONČNA DOLOČBA
6. člen
(Uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 24. septembra 2013
Boštjan Jazbec l.r.
Predsednik
Sveta Banke Slovenije