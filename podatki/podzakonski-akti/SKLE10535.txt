1. SPLOŠNE DOLOČBE
1. člen
(Vsebina sklepa)
(1) Ta sklep določa pravila, ki se nanašajo na:
(a)   
razvrstitev finančnih sredstev in prevzetih obveznosti;
(b)   
ocenjevanje izgub iz kreditnega tveganja;
(c)   
restrukturiranje finančnih sredstev;
(d)   
vodenje in vsebino kreditnih map;
(e)   
poročanje o tveganih aktivnih bilančnih in zunajbilančnih postavkah.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
(1) Pojmi, uporabljeni v tem sklepu, imajo enak pomen
kot v določbah ZBan-2 oziroma Uredbe (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (v
nadaljevanju: Uredba (EU) št. 575/2013) ter v predpisih, izdanih na njuni
podlagi.
(2) Za namen tega sklepa veljajo naslednje opredelitve
pojmov:
(a)   
»tvegane aktivne bilančne postavke« so finančna sredstva ne glede na
uporabljeno metodo merjenja, naložbene nepremičnine in zaloge nepremičnin,
pridobljene za poplačilo finančnih sredstev, razen netveganih aktivnih
bilančnih postavk;
(b)   
»netvegane aktivne bilančne postavke« so denar v blagajni, opredmetena
osnovna sredstva, neopredmetena sredstva, zlato in druge plemenite kovine ter
zaloge, razen zalog nepremičnin, pridobljenih za poplačilo finančnih sredstev;
(c)   
»tvegane zunajbilančne postavke« so prevzete obveznosti po
zunajbilančnih postavkah in izvedeni finančni instrumenti;
(d)   
»prevzete obveznosti po zunajbilančnih postavkah« so prevzete kreditne
obveznosti in pogojne obveznosti iz izdanih finančnih garancij, avalov,
nekritih akreditivov ter poslov s podobnim tveganjem, na podlagi katerih lahko
za banko nastane obveznost plačila;
(e)   
»Republika Slovenija« pomeni institucionalne enote, ki so na podlagi
Uredbe o standardni klasifikaciji institucionalnih sektorjev (Uradni list RS,
št. 107/13) uvrščene v podsektor Neposredni uporabniki državnega proračuna
(S.13111).
3. člen
(Ocenjevanje kreditnega tveganja)
(1) Banke in hranilnice (v nadaljevanju: banke) morajo
spremljati in ocenjevati kreditno tveganje, ki so mu izpostavljene pri svojem
poslovanju.
(2) Kreditno tveganje pomeni tveganje nastanka izgube
zaradi neizpolnitve obveznosti dolžnika do banke.
(3) Banka mora oceniti dolžnikovo sposobnost
izpolnjevanja obveznosti do banke in kvaliteto kreditnega zavarovanja po vrsti
in obsegu pred odobritvijo vsakega kredita oziroma pred sklenitvijo druge
pogodbe, ki je temelj nastanka izpostavljenosti banke. Poleg tega mora banka
ves čas trajanja pravnega razmerja, ki je temelj nastanka izpostavljenosti,
spremljati poslovanje dolžnika in kvaliteto zavarovanja finančnega sredstva
oziroma prevzete obveznosti po zunajbilančnih postavkah.
2. RAZVRSTITEV FINANČNIH SREDSTEV IN PREVZETIH
OBVEZNOSTI
4. člen
(Razvrstitev finančnih sredstev in prevzetih obveznosti
za namen poročanja)
(1) Izhodišče razvrstitve je pregled tveganih aktivnih
bilančnih in zunajbilančnih postavk, po posameznih vrstah finančnih sredstev
glede na metodo merjenja, in prevzetih obveznostih po zunajbilančnih postavkah,
pri čemer so postavke razporejene po posameznih dolžnikih. Nato banka opravi
razvrstitev finančnih sredstev in prevzetih obveznosti po zunajbilančnih
postavkah v skupine, opredeljene v 5. členu tega sklepa (v nadaljevanju:
skupine).
(2) Ne glede na prvi odstavek tega člena se ne
razvrščajo v skupine:
(a)   
finančna sredstva, namenjena trgovanju;
(b)   
naložbe v kapital družb (delnice in deleže);
(c)   
izvedeni finančni instrumenti.
5. člen
(Razvrščanje finančnih sredstev in prevzetih obveznosti v
skupine)
(1) Finančna sredstva oziroma prevzete obveznosti po
zunajbilančnih postavkah se za namen poročanja razvrstijo v skupine od A do P
na podlagi ocene in vrednotenja dolžnikove sposobnosti izpolnjevati obveznosti
do banke ob dospelosti, ki se presoja na podlagi:
(a)   
ocene finančnega položaja posameznega dolžnika,
(b)   
njegove zmožnosti zagotovitve zadostnega denarnega pritoka za redno
izpolnjevanje obveznosti do banke v prihodnosti,
(c)   
vrste in obsega zavarovanja finančnega sredstva oziroma prevzete
obveznosti po zunajbilančnih postavkah do posameznega dolžnika,
(d)   
izpolnjevanja dolžnikovih obveznosti do banke v preteklih obdobjih.
(2) V skupino A se razvrstijo finančna sredstva oziroma
prevzete obveznosti po zunajbilančnih postavkah:
(a)   
do Banke Slovenije in Republike Slovenije,
(b)   
do Evropske centralne banke, mednarodnih organizacij in multilateralnih
razvojnih bank, za katere se v skladu s pravili iz poglavja 2 naslova II dela 3
Uredbe (EU) št. 575/2013) uporablja utež tveganja 0 %,
(c)   
do enot centralne ravni držav ali centralnih bank, katerih bonitetna
ocena po pravilih iz poglavja 2 naslova II dela 3 Uredbe (EU) št. 575/2013
ustreza najmanj stopnji kreditne kakovosti 3,
(d)   
do enot regionalne ali lokalne ravni držav ter oseb javnega sektorja, ki
se v skladu s pravili iz poglavja 2 naslova II dela 3 Uredbe (EU) št. 575/2013
obravnavajo kot terjatve do enot centralne ravni držav iz točke (c) tega
odstavka, na ozemlju katerih so ustanovljene,
(e)   
do dolžnikov, za katere se ne pričakujejo težave s plačevanjem
obveznosti in ki plačujejo svoje obveznosti ob dospelosti oziroma izjemoma z
zamudo do 15 dni,
(f)    
ki so zavarovane s prvovrstnim zavarovanjem iz 6. člena tega
sklepa.
(3) V skupino B se razvrstijo finančna sredstva oziroma
prevzete obveznosti po zunajbilančnih postavkah do dolžnikov:
(a)   
za katere se ocenjuje, da bodo poravnavali dospele obveznosti, vendar je
njihovo finančno stanje trenutno šibko, ne kaže pa, da bi se v bodoče bistveno
poslabšalo,
(b)   
ki plačujejo obveznosti z zamudo do 30 dni.
(4) V skupino C se razvrstijo finančna sredstva oziroma
prevzete obveznosti po zunajbilančnih postavkah do dolžnikov:
(a)   
ki plačujejo obveznosti z zamudo nad 30 do 90 dni;
(b)   
katerim se je zaradi spremembe makroekonomskih pogojev poslovanja ali
drugih razlogov bistveno poslabšal finančni položaj, vendar banka ni utrpela
oziroma ocenjuje, da ne bo utrpela pomembne ekonomske izgube v zvezi s
finančnimi sredstvi;
(c)   
katerim banka ob restrukturiranju iz 21. člena sklepa ni odpustila
oziroma ni verjetno, da bi jim odpustila pomemben del finančne obveznosti.
(5) V skupino D se razvrstijo finančna sredstva oziroma
prevzete obveznosti po zunajbilančnih postavkah do dolžnikov:
(a)   
za katere obstaja velika verjetnost izgube dela finančnega sredstva
oziroma plačila po prevzeti obveznosti,
(b)   
pri katerih je banka zaznala občutno poslabšanje kreditne kvalitete in v
zvezi s tem oblikovala oslabitve oziroma rezervacije,
(c)   
za katere je banka v računovodskih izkazih prenehala obračunavati
obresti,
(d)   
pri katerih je banka že utrpela pomembno ekonomsko izgubo ob odpisu ali
prodaji njihovih finančnih sredstev,
(e)   
katerih finančna sredstva je banka restrukturirala v skladu z 21. členom
tega sklepa, pri čemer je prišlo oziroma je verjetno, da bo prišlo do odpusta
pomembnega dela finančne obveznosti dolžnika,
(f)    
ki plačujejo obveznosti z zamudo nad 90 do 360 dni,
(g)   
ki so nesolventni,
(h)   
za katere je bil pri pristojnem sodišču vložen predlog za začetek
postopka prisilne poravnave ali stečaja,
(i)    
ki so v postopku prisilne poravnave ali stečaja.
(6) V skupino E se razvrstijo finančna sredstva oziroma
prevzete obveznosti po zunajbilančnih postavkahdo dolžnikov:
(a)   
ki imajo enake značilnosti kot dolžniki, katerih finančna sredstva
oziroma prevzete obveznosti so razvrščene v skupino D, vendar se zanje
ocenjuje, da terjatve do njih sploh ne bodo poplačane,
(b)   
s sporno pravno podlago,
(c)   
ki plačujejo obveznosti z zamudo nad 360 dni.
(7) V skupino P se razvrstijo finančna sredstva oziroma
prevzete obveznosti po zunajbilančnih postavkah, za katere banka pri posamični
ocenitvi ugotovi, da je potrebna oslabitev ali oblikovanje rezervacije.
(8) Plačilo obveznosti dolžnika pomeni plačilo vseh
obveznosti dolžnika do banke v pogodbeno dogovorjenih rokih dospelosti, ne da
bi banka za ta namen posredno ali neposredno vzpostavila novo finančno sredstvo
do dolžnika.
(9) Pri obnovitvah, podaljševanju in vzpostavitvi novih
finančnih sredstev se smiselno upoštevajo tudi določila 21. in 22. člena tega
sklepa glede restrukturiranja finančnih sredstev.
(10) Zlasti za majhne dolžnike in prebivalstvo se lahko
pri razvrščanju v večji meri uporabi merilo rednosti poravnavanja obveznosti do
banke.
6. člen
(Prvovrstna zavarovanja)
(1) Za namen tega sklepa so prvovrstna zavarovanja
finančnih sredstev oziroma prevzetih obveznosti po zunajbilančnih postavkah
naslednja:
(a)   
bančna vloga pri banki poročevalki, za katero je pogodbeno določena
obveznost, da se uporabi za poplačilo dolžnikove obveznosti do banke,
(b)   
vrednostni papirji Republike Slovenije in Banke Slovenije, jamstva
Republike Slovenije in vrednostni papirji, ki so zavarovani z jamstvom
Republike Slovenije,
(c)   
vrednostni papirji in jamstva Evropske centralne banke, mednarodnih
organizacij in multilateralnih razvojnih bank, za katere se v skladu s pravili
iz poglavja 2 naslova II dela 3 Uredbe (EU) št. 575/2013) uporablja utež
tveganja 0 %,
(d)   
vrednostni papirji in jamstva enot centralne ravni držav ali centralnih
bank, katerih bonitetna ocena po pravilih iz poglavja 2 naslova II dela 3
Uredbe (EU) št. 575/2013 ustreza najmanj stopnji kreditne kakovosti 3,
(e)   
vrednostni papirji in jamstva enot regionalne ali lokalne ravni držav
ter oseb javnega sektorja, ki se v skladu s pravili iz poglavja 2 naslova II
dela 3 Uredbe (EU) št. 575/2013 obravnavajo kot enote centralne ravni držav iz
točke (d) tega odstavka, na ozemlju katerih so ustanovljene,
(f)    
garancije na prvi poziv bank, katerih dolgoročna bonitetna ocena po
pravilih iz poglavja 2 naslova II dela 3 Uredbe (EU) št. 575/2013 ustreza
najmanj stopnji kreditne kakovosti 3,
(g)   
dolžniški vrednostni papirji bank, katerih dolgoročna bonitetna ocena po
pravilih iz poglavja 2 naslova II dela 3 Uredbe (EU) št. 575/2013 ustreza
najmanj stopnji kreditne kakovosti 3.
(2) Kot prvovrstno zavarovanje iz prvega odstavka tega
člena se štejejo:
-       
vrednostni papirji, ki niso podrejeni ali zamenljivi in s katerimi se
trguje na finančnih trgih,
-       
garancije in ostala jamstva, ki so nepreklicna in brezpogojna ter
predstavljajo izrecno dokumentirano obveznost dajalca garancije oziroma
jamstva.
(3) Finančna sredstva in prevzete obveznosti po
zunajbilančnih postavkah, zavarovane s prvovrstnim zavarovanjem po prvem
odstavku tega člena, se lahko razvrščajo v skupino A do aktiviranja
zavarovanja, vendar največ 30 dni po roku za plačilo.
7. člen
(Razvrščanje finančnih sredstev in prevzetih obveznosti glede
na boniteto dolžnika)
(1) Banka mora za potrebe poročanja po tem sklepu poleg razvrstitve
po kriterijih iz 5. člena tega sklepa opraviti tudi razvrstitev finančnih
sredstev in prevzetih obveznosti glede na boniteto dolžnika v skupine od A do E
tako, da upošteva kriterije iz točk a) do e) drugega odstavka ter tretjega do
šestega odstavka 5. člena tega sklepa, brez upoštevanja kreditnih zavarovanj.
Ne glede na prejšnji stavek banki na ta način ni potrebno razvrstiti finančnih
sredstev in prevzetih obveznosti do fizičnih oseb, ki ne opravljajo dejavnosti,
če banka ne razpolaga z bonitetno oceno dolžnika.
(2) Banka na način iz prvega odstavka tega člena opravi
razvrstitev tudi za finančna sredstva in prevzete obveznosti, ki so na podlagi
sedmega odstavka 5. člena tega sklepa razvrščeni v skupino P.
3. OCENJEVANJE IZGUB IZ KREDITNEGA TVEGANJA
8. člen
(Oblikovanje oslabitev in rezervacij v skladu z MSRP)
Banka mora za finančna sredstva in prevzete obveznosti po
zunajbilančnih postavkah oceniti višino izgub iz kreditnega tveganja (potrebnih
oslabitev sredstev in rezervacij za zunajbilančne postavke) v skladu z
mednarodnimi standardi računovodskega poročanja, ki so opredeljeni z Uredbo
1606/2002/ES in Uredbo 1126/2008/ES, in tem sklepom.
9. člen
(Nepristranski dokazi o oslabitvi oziroma o možnosti izgube)
(1) Nepristranski dokazi o oslabitvi finančnega sredstva
ali skupine finančnih sredstev oziroma o možnosti izgube iz prevzetih obveznosti
po zunajbilančnih postavkah vključujejo podatke o dogodkih, ki so nastali po
začetnem pripoznanju finančnega sredstva in imajo vpliv na prihodnje denarne
tokove, ki jih je mogoče zanesljivo oceniti. Banka oceni, ali obstajajo
nepristranski dokazi o oslabitvi oziroma možnosti izgube, kot so:
(a)   
pomembne finančne težave dolžnika,
(b)   
dejansko kršenje pogodbe, kot je neplačilo obresti in/ali glavnice
oziroma neizpolnitev drugih pogodbenih določil,
(c)   
restrukturiranje finančnih sredstev zaradi ekonomskih oziroma pravnih
razlogov, ki se nanašajo na finančne težave dolžnika,
(d)   
stečaj ali finančna reorganizacija ali obstoj verjetnosti, da bo do teh
dogodkov prišlo,
(e)   
obstoj merljivega zmanjšanja pričakovanih denarnih tokov skupine
finančnih sredstev od začetnega pripoznavanja teh sredstev, čeprav zmanjšanje
še ne more biti razporejeno na posamezno sredstvo v skupini, vključujoč:
- 
negativne spremembe pri poravnavanju dolgov v skupini,
- 
nacionalne ali lokalne ekonomske pogoje, ki so povezani z
neporavnavanjem finančnih sredstev v skupini.
10. člen
(Oslabitev finančnega sredstva)
(1) Oslabitev finančnega sredstva je razlika med
knjigovodsko in nadomestljivo vrednostjo.
(2) Nadomestljiva vrednost je opredeljena kot sedanja
vrednost (diskontirana vrednost) pričakovanih prihodnjih denarnih tokov ob
uporabi izvirne efektivne obrestne mere.
(3) Efektivna obrestna mera je obrestna mera, ki
natančno razobrestuje (diskontira) pričakovane prihodnje denarne tokove skozi
obdobje pričakovane dobe finančnega sredstva ali, če je primerneje, skozi
krajše obdobje na čisto knjigovodsko vrednost finančnega sredstva. Izračun
vključuje vsa prejeta in dana nadomestila ter zneske v skladu s pogodbo.
(4) Oslabitev finančnega sredstva, merjenega po odplačni
vrednosti, se izmeri z uporabo izvirne efektivne obrestne mere finančnega
sredstva. V primeru, da je obrestna mera spremenljiva, se denarni tokovi diskontirajo
s tedaj veljavno obrestno mero, določeno s pogodbo.
(5) Alternativno se oslabitev finančnega sredstva lahko
meri po pošteni vrednosti, upoštevajoč tržno ceno.
11. člen
(Rezervacija za prevzete obveznosti)
(1) Rezervacija za prevzete obveznosti po zunajbilančnih
postavkah se pripozna, če:
(a)   
ima banka zaradi preteklega dogodka sedanjo obveznost,
(b)   
je verjetno, da bo banka morala obveznost poravnati in
(c)   
je mogoče zanesljivo oceniti znesek obveznosti, ki predstavlja izgubo
banke.
(2) Višina rezervacije za prevzete obveznosti po
zunajbilančnih postavkah je enaka sedanji vrednosti (diskontirani vrednosti)
ocenjenih prihodnjih plačil. Pri izračunu diskontirane vrednosti se uporabi
diskontna mera, ki odraža tveganja, vezana na to obveznost (rezervacijo). Diskontna
mera ne sme vključevati tveganj, zaradi katerih so že bili prilagojeni
prihodnji denarni tokovi.
12. člen
(Upoštevanje kreditnih zavarovanj pri izračunu oslabitve
in rezervacije)
(1) Pri izračunu oslabitve finančnega sredstva oziroma
rezervacije za prevzete obveznosti po zunajbilančnih postavkah se upoštevajo
tudi pričakovani denarni tokovi iz unovčitve kreditnih zavarovanj. V ta namen
mora banka zagotoviti pravno gotovost kreditnih zavarovanj z izpolnjevanjem
vseh pogodbenih in zakonskih zahtev v zvezi z izvršljivostjo kreditnih
zavarovanj, ter na podlagi sprejetih ukrepov, postopkov in politik omogočiti
pravočasno unovčljivost in primerno gotovost glede višine poplačila iz naslova
uporabljenih kreditnih zavarovanj. Banka mora razpolagati z vso potrebno
dokumentacijo, na podlagi katere se ugotavlja pravna gotovost in učinkovitost
ureditve kreditnih zavarovanj.
(2) Denarni tokovi iz unovčitve zavarovanj z
nepremičninami in premičninami se lahko v izračunu oslabitve finančnega
sredstva oziroma rezervacije za prevzete obveznosti po zunajbilančnih postavkah
upoštevajo le pod pogoji in v obsegu, kot je to določeno v 13. členu tega
sklepa.
13. člen
(Zavarovanje z nepremičninami in premičninami)
(1) Banka pri izračunu oslabitve finančnega sredstva
oziroma rezervacije za prevzete obveznosti po zunajbilančnih postavkah upošteva
le tisti del vrednosti zavarovanja z nepremičnino, ki ostane po odbitku zneskov
vseh obveznosti, katerih izpolnitev je zavarovana z isto nepremičnino in so v
zemljiški knjigi pri tej nepremičnini vknjižene z boljšim vrstnim redom,
oziroma po odbitku sorazmernega dela zneskov tistih obveznosti, ki so v
zemljiški knjigi pri tej nepremičnini vknjižene z istim vrstnim redom.
(2) Kot vrednost zavarovanja z nepremičnino se upošteva
zadnja ocena tržne vrednosti nepremičnine, ki jo izdela neodvisni cenilec v
skladu z mednarodnimi standardi ocenjevanja vrednosti in ki ni starejša od
enega leta, oziroma kupoprodajno pogodbo, ki ne sme biti starejša od enega
leta. Pri stanovanjskih nepremičninah do 500.000 evrov se kot podlaga za oceno
tržne vrednosti nepremičnine lahko uporabi posplošena tržna vrednost, določena
z uporabo metod množičnega vrednotenja nepremičnin, ki jo neodvisni cenilec po
potrebi popravi z uporabo ustreznega odbitka.
(3) Banka mora ob zavarovanju s hipoteko in v primeru,
da zastavljena nepremičnina ni v njeni posesti, imeti vsaj naslednjo dokumentacijo:
(a)   
 
- 
neposredno izvršljivi notarski zapis o zavarovanju z vknjižbo hipoteke
na zastaviteljevi nepremičnini ali o zavarovanju z ustanovitvijo zemljiškega
dolga z vpisom v zemljiško knjigo in izstavitvijo zemljiškega pisma ter, kadar
je to potrebno, dokazilo, da je nepremičnina v upravičeni tuji posesti;
- 
pravnomočni sklep sodišča o dovolitvi vpisa hipoteke oziroma zemljiškega
dolga na nepremičnini v zemljiško knjigo z notarskim zapisom o sklenitvi
sporazuma o zastavi nepremičnin in, kadar je to potrebno, dokazilo, da je
nepremičnina v upravičeni tuji posesti;
(b)   
ažuren zemljiškoknjižni izpisek,
(c)   
zavarovalno polico za nepremičnino, vinkulirano v korist banke,
(d)   
dokumentirano vrednost nepremičnine, določeno v skladu z drugim
odstavkom tega člena, ki jo mora banka pridobiti ob ustanovitvi zavarovanja z
nepremičnino.
(4) Med trajanjem razmerja zavarovanja z nepremičnino
mora banka redno spremljati vrednost zastavljene nepremičnine in oceno te
vrednosti za poslovne nepremičnine izdelati najmanj enkrat letno, za
stanovanjske nepremičnine pa najmanj enkrat na tri leta. Ob morebitnih
pomembnih spremembah pogojev na trgu je treba vrednost nepremičnine ocenjevati
še pogosteje. Za spremljavo vrednosti in identifikacijo nepremičnin, pri
katerih je treba opraviti prevrednotenje, lahko banka uporablja tudi
statistične metode.
(5) Ponovno oceno tržne vrednosti nepremičnine, ki jo
mora izdelati neodvisni cenilec, mora banka pridobiti v naslednjih primerih:
(a)   
kadar pride do pomembnega padca cene nepremičnine v primerjavi s splošno
ravnjo cen na trgu;
(b)   
kadar gre za nepremičnine, ki služijo zavarovanju finančnega sredstva,
oziroma prevzete obveznosti po zunajbilančnih postavkah, ki presegajo 3
milijone evrov ali 5 % kapitala banke, mora neodvisni cenilec vrednost takšne
nepremičnine pregledati najmanj enkrat na tri leta.
(6) Banka lahko pri izračunu oslabitve finančnega
sredstva oziroma rezervacije za prevzeto obveznost po zunajbilančnih postavkah
upošteva zavarovanje s premičnino, če so izpolnjeni naslednji pogoji:
(a)   
kreditna pogodba vsebuje natančen opis zavarovanja, način in pogostnost
prevrednotenja,
(b)   
za premičnino, prejeto v zavarovanje, obstajajo dobro uveljavljene in
javno dostopne tržne cene,
(c)   
banka ima z izključno izjemo pravic prednostnih upnikov, določenih z
zakonodajnimi predpisi, prednost pred preostalimi upniki pri realizaciji
zavarovanja,
(d)   
banka mora redno spremljati vrednost premičnine, prejete v zavarovanje,
in sicer vsaj enkrat letno, pogosteje v primeru pomembnih sprememb na trgu,
(e)   
banka ima v kreditni politiki dokumentirane vrste premičnin, sprejemljivih
za zavarovanje, ter politike in postopke glede potrebnega pokritja (potrebnega
razmerja med izpostavljenostjo in vrednostjo zavarovanja) za posamezno vrsto
premičnine, sprejemljive za zavarovanje,
(f)    
banka ima v kreditnih politikah opredeljene zahteve v zvezi z
zavarovanjem glede na obseg izpostavljenosti do dolžnika, zahteve glede pravočasnega
unovčenja zavarovanja, glede določitve cene oziroma tržne vrednosti zavarovanja
in podobno,
(g)   
začetno vrednotenje in poznejša prevrednotenja morajo v celoti
upoštevati kakršnokoli poslabšanje ali zastarelost zavarovanja,
(h)   
banka mora imeti pravico do fizičnega pregleda zavarovanja,
(i)    
banka ima vzpostavljene postopke za kontrolo ustreznosti škodnega
zavarovanja premičnine, ki služi kot zavarovanje,
(j)    
zavarovanje mora biti vpisano v Register neposestnih zastavnih pravic in
zarubljenih premičnin.
14. člen
(Posamezno pomembno finančno sredstvo oziroma prevzeta
obveznost)
Posamezno pomembno finančno sredstvo oziroma prevzeta
obveznost po zunajbilančnih postavkah v skladu s tem sklepom predstavlja
celotno izpostavljenost do enega dolžnika, katere vrednost presega 0,5 %
kapitala banke ali 650.000 evrov. Finančna sredstva oziroma prevzete obveznosti
po zunajbilančnih postavkah, ki predstavljajo takšno izpostavljenost banke do
dolžnika, se morajo ocenjevati posamično.
15. člen
(Ocenjevanje dokazov o oslabitvi in možnih izgubah)
(1) Banka mora mesečno v skladu s tem sklepom
ocenjevati, ali obstajajo nepristranski dokazi, da je finančno sredstvo ali
skupina finančnih sredstev oslabljena ali da obstaja možnost izgube iz
prevzetih obveznosti po zunajbilančnih postavkah.
(2) Če banka pri posamični ocenitvi finančnega sredstva oziroma
prevzete obveznosti po zunajbilančnih postavkah ugotovi, da je potrebna
posamična oslabitev ali oblikovanje rezervacije, jo mora prerazvrstiti v
skupino P, ki je skupina posamezno oslabljenih finančnih sredstev oziroma
prevzetih obveznosti po zunajbilančnih postavkah, za katere mora banka
oblikovati rezervacije. V tem primeru ponovno skupinsko ocenjevanje ni
potrebno.
(3) Če banka pri posamični ocenitvi finančnega sredstva
oziroma prevzete obveznosti po zunajbilančnih postavkah, razvrščenih v skupino
P, ugotovi, da posamična oslabitev ali rezervacija ni več potrebna, ju mora
skladno s tem sklepom prerazvrstiti v skupino in ju vključiti v ponovno
skupinsko ocenjevanje.
16. člen
(Posamično ali skupinsko ocenjevanje finančnega sredstva)
(1) Če pri posamični ocenitvi finančnega sredstva
obstajajo nepristranski dokazi oslabitve, mora banka oceniti nadomestljivo vrednost
takšnega finančnega sredstva. Če je nadomestljiva vrednost manjša od
knjigovodske, banka pripozna izgubo v izkazu poslovnega izida.
(2) Oslabitev se izmeri za vsako finančno sredstvo, ki
je posamezno pomembno. Oslabitev finančnih sredstev, ki niso posamezno
pomembna, se izmeri posamično ali skupinsko.
(3) V primeru, da so finančna sredstva ocenjena
posamično in oslabitev ni potrebna ter posledično ni pripoznana, mora banka ta
sredstva vključiti v ponovno skupinsko ocenjevanje, da bi se ocenila potrebna
oslabitev.
(4) Oslabitev finančnih sredstev do bank in hranilnic
mora biti ocenjena posamično, in ponovno skupinsko ocenjevanje ni potrebno.
17. člen
(Posamično ali skupinsko ocenjevanje prevzetih obveznosti)
(1) Če pri posamični ocenitvi prevzetih obveznosti po
zunajbilančnih postavkah obstajajo nepristranski dokazi za možnost izgube iz
prevzetih obveznosti, mora banka oceniti verjetnost takšnega dogodka za
posamezno prevzeto obveznost. Če je izguba verjetna in je mogoče zanesljivo
oceniti njen znesek, se pripozna izguba v izkazu poslovnega izida ter se za ta
znesek oblikuje rezervacija.
(2) Potrebna rezervacija se izmeri za vsako posamezno
pomembno prevzeto obveznost po zunajbilančnih postavkah. Potrebne rezervacije
za prevzete obveznosti, ki niso posamezno pomembne, se izmerijo posamično ali
skupinsko.
(3) V primeru, da so prevzete obveznosti po
zunajbilančnih postavkah ocenjene posamično in izguba ni verjetna ter
posledično ni pripoznana, mora banka te prevzete obveznosti vključiti v ponovno
skupinsko ocenjevanje za ugotovitev potrebnih rezervacij, ki se pripoznajo kot
izguba v izkazu poslovnega izida.
(4) Potrebne rezervacije za prevzete obveznosti po
zunajbilančnih postavkah do bank in hranilnic se izmerijo posamično, in ponovno
skupinsko ocenjevanje ni potrebno.
18. člen
(Homogene skupine za skupinsko ocenjevanje izgub)
(1) Banka mora za skupinsko ocenjevanje oslabitev
finančnih sredstev oziroma za skupinsko ugotavljanje potrebnih rezervacij za
prevzete obveznosti po zunajbilančnih postavkah oblikovati homogene skupine
glede na podobne značilnosti kreditnega tveganja, ki kažejo sposobnost dolžnika
poravnati obveznosti skladno s pogodbenimi določili. Homogene skupine so lahko
opredeljene glede na naslednje posamezne značilnosti ali njihove kombinacije:
(a)   
vrste finančnih sredstev,
(b)   
panoge,
(c)   
geografske lokacije,
(d)   
vrste kreditnih zavarovanj,
(e)   
poravnavanje dolgov v preteklih obdobjih.
(2) Ocene bodočih denarnih tokov posameznih skupin
morajo temeljiti na preteklih izgubah iz teh ali podobnih skupin. Ocene izgub
se morajo prilagoditi spremenjenim okoliščinam na trgu. Metodologijo in
predpostavke, uporabljene pri ocenjevanju bodočih denarnih tokov, mora banka
redno pregledovati, tako da se zmanjša razlika med ocenami izgub in dejanskimi
izgubami.
19. člen
(Izkazovanje oslabitev oziroma rezervacij v računovodskih
izkazih)
(1) Oslabitve finančnih sredstev, ki jih banka opravi po
MSRP, se izkažejo kot odhodek iz oslabitve v izkazu poslovnega izida in kot
popravek vrednosti finančnih sredstev zaradi oslabitve v izkazu finančnega
položaja.
(2) Rezervacije za prevzete obveznosti po zunajbilančnih
postavkah, ki jih banka opravi po MSRP, se izkažejo kot odhodek za oblikovanje
rezervacij v izkazu poslovnega izida in kot obveznost iz rezervacij v izkazu
finančnega položaja.
(3) Banka je dolžna knjigovodsko izkazati oslabitve
finančnih sredstev in rezervacije za prevzete obveznosti po zunajbilančnih
postavkah v skladu z določili tega sklepa najmanj po stanju na dan konec
vsakega meseca.
(4) (črtan)
20. člen
(Izterjava in odprava pripoznanja finančnih sredstev)
(1) Banka vodi izterjavo finančnih sredstev z vso
skrbnostjo dobrega gospodarstvenika oziroma dokler ocenjuje, da so nadaljnji
postopki izterjave ekonomsko še upravičeni.
(2) Če banka v postopku izterjave oceni, da finančno
sredstvo, merjeno po odplačni vrednosti, ne bo več povrnjeno in so izpolnjeni
pogoji za odpravo pripoznanja tega sredstva iz izkaza finančnega položaja po
določbah o odpravi pripoznanja iz MSRP, ga banka odpravi iz izkaza finančnega
položaja in do pridobitve pravne podlage za zaključek postopka izterjave v
višini dolgovanega zneska še vodi v zunajbilančni evidenci, kar je zlasti
relevantno v naslednjih primerih:
(a)   
za nezavarovano finančno sredstvo iz naslova kreditne pogodbe ali
unovčene pogojne zunajbilančne obveznosti (garancije, nekritega akreditiva,
meničnega avala ali druge pogojne zunajbilančne obveznosti), če dolžnik zamuja
z odplačevanjem več kot 1 leto;
(b)   
za zavarovano finančno sredstvo iz naslova kreditne pogodbe ali unovčene
pogojne zunajbilančne obveznosti z nepremičninami, če dolžnik zamuja z
odplačevanjem več kot 4 leta oziroma banka v tem obdobju ni prejela nobenega
poplačila iz unovčitve teh nepremičnin;
(c)   
za nezavarovano finančno sredstvo iz naslova kreditne pogodbe ali
unovčene pogojne zunajbilančne obveznosti, če je dolžnik že v stečajnem
postopku;
(d)   
za finančno sredstvo, za katerega je s potrditvijo prisilne poravnave
prenehala pravica banke do uveljavljanja plačila od dolžnika v sodnem ali
drugem postopku in sicer v znesku, v katerem je ta pravica prenehala.
(2a) Banka do pridobitve pravne podlage za zaključek postopka
izterjave v zunajbilančni evidenci v višini dolgovanega zneska vodi tudi
finančna sredstva, merjena po pošteni vrednosti, katerih poštena vrednost je
enaka nič.
(3) Banka ukine zunajbilančno evidenco o odpravljenih
finančnih sredstvih iz drugega in drugega a odstavka tega člena oziroma, če ne
gre za primer iz drugega odstavka tega člena, finančno sredstvo odpravi iz
izkaza finančnega položaja, ko je postopek izterjave zaključen.
(4) Postopek izterjave finančnega sredstva iz tretjega
odstavka tega člena banka zaključi v naslednjih primerih:
(a)   
na podlagi pravnomočnega sklepa sodišča o končanju stečajnega postopka;
(b)   
na podlagi pravnomočnega sklepa o potrditvi prisilne poravnave, v delu,
v katerem finančno sredstvo ni bilo poplačano v celoti;
(c)   
na podlagi pravnomočnega sklepa o ustavitvi postopka izvršbe, če izvršba
s predlaganim sredstvom izvršbe ni bila uspešna; ali
(d)   
na podlagi sklepa uprave ali nadzornega sveta oziroma upravnega odbora
brez sodnega postopka za poplačilo terjatev, če bi bili nadaljnji pravni
postopki ekonomsko neupravičeni, zlasti v primeru, če bi stroški sodnega
postopka presegli znesek poplačila terjatev, oziroma so bila opravljena vsa
dejanja, ki bi jih opravil s skrbnostjo dober gospodarstvenik za dosego
poplačila terjatev.
4. RESTRUKTURIRANJE FINANČNIH SREDSTEV
21. člen
(Opredelitev in vrste restrukturiranja)
(1) Restrukturirano finančno sredstvo je finančno
sredstvo, ki nastane kot posledica nezmožnosti dolžnika odplačevati dolg pod
prvotno dogovorjenimi pogoji bodisi s spremenjenimi pogoji prvotne pogodbe
bodisi novo pogodbo, s katero pogodbeni stranki dogovorita delno ali celotno
poplačilo prvotnega dolga. V ta okvir sodijo tudi pogodbe z vgrajeno klavzulo o
restrukturiranju.
(2) Finančne težave oziroma zmožnost odplačevanja dolga mora
banka pri restrukturiranju finančnih sredstev ocenjevati na nivoju dolžnika.
Pri tem se kot dolžnik štejejo vse med seboj povezane družbe v skupini, ki so
predmet računovodske konsolidacije. Zmožnost odplačevanja dolga dolžnika
ocenjuje banka, poleg možnosti prevzema drugih sredstev oziroma poplačila z
unovčenjem kreditnih zavarovanj, predvsem z vidika vpliva restrukturiranja na
zadostnost denarnega toka iz poslovanja dolžnika oziroma z vidika možnosti
obvladovanja tistih družb izmed povezanih družb, ki so sposobne ustvarjati
denarni tok iz poslovanja.
(3) Banka restrukturira finančna sredstva do dolžnika z
izvedbo ene ali več aktivnosti, za katere se ob sicer normalnem ekonomskem in
finančnem položaju dolžnika ne bi odločila. Možne aktivnosti oziroma vrste
restrukturiranja finančnih sredstev, ki lahko nastopijo posamično ali
kombinirano, so naslednje:
(a)   
podaljšanje roka ali odlog vračila terjatev,
(b)   
znižanje obrestne mere in/ali drugih stroškov,
(c)   
znižanje višine terjatev kot posledica pogodbeno dogovorjenega odpusta
dolga in/ali lastniškega prestrukturiranja,
(d)   
konverzija terjatev v naložbo v kapital dolžnika,
(e)   
prevzem drugih sredstev (vključno z unovčenjem kreditnih zavarovanj) za
delno ali celotno poplačilo terjatev,
(f)    
druge aktivnosti.
22. člen
(Računovodska obravnava restrukturiranja in razvrstitev
restrukturiranih finančnih sredstev)
(1) Ko banka pristopi k restrukturiranju finančnih
sredstev, izhaja skladno z MSRP iz ažurirane vrednosti finančnega sredstva.
(2) Če banka pristopi k restrukturiranju finančnega
sredstva s spremembami pogojev odplačevanja finančnega sredstva, ki izhajajo iz
tč. a) in/ali b) tretjega odstavka 21. člena tega sklepa, popravi knjigovodsko
vrednost restrukturiranega finančnega sredstva na podlagi diskontirane
vrednosti ocenjenih prihodnjih denarnih tokov pod spremenjenimi pogoji in
učinek iz tega naslova pripozna v izkazu poslovnega izida.
(3) V primeru znižanja terjatve do dolžnika z
aktivnostmi iz točke c) in/ali d) tretjega odstavka 21. člena tega sklepa banka
odpravi pripoznanje terjatve v delu, ki se nanaša na odpis oziroma pogodbeno
dogovorjeni odpust dolga. Nova ocena prihodnjih denarnih tokov za preostali del
še neodpisane terjatve oziroma restrukturirane terjatve po spremenjenih pogojih
temelji na osveženi oceni verjetnosti izgube. Pri tem banka upošteva spremenjen
finančni položaj dolžnika, ekonomska pričakovanja in zavarovanja za
restrukturirano finančno sredstvo.
(4) Če banka pristopi k restrukturiranju finančnega
sredstva s prevzemom drugih sredstev (opredmetenih osnovnih sredstev,
vrednostnih papirjev in drugih finančnih sredstev), vključno z naložbami v
kapital dolžnikov, pridobljenih s konverzijo bančnih terjatev do teh dolžnikov,
pridobljena sredstva pripozna v izkazu finančnega položaja po pošteni vrednosti
ter razliko med izkazano pošteno vrednostjo tega sredstva in knjigovodsko
vrednostjo izknjiženega finančnega sredstva pripozna v izkazu poslovnega izida.
(5) Če pri restrukturiranem finančnem sredstvu pride
oziroma je verjetno, da bo prišlo do odpusta pomembnega dela finančne
obveznosti dolžnika, mora banka za vsa finančna sredstva in prevzete obveznosti
do tega dolžnika v skladu merili iz 5. člena tega sklepa nemudoma dodeliti
ustrezno bonitetno oceno, tako da jih prerazvrstiti najmanj v bonitetno skupino
D oziroma P. Banka lahko tem izpostavljenostim do dolžnika dodeli boljšo
bonitetno oceno potem, ko dolžnik dokaže sposobnost izpolnjevanja obveznosti
pod novimi pogoji.
23. člen
(Dokumentacija in evidenca restrukturiranih finančnih
sredstev)
(1) Banka mora vse sprejete odločitve o restrukturiranju
finančnih sredstev, ki presegajo vrednost 100.000 evrov, dokumentirati z
ustrezno analizo alternativnih rešitev z ekonomskimi učinki (iz unovčenja
zavarovanj, prodaje finančnega sredstva, prekinitve pogodbe in morebitnih
drugih aktivnosti).
(2) Banka mora za restrukturirana finančna sredstva v
poslovnih knjigah zagotoviti analitično evidenco, vključno s podatki o načinu
restrukturiranja (z aneksom ali novo pogodbo), vrstah restrukturiranja iz
tretjega odstavka 21. člena tega sklepa, datumi restrukturiranja ter učinki na
spremembo vrednosti finančnih sredstev vključno z učinki iz odpisov oziroma
odprave pripoznanja iz izkaza finančnega položaja (posebej učinki, izkazani v
breme že oblikovanih popravkov vrednosti zaradi oslabitev in posebej učinki,
izkazani neposredno prek poslovnega izida), spremembo verjetnosti izgube,
spremembo bonitetne ocene dolžnika in morebitno spremembo statusa donosnosti
restrukturiranih finančnih sredstev.
(3) Kot restrukturirana finančna sredstva v poslovnih
knjigah banka označi samo finančna sredstva dolžnika, ki so bila predmet
restrukturiranja, in ne vseh izpostavljenosti do tega dolžnika.
(4) Finančna sredstva ostanejo v poslovnih knjigah
označena kot restrukturirana, dokler niso istočasno izpolnjeni vsi pogoji iz
157., 176., 177. in 179. odstavka Dela 2 Priloge V Izvedbene uredbe Komisije
(EU) št. 680/2014 z dne 16. aprila 2014 o določitvi izvedbenih tehničnih
standardov v zvezi z nadzorniškim poročanjem institucij v skladu z Uredbo (EU)
št. 575/2013 Evropskega parlamenta in Sveta (Uradni list EU, št. 191/2014 in
48/2015).
5. KREDITNE MAPE
24. člen
(Vodenje in vsebina kreditnih map)
(1) Banka zagotavlja informacije in dokumentacijo o
dolžniku z vodenjem kreditnih map. Iz kreditnih map morajo biti razvidni
osnovni podatki o dolžniku, njegovem finančnem stanju in položaju ter o vsebini
kreditnega razmerja.
(2) Kreditne mape morajo smiselno vsebovati:
(a)   
osnovne podatke o dolžniku (firma, sedež, število zaposlenih, lastniška
struktura, vodstvo, posredne in neposredne kapitalske povezave);
(b)   
njegove glavne dolžnike in upnike;
(c)   
računovodske izkaze za zadnja tri leta;
(d)   
izpisek podatkov o zadolženosti dolžnika (pred odobritvijo kredita) iz
enotnega kreditnega registra, ki ga vodi Banka Slovenije, ter analizo in oceno
finančno-ekonomskega položaja dolžnika oziroma finančnega instrumenta;
(e)   
ob morebitnih nepristranskih dokazih o oslabitvi finančnega sredstva
analizo in oceno denarnih tokov za poravnavo obveznosti;
(f)    
seznam vseh finančnih sredstev in prevzetih obveznosti po zunajbilančnih
postavkah (konto, partija);
(g)   
vlogo za odobritev posla in predlog strokovne službe;
(h)   
sklep organa, pristojnega za odobritev posla, in pogodbo o sklenjenem
poslu;
(i)    
analitično knjigovodsko evidenco;
(j)    
dokazila o kreditnem zavarovanju ter dokumentacijo o realizaciji
kreditnega zavarovanja;
(k)   
drugo pomembno dokumentacijo.
(2a) Določbe drugega odstavka se smiselno uporabljajo tudi za
vodenje kreditnih map fizičnih oseb.
(3) Banka mora izdelati interno navodilo za vodenje
kreditnih map ter določiti odgovorne osebe, ki bodo skrbele za popolnost in
celovitost posameznih map.
6. POROČANJE
25. člen
(Vsebina poročil in roki za poročanje)
(1) Banka mora poročati Banki Slovenije o tveganih
aktivnih bilančnih in zunajbilančnih postavkah ter razvrstitvi finančnih
sredstev in prevzetih obveznosti po zunajbilančnih postavkah.
(2) Banka vsebine iz prvega odstavka tega člena poroča v
obliki, na način, s pogostostjo in v rokih, ki so predpisani s Sklepom o
poročanju monetarnih finančnih institucij (Uradni list RS, št. 96/15) in z
Navodilom za izvajanje Sklepa o poročanju monetarnih finančnih institucij z dne
8. decembra 2015, objavljenim na spletni strani Banke Slovenije.

Sklep o ocenjevanju izgub iz kreditnega
tveganja bank in hranilnic (Uradni list RS, št. 50/15) vsebuje naslednjo končno in
prehodno določbo:
»7. KONČNA IN PREHODNA DOLOČBA
26. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne s 1. 9. 2015.
27. člen
(Prenehanje uporabe sklepa
in navodila)
Z dnem začetka uporabe tega sklepa se prenehata uporabljati Sklep
o ocenjevanju izgub iz kreditnega tveganja bank in hranilnic (Uradni list RS,
št. 28/07, 102/08, 3/09, 29/12, 12/13, 12/14 in 13/15) in Navodilo za izvajanje
Sklepa o ocenjevanju izgub iz kreditnega tveganja bank in hranilnic (Uradni
list RS, št. 18/14).«.

Sklep o spremembah in dopolnitvah Sklepa o
ocenjevanju izgub iz kreditnega tveganja bank in hranilnic (Uradni list RS, št.
96/15) vsebuje naslednji končni določbi:
»11. člen
(1) Ta sklep začne veljati naslednji dan po objavi v
Uradnem listu Republike Slovenije, uporabljati pa se začne 1. septembra
2016.
(2) Ne glede na prvi odstavek tega člena banka začne
določbe 1. in 4. člena tega sklepa uporabljati z uveljavitvijo tega sklepa.
Določbo 3. člena tega sklepa lahko banka uporabi pred 1. septembrom 2016.
12. člen
(1) Z dnem, ko začne veljati ta sklep, preneha veljati Navodilo
za izvajanje Sklepa ocenjevanju izgub iz kreditnega tveganja bank in hranilnic
(Uradni list RS, št. 50/15).
(2) Ne glede na prvi odstavek tega člena banka posreduje
poročila RAZ-1, RAZ-1a in RAZ-2 v skladu z navodilom iz prvega odstavka tega
člena še vključno za mesec november 2016.«.