I. SPLOŠNE DOLOČBE
1. člen
(vsebina)
(1) Ta pravilnik določa za monitoring kakovosti tal način in
obseg izvajanja ter metodologijo vzorčenja tal in analiziranja vzorcev tal.
(2) Ta pravilnik določa tudi način poročanja o izsledkih
monitoringa kakovosti tal.
(3) Ta pravilnik določa tudi način in obseg izvajanja ter
metodologijo vzorčenja tal in analiz vzorcev tal v okviru raziskave kakovosti
tal ter način in obliko poročanja o izsledkih te raziskave.
2. člen
(uporaba)
(1) Ta pravilnik se uporablja za izvajanje monitoringa
kakovosti tal, ki ga zagotavlja ministrstvo, pristojno za okolje (v nadaljnjem
besedilu: ministrstvo), za ugotavljanje kakovosti tal v Sloveniji.
(2) Ta pravilnik se uporablja tudi za izvedbo raziskave
kakovosti tal, ki jo zagotovi ministrstvo, zaradi ugotavljanja stopnje
obremenjenosti območij v skladu s predpisom, ki ureja merila za ugotavljanje
stopnje obremenjenosti okolja zaradi onesnaženosti tal z nevarnimi snovmi.
(3) Ta pravilnik se uporablja tudi za izvedbo raziskave
kakovosti tal, ki jo zagotovi ministrstvo, v primeru okoljske nesreče ali
pobude ministra, pristojnega za okolje, ali vlade ali odločitve sodišča.
(4) Ta pravilnik se uporablja tudi za izvajanje podrobnejšega
ali posebnega monitoringa kakovosti tal ali za izdelavo raziskave kakovosti
tal, ki ju na območju občine ali njenega dela lahko zagotavlja občina
neposredno ali kot lokalno gospodarsko javno službo.
3. člen
(izrazi)
Izrazi, uporabljeni v tem pravilniku, pomenijo:
1.     
antropogena tla so tla, ki imajo zaradi človekovega delovanja:
- 
spremenjeno zgradbo oziroma fizikalne in kemijske lastnosti zaradi
vplivov rabe tal ali zaradi nasipavanja zemeljskih izkopov ali umetno
pripravljene zemljine, določenih v predpisu, ki ureja obremenjevanje tal z
vnašanjem odpadkov, ali zaradi izvajanja dejavnosti, ki lahko povzročijo
onesnaženje tal, ali
- 
so nastala z uporabo polnila pri gradnji objektov, določenega v
predpisu, ki ureja obremenjevanje tal z vnašanjem odpadkov, če gre za utrjene
za vodo prepustne in nepokrite površine;
2.     
arhivski vzorec tal je zračno suh, homogeniziran, zdrobljen in presejan
vzorec tal, ki se ga hrani na način, da se osnovni pedološki parametri tal in
nevarne snovi lahko preverijo, razen če gre za snovi, za katere je v skladu s
standardi za analizne metode zahtevana uporaba svežih vzorcev;
3.     
enota vzorca tal je del tal, ki se ga pri vzorčenju odvzame z opremo za
jemanje vzorcev iz posameznega sloja tal za pripravo združenega vzorca tal;
4.     
homogenizacija vzorca tal je postopek v laboratoriju, v katerem se z
mešanjem enot vzorca tal zagotovijo homogene lastnosti celotnega vzorca tal,
odvzetega iz določene globine tal ob hkratni odstranitvi primesi, kot so večji
kosi kamnin, sveži ali suhi rastlinski ali živalski ostanki, in antropogenih
primesi, kot so delci gradbenih odpadkov ipd.;
5.     
 horizont tal je plast v profilu tal, ki je praviloma vzporedna s talnim
površjem in je nastala zaradi pedogenetskih dejavnikov (matična podlaga,
podnebje, relief, čas, organizmi) in procesov. Horizonti se med seboj
razlikujejo v eni ali več morfoloških, fizikalnih, kemijskih ali bioloških
lastnostih (npr. po barvi, teksturi, prekoreninjenosti, kislosti);
6.     
industrijsko območje je območje proizvodnih dejavnosti, ki so površine
za industrijo in gospodarske cone, določene v skladu s predpisom, ki ureja
vsebino, obliko in način priprave občinskega prostorskega načrta ter pogoje za
določitev območij sanacij razpršene gradnje in območij za razvoj in širitev
naselij;
7.     
laboratorijski suhi vzorec tal je zračno suhi vzorec tal po opravljenem
postopku homogenizacije, sušenja, drobljenja in sejanja na situ z odprtinami
velikosti največ 2 mm, ki se uporabi za analizo vzorcev tal v laboratoriju in
za arhiv. Za osnovne pedološke parametre tal in nevarne snovi, za katere so v
skladu s standardi za analizne metode zahtevane manjše velikosti delcev, je
treba vzorec tal dodatno zmleti do zahtevane velikosti;
8.     
laboratorijski sveži vzorec tal je vzorec tal po opravljenem postopku
homogenizacije vzorca tal in se uporabi za analizo vzorcev tal, za katere je v
skladu s standardi za analizne metode zahtevana uporaba svežih vzorcev tal;
9.     
matična podlaga je material mineralnega ali organskega izvora, iz
katerega se v tlotvornih procesih razvijajo tla. Za opis matične podlage se kot
strokovna podlaga uporablja Klasifikacija tal Slovenija, dostopna na spletni
strani ministrstva, pristojnega za okolje;
10.  
 nevarna snov v tleh je nevarna snov v tleh iz predpisa, ki ureja mejne,
opozorilne in kritične imisijske vrednosti nevarnih snovi v tleh;
11.  
obvezna oprema je oprema za izvedbo vzorčenja na terenu, opredeljena v
prilogi 1, ki je sestavni del tega pravilnika;
12.  
odvzemno mesto je mesto za odvzem posameznih enot vzorca tal na
različnih globinah tal znotraj vzorčnega mesta;
13.  
območje kmetijskih zemljišč je območje, na katerem so kmetijska
zemljišča, določena v skladu z zakonom, ki ureja kmetijska zemljišča, kjer se
pridelujejo rastline za prehrano ljudi ali živali ali se zadržuje ali filtrira
voda v podzemno vodo, ki se rabi ali je namenjena za oskrbo s pitno vodo. Med
območja kmetijskih zemljišč se za potrebe tega pravilnika uvrščajo tudi
površine za vrtičkarstvo, namenjene pridelavi rastlin za prehrano ljudi, ali
sadni ali zelenjavni vrt ne glede na namensko ali dejansko rabo prostora in ne
glede na njegovo velikost;
14.  
opazovano obdobje je obdobje izvajanja monitoringa kakovosti tal, ki
traja eno do največ dve koledarski leti;
15.  
opuščeno industrijsko območje je zemljišče, na katerem je v preteklosti
zaradi izvajanja industrijske dejavnosti potekalo ravnanje z nevarnimi snovmi
ali odpadki, razen odlaganja, in se taka dejavnost na tem zemljišču ne izvaja
več;
16.  
osnovni pedološki parametri so parametri, ki opredeljujejo osnovne
kemijske ter fizikalne lastnosti horizonta ali sloja tal, in so: pH, delež
talne organske snovi, skupni dušik, rastlinam dostopna fosfor in kalij,
zrnavost tal (tekstura), kationska izmenjalna kapaciteta, električna prevodnost
ter prostorninska gostota tal;
17.  
otroško igrišče je javna površina na prostem, urejena in opremljena za
igro otrok;
18.  
pokrovnost tal za potrebe tega pravilnika označuje fizično tvarino, ki
pokriva tla (npr. prod, pesek, trava, drevesne vrste, grmovje in druga porasla
ali gola površina tal). Pokrovnost tal je pri določeni rabi zemljišča lahko
enotna (npr. trava na travniku kmetijskega zemljišča, trava na otroškem
igrišču, trava v parku) ali se razlikuje na posameznih delih zemljišča (npr.
trava, gola tla, drevesa ali grmovnice na otroškem igrišču);
19.  
priprava vzorca tal so vsi postopki, uporabljeni za pripravo
laboratorijskega suhega ali svežega vzorca tal ter rezervnega ali arhivskega
vzorca tal;
20.  
profil tal je navpični presek tal od površine do matične podlage ali
izbrane globine tal. Izkopljemo ga zaradi ugotavljanja lastnosti in vrste tal
ali vzorčenja horizontov ali slojev tal;
21.  
rezervni vzorec tal je vzorec tal, ki je pripravljen ob homogenizaciji
in je namenjen preveritvi morebitnih nejasnosti pri analizah ali za razlago
analitskega rezultata vzorca tal;
22.  
sloj tal je plast tal, ki nastane pod vplivom rečnih nanosov, pobočnih
procesov ali delovanja človeka (mešanje, nasipanje, odlaganje, prekrivanje
itn.). Izraz sloj tal se uporablja tudi, ko se opredeli samo globina tal, pri
čemer sloj lahko zajema več različnih horizontov tal;
23.  
suha snov tal (v nadaljnjem besedilu: s. s.) so tla po sušenju pri 105
°C do konstantne mase;
24.  
stanovanjsko območje je površina podrobnejše namenske rabe na območju
stavbnih zemljišč, ki so:
- 
območja stanovanj, namenjena bivanju in spremljajočim dejavnostim,
določena v skladu s predpisom, ki ureja vsebino, obliko in način priprave
občinskega prostorskega načrta ter pogoje za določitev območij sanacij
razpršene gradnje in območij za razvoj in širitev naselij;
- 
območja centralnih dejavnosti, namenjena oskrbnim, storitvenim,
družbenim dejavnostim in bivanju, določena v skladu s predpisom, ki ureja
vsebino, obliko in način priprave občinskega prostorskega načrta ter pogoje za
določitev območij sanacij razpršene gradnje in območij za razvoj in širitev
naselij;
- 
posebna območja, namenjena posebnim dejavnostim, kot so območja za
turizem, nakupovalna središča, športni centri, določena v skladu s predpisom,
ki ureja vsebino, obliko in način priprave občinskega prostorskega načrta ter
pogoje za določitev območij sanacij razpršene gradnje in območij za razvoj in
širitev naselij;
- 
območja površin, namenjena rekreaciji in športu na prostem ali
preživljanju prostega časa na prostem, razen otroškega igrišča ali vrtička;
25.  
 talni tip je osnovna sistematska enota klasifikacijskega sistema tal in
je opredeljen glede na procese nastajanja tal ter kemijske, fizikalne,
morfološke in biološke lastnosti tal;
26.  
tla so del zemeljske skorje med površino in kamninsko podlago, ki ga
sestavljajo mineralne in organske snovi, voda, zrak in živi organizmi, ter so
lahko naravna ali antropogena;
27.  
vzorčno mesto je prostorsko določeno območje tal, kjer se na več
odvzemnih mestih odvzemajo vzorci tal;
28.  
vzorec tal je vzorec, sestavljen iz več enot tal, odvzetih na vzorčnem
mestu, in homogeniziran tako, da odraža povprečne kemijske, fizikalne in
morfološke lastnosti celotnega vzorčnega mesta na določeni globini in s tem
zagotavlja reprezentativnost vzorčnega mesta;
29.  
zračno suh vzorec tal je vzorec tal, posušen pri temperaturi 40 °C do
konstantne mase vzorca tal.
II. NAČIN IN OBSEG IZVAJANJA MONITORINGA KAKOVOSTI TAL
4. člen
(izvajanje monitoringa kakovosti tal)
Izvajanje monitoringa kakovosti tal obsega:
-       
vzpostavitev mreže vzorčnih mest za ugotavljanje kakovosti tal,
-       
pripravo programa monitoringa kakovosti tal,
-       
vzorčenje tal na vzorčnih mestih,
-       
analizo vzorcev tal,
-       
vodenje evidence o mestih vzorčenja za ugotavljanje kakovosti tal,
-       
hranjenje vzorcev tal in
-       
pripravo poročila o kakovosti tal.
5. člen
(vzpostavitev mreže vzorčnih mest monitoringa kakovosti tal)
(1) Vzpostavitev mreže vzorčnih mest monitoringa kakovosti
tal (v nadaljnjem besedilu: mreža vzorčnih mest) vključuje načrtovanje, izbiro
in določitev vzorčnih mest za ugotavljanje kakovosti tal.
(2) Vzorčna mesta, ki tvorijo mrežo vzorčnih mest iz
prejšnjega odstavka, se načrtujejo tako, da so izpolnjene zlasti te zahteve:
1.     
središča vzorčnih mest so locirana na presečiščih ali čim bliže
presečišč kilometrske mreže v državni D96/TM-projekciji in so na medsebojni
razdalji:
- 
8 x 8 kilometrov, če gre za vzorčna mesta nad 600 metri nadmorske
višine,
- 
4 x 4 kilometre, če gre za vzorčna mesta pod ali na 600 metrih nadmorske
višine;
2.     
omogočeno je ugotavljanje kakovosti tal za vsa območja, ki so glede na
rabo tal razdeljena na:
- 
območje kmetijskih zemljišč,
- 
otroško igrišče,
- 
stanovanjsko območje in
- 
industrijsko oziroma opuščeno industrijsko območje;
3.     
upoštevani so različni talni tipi, če so vzorčna mesta na območju
kmetijskih zemljišč;
4.     
upoštevana je različna pokrovnost oziroma kolobar, če so vzorčna mesta
na območju kmetijskih zemljišč;
5.     
upoštevane so različne matične podlage;
6.     
upoštevane so različne klimatske razmere in
7.     
vzorčna mesta so čim bliže lokacij, kjer se že izvaja monitoring stanja
okolja za zrak ali vode, kjer je to mogoče.
(3) Posamezna vzorčna mesta v mreži vzorčnih mest morajo biti
izbrana tako, da na vzorčnem mestu praviloma ne bo prišlo do spremembe rabe tal
ali pokrovnosti tal.
(4) Mreža vzorčnih mest iz drugega odstavka tega člena se
lahko dopolni z nadomestnimi vzorčnimi mesti, če se izkaže, da na prvotno
določenem vzorčnem mestu odvzem vzorcev tal v skladu s tem pravilnikom ni več
mogoč.
(5) Mreža vzorčnih mest iz drugega odstavka tega člena se
lahko dopolni tudi z dodatnimi vzorčnimi mesti, če se izkaže, da je treba na
določenem območju zagotoviti podrobnejši monitoring kakovosti tal na več
vzorčnih mestih.
6. člen
(vzorčno mesto)
(1) Vzorčno mesto je površina tal znotraj kroga s polmerom 25
metrov.
(2) Ne glede na prejšnji odstavek je površina tal na vzorčnem
mestu zaradi različnih ovir na vzorčnem mestu, kot so stavbe, skale, vodne
površine, tlakovane ali z drugimi materiali utrjene površine, ali zaradi načina
obdelave na kmetijskih območjih, kot je na primer pasovni način obdelave v
sadovnjakih ali vinogradih, lahko tudi manjša, vendar ne manjša od 25 m2.
(3) Ne glede na prvi odstavek tega člena se oblika vzorčnega
mesta lahko spremeni tako, da je možna enakomerna razporeditev odvzemnih mest
na primerljivo veliki površini tal, kot je določena v prvem oziroma drugem
odstavku tega člena, in je zagotovljena reprezentativnost vzorčnega mesta.
(4) Tla na vzorčnem mestu morajo imeti enako pokrovnost in
morajo omogočati odvzem vzorca tal v skladu s tem pravilnikom.
7. člen
(način in globina vzorčenja tal)
(1) Na vzorčnem mestu se odvzemna mesta določi v skladu s
standardom SIST ISO 18400-102 ali drugim enakovrednim evropskim ali mednarodno
priznanim standardom tako, da so ta čim bolj enakomerno razporejena. Na vsakem
odvzemnem mestu se odvzamejo enote vzorcev tal v skladu s Prilogo 1, ki je kot
priloga sestavni del tega pravilnika.
(2) Pri prvem vzorčenju tal pri monitoringu kakovosti tal se
na vzorčnem mestu poleg vzorcev tal iz prejšnjega odstavka odvzamejo tudi
točkovni vzorci iz profila tal po posameznih horizontih tal v skladu s Prilogo
1 tega pravilnika, pri čemer se za zagotovitev reprezentativnega analiznega
rezultata pri odvzemu neporušenih vzorcev tal, odvzamejo najmanj trije vzorci
tal iz istega horizonta tal.
(3) Ne glede na prejšnji odstavek se vzorci tal iz posameznih
horizontov profilov tal na vzorčnih mestih, ki so vključena v monitoring
kakovosti tal, pri prvem vzorčenju tal ne odvzamejo, če so bili ti odvzeti v
okviru Raziskav onesnaženosti tal Slovenije ali drugih primerljivih raziskav kakovosti
tal in se za ta vzorčna mesta v poročilu iz 16. člena tega pravilnika povzamejo
podatki iz Raziskav onesnaženosti tal Slovenije ali drugih primerljivih
raziskav kakovosti tal.
8. člen
(pogostost in čas vzorčenja tal)
(1) Vzorčenje tal za ugotavljanje kakovosti tal se v
posameznem opazovanem obdobju izvede med 1. marcem in 31. oktobrom na izbranih
vzorčnih mestih izmed vseh vzorčnih mest, določenih v mreži vzorčnih mest.
(2) Za vsako opazovano obdobje se izbere drug nabor vzorčnih
mest tako, da je v desetih zaporednih letih izvedeno vzorčenje tal na vseh
vzorčnih mestih, določenih v mreži vzorčnih mest.
(3) Pri ponovnem vzorčenju tal se vzorčenje tal na istih
vzorčnih mestih izvede v približno istem času oziroma z enako pokrovnostjo tal
kot pri prvem vzorčenju tal.
(4) Izbor vzorčnih mest iz prvega odstavka tega člena se
določi v programu monitoringa kakovosti tal za pet zaporednih opazovanih
obdobij.
9. člen
(vzorčenje tal, zapis o vzorčenju tal in prevoz vzorcev tal)
(1) Za vzorčenje tal se uporabljajo postopki in oprema,
določeni v Prilogi 1 tega pravilnika.
(2) Ob vsakem vzorčenju tal je treba izpolniti zapis o
vzorčenju tal na obrazcu iz Priloge 2, ki je kot priloga sestavni del tega
pravilnika.
(3) Vzorčenje, prevoz in hranjenje vzorcev tal se izvede v
skladu z zahtevami iz Priloge 1 tega pravilnika.
III. METODOLOGIJA ANALIZIRANJA IN OBDELAVE VZORCEV
10. člen
(osnovni pedološki parametri in nevarne snovi v tleh)
(1) Na vsakem od vzorčnih mest, ki so predmet monitoringa
kakovosti tal v posameznem opazovanem obdobju, se za analizo vseh osnovnih
pedoloških parametrov in vseh nevarnih snovi v tleh odvzamejo vzorci tal iz
vseh slojev tal.
(2) Kot nevarna snov v tleh se na posameznem vzorčnem mestu
lahko določi tudi katera koli druga nevarna snov, ki ni nevarna snov iz
predpisa, ki ureja mejne, opozorilne in kritične imisijske vrednosti nevarnih
snovi v tleh, če se pri izvedbi monitoringa stanja podzemne vode v skladu s
predpisom, ki ureja monitoring stanja podzemne vode ali pri izvedbi
obratovalnega monitoringa stanja podzemne vode v skladu s predpisom, ki ureja
obratovalni monitoring stanja podzemne vode, ali pri izvedbi obratovalnega monitoringa
stanja tal v skladu s predpisom, ki ureja obratovalni monitoring stanja tal,
zaznajo povečane vsebnosti katere koli druge nevarne snovi.
(3) Za analize osnovnih pedoloških parametrov in nevarnih
snovi v tleh iz prvega odstavka tega člena se uporabljajo standardi, določeni v
preglednici 2 iz Priloge 1 tega pravilnika, ali drugi enakovredni evropski ali
mednarodno priznani standardi, ki dajo primerljive rezultate.
11. člen
(analiza osnovnih pedoloških parametrov in nevarnih snovi v
tleh)
(1) Na vsakem vzorčnem mestu iz prvega odstavka prejšnjega
člena se v vseh vzorcih tal, odvzetih v skladu z globinami vzorčenja tal za
posamezne vrste rabe tal, določenimi v preglednici 1 iz Priloge 1 tega
pravilnika, analizirajo vsi osnovni pedološki parametri in vse nevarne snovi v
tleh, ki so kovine in druge anorganske spojine, določene v skladu s predpisom,
ki ureja mejne, opozorilne in kritične imisijske vrednosti nevarnih snovi v
tleh.
(2) Na vsakem vzorčnem mestu iz prvega odstavka prejšnjega
člena se v vzorcih tal iz prejšnjega odstavka, odvzetih v globinah vzorčenja
tal, ki so v preglednici 1 iz Priloge 1 tega pravilnika označene s črkami A, B
in C, analizirajo vse nevarne snovi v tleh, ki so aromatske spojine,
policiklični aromatski ogljikovodiki, poliklorirani bifenili, insekticidi na
bazi kloriranih ogljikovodikov, druga fitofarmacevtska sredstva in
ogljikovodiki, ki izvirajo iz nafte (mineralna olja), določene v skladu s
predpisom, ki ureja mejne, opozorilne in kritične imisijske vrednosti nevarnih
snovi v tleh.
(3) Če je vsebnost katere koli nevarne snovi iz prejšnjega
odstavka na katerem koli vzorčnem mestu večja od mejne vrednosti za to snov,
določene v skladu s predpisom, ki ureja mejne, opozorilne in kritične imisijske
vrednosti nevarnih snovi v tleh, se vsebnost te nevarne snovi na tem vzorčnem
mestu določi tudi v vzorcih tal iz prvega odstavka tega člena, odvzetih v
preostalih globinah vzorčenja tal, ki so glede na posamezno vrsto rabe tal
določene v preglednici 1 iz Priloge 1 tega pravilnika.
12. člen
(analizne metode)
(1) Za analize vzorcev tal se uporabljajo analizne metode,
vključno z laboratorijskimi in terenskimi metodami, ki so validirane in
dokumentirane v skladu s standardom SIST EN ISO/IEC 17025 ali drugim
enakovrednim evropskim ali mednarodno priznanim standardom in temeljijo na:
-       
merilni negotovosti analiznih metod 50 odstotkov ali manj (k = 2) in
-       
meji določljivosti, ki znaša 30 odstotkov ali manj od najnižje vrednosti
posamezne nevarne snovi, določene v predpisu, ki ureja mejne, opozorilne in kritične
imisijske vrednosti nevarnih snovi v tleh.
(2) Če za posamezno nevarno snov v tleh iz drugega odstavka
10. člena tega pravilnika zahtev za mejo določljivosti iz druge alineje
prejšnjega odstavka ni mogoče opredeliti, se ta določi v skladu z rezultati
validacije analizne metode iz prejšnjega odstavka.
(3) Če za posamezno nevarno snov v tleh iz drugega odstavka
10. člena tega pravilnika ni na voljo analiznih metod, ki izpolnjujejo merila v
skladu s prvim odstavkom tega člena, se za analizo uporabi najboljša
primerljiva razpoložljiva metoda, ki mora biti validirana ter strokovno
utemeljena in obrazložena v poročilu o monitoringu kakovosti tal in ne povzroča
nesorazmerno visokih stroškov.
(4) Pri vrednotenju rezultatov analiz in spremembe vsebnosti
osnovnih pedoloških parametrov in nevarnih snovi v tleh se poleg merilne
negotovosti analizne metode upošteva tudi merilna negotovost vzorčenja tal
vključno s heterogenostjo tal.
13. člen
(hranjenje vzorcev tal)
(1) Arhivski vzorci tal iz monitoringa kakovosti tal in
raziskave kakovosti tal, ki ju izdela ministrstvo, se trajno hranijo na
ministrstvu v skladu s standardom SIST ISO 18512 ali drugim enakovrednim
evropskim ali mednarodno priznanim standardom.
(2) Rezervni vzorec tal iz monitoringa kakovosti tal in raziskave
kakovosti tal, ki ju izdela ministrstvo, se hrani pri izvajalcu monitoringa
kakovosti tal ali raziskave kakovosti tal najmanj eno leto od objave poročila
iz 16. člena tega pravilnika, če gre za poročilo o monitoringu kakovosti tal,
oziroma najmanj eno leto od predaje poročila naročniku iz 20. člena tega
pravilnika, če gre za raziskavo kakovosti tal.
14. člen
(program monitoringa kakovosti tal)
(1) Monitoring kakovosti tal se izvaja na podlagi programa
monitoringa kakovosti tal, ki ga za pet zaporednih opazovanih obdobij pripravi
ministrstvo.
(2) Program monitoringa kakovosti tal iz prejšnjega odstavka
se pripravi najmanj en mesec pred obdobjem izvajanja monitoringa kakovosti tal,
na katerega se nanaša, in se objavi na spletni strani Agencije Republike
Slovenije za okolje (v nadaljnjem besedilu: agencija).
15. člen
(vsebina programa monitoringa kakovosti tal)
Program monitoringa kakovosti tal za pet zaporednih
opazovanih obdobij vsebuje zlasti:
-       
namen in cilje programa monitoringa kakovosti tal,
-       
prikaz vseh vzorčnih mest v mreži vzorčnih mest za izvajanje monitoringa
kakovosti tal na topografski karti za raven merila 1: 25.000 ali v drugem
ustreznem merilu,
-       
izbor vzorčnih mest, ki bodo predmet vzorčenja v posameznem opazovanem
obdobju izvajanja monitoringa kakovosti tal, in njihov prikaz na topografski
karti za raven merila 1: 5.000 ali 1: 25.000 ali v drugem ustreznem merilu,
-       
način vzorčenja in opredelitev postopkov vzorčenja,
-       
pogostost vzorčenja,
-       
opredelitev analiznih metod osnovnih pedoloških parametrov in nevarnih
snovi v tleh,
-       
način poročanja o terenskem vzorčenju tal, o pedoloških opisih,
klasifikaciji profilov tal in morfoloških opisih horizontov tal za posamezna
vzorčna mesta ter o analiznih metodah,
-       
obliko in način posredovanja podatkov,
-       
časovni okvir izvedbe programa,
-       
pogoje usposobljenosti in opremljenosti izvajalcev monitoringa kakovosti
tal.
IV. POROČILO O MONITORINGU KAKOVOSTI TAL
16. člen
(poročilo o monitoringu kakovosti tal)
(1) Poročilo o monitoringu kakovosti tal po posameznem
opazovanem obdobju pripravi ministrstvo na podlagi izsledkov monitoringa
kakovosti tal.
(2) Poročilo iz prejšnjega odstavka vsebuje zlasti:
-       
podatke o izvajalcih posameznih vsebin monitoringa kakovosti tal,
-       
seznam vzorčnih mest, ki so bili predmet vzorčenja tal,
-       
obseg analiz osnovnih pedoloških parametrov in nevarnih snovi v tleh,
-       
način vzorčenja tal ter uporabljene metode vzorčenja tal in analizne
metode osnovnih pedoloških parametrov in nevarnih snovi v tleh ter podatke o
merilni negotovosti in meji določljivosti,
-       
podatke o opremi za vzorčenje tal vključno s kakovostjo merilne opreme,
-       
pedološke opise, klasifikacijo profilov tal in morfološke opise
horizontov tal za posamezna vzorčna mesta,
-       
rezultate analiz osnovnih pedoloških parametrov in nevarnih snovi v tleh
za posamezna vzorčna mesta,
-       
vrednotenje ugotovitev terenskega vzorčenja in rezultatov analiz vzorcev
tal ter skupno oceno kakovosti tal za obdobje iz programa monitoringa kakovosti
tal,
-       
vrednotenje sprememb in trendov kakovosti tal vsakega vzorčnega mesta,
če je to mogoče, in
-       
ugotovitve o stanju vsakega vzorčnega mesta glede na njegovo stanje iz
predhodnega vzorčenja tal.
(3) Poročilo mora poleg podatkov iz prejšnjega odstavka
vsebovati tudi:
-       
prikaz vseh vzorčnih mest, vključenih v mrežo vzorčnih mest za izvajanje
monitoringa kakovosti tal, na topografski karti za raven merila 1: 25.000
oziroma v drugem ustreznem merilu,
-       
prikaz vzorčnih mest za posamezno opazovano obdobje izvajanja
monitoringa kakovosti tal, na katerega se poročilo nanaša, na topografski karti
za raven merila 1:5.000 ali 1:25.000 ali v drugem ustreznem merilu, in
-       
povzetek opisov vzorčnih mest v skladu z obrazcem iz Priloge 2 tega
pravilnika, fotografije vsakega vzorčnega mesta in fotografije profilov tal, če
so bili ti izkopani. Lahko so priložene tudi fotografije odvzetih vzorcev tal.
(4) K poročilu morajo biti priloženi izpolnjeni zapisi o
vzorčenju tal na obrazcu iz Priloge 2 tega pravilnika.
17. člen
(roki za oddajo poročila o monitoringu kakovosti tal)
(1) Poročilo o monitoringu kakovosti tal za posamezno
opazovano obdobje izvajanja monitoringa kakovosti tal pripravi ministrstvo do
30. junija naslednjega leta in ga objavi na spletni strani agencije.
(2) Po zaključenih petih zaporednih opazovanih obdobjih
ministrstvo na podlagi izsledkov monitoringa kakovosti tal po posameznih
opazovanih obdobjih pripravi tudi zbirno poročilo o kakovosti tal, ki vsebuje
najmanj vsebine iz drugega in tretjega odstavka prejšnjega člena, in ga objavi
na spletni strani agencije.
(3) Podatki monitoringa kakovosti tal se trajno hranijo v
podatkovni zbirki pri ministrstvu.
V. RAZISKAVA KAKOVOSTI TAL
18. člen
(program raziskave kakovosti tal)
(1) Raziskava kakovosti tal se izvede na podlagi programa
raziskave kakovosti tal, ki ga pripravi ministrstvo.
(2) Program raziskave kakovosti tal vsebuje zlasti:
-       
namen in cilje raziskave kakovosti tal,
-       
izbor vzorčnih mest in njihovo določitev s koordinatami v državnem
koordinatnem sistemu za raven merila 1:5.000 ali v drugem ustreznem merilu,
-       
opredelitev vsebine in postopkov raziskave tal ter načina vzorčenja tal,
-       
navedbo osnovnih pedoloških parametrov in nevarnih snovi v tleh, ki so
predmet analiz tal,
-       
opredelitev analiznih metod osnovnih pedoloških parametrov in izbranih
nevarnih snovi v tleh,
-       
način poročanja o vzorčenju tal za posamezna vzorčna mesta ter o
analiznih metodah,
-       
obliko in način posredovanja podatkov,
-       
časovni okvir izvedbe programa vključno s časom vzorčenja osnovnih
pedoloških parametrov in nevarnih snovi v tleh,
-       
pogoje usposobljenosti in opremljenosti izvajalcev raziskave kakovosti
tal.
(3) Ne glede na četrto alinejo prejšnjega odstavka se lahko v
programu raziskave kakovosti tal na podlagi posebnih značilnosti območja
raziskave kakovosti tal določi tudi manjši ali večji nabor osnovnih pedoloških
parametrov ali manjši nabor nevarnih snovi v tleh ali se nabor nevarnih snovi v
tleh poveča s snovmi, ki niso nevarne snovi iz predpisa, ki ureja mejne,
opozorilne in kritične imisijske vrednosti nevarnih snovi v tleh, kar je treba
strokovno utemeljiti in obrazložiti.
(4) Ne glede na peto alinejo prvega odstavka tega člena lahko
program raziskave kakovosti tal zajema tudi pedološki opis tal, klasifikacijo
profilov tal in morfološki opis horizontov tal.
19. člen
(izvedba raziskave kakovosti tal)
(1) Za vzorčenje in analize tal iz prejšnjega člena se izbere
eno ali več vzorčnih mest tako, da se zagotovijo reprezentativni podatki o
kakovosti tal znotraj območja raziskave kakovosti tal.
(2) Za izvedbo raziskave kakovosti tal mora biti vzorčno
mesto:
-       
dostopno,
-       
v stanju, ki omogoča raziskavo (npr. odstranjena zarast, onemogočeno
odlaganje različnega materiala ali odpadkov),
-       
takšno, da je površina tal znotraj vzorčnega mesta velika najmanj 25 m2,
-       
enotno z vidika pokrovnosti tal znotraj vzorčnega mesta.
(3) Ne glede na tretjo alinejo prejšnjega odstavka je
površina vzorčnega mesta zaradi različnih ovir na območju raziskave kakovosti
tal, kot so stavbe, skale, vodne površine, asfaltirane, tlakovane ali z drugimi
materiali utrjene površine, ali zaradi načina obdelave na kmetijskih območjih, kakor
je pasovni način obdelave v sadovnjakih in vinogradih, lahko tudi manjša,
vendar ne manjša od 5 m2, kar je treba v poročilu o raziskavi
kakovosti tal strokovno utemeljiti in obrazložiti.
(4) Oprema za odvzem vzorcev na terenu mora izpolnjevati
zahteve iz Priloge 1 tega pravilnika.
(5) Odvzem vzorcev tal na terenu, označevanje in prevoz
vzorcev tal morajo biti izvedeni v skladu z zahtevami iz Priloge 1 tega
pravilnika.
(6) Hranjenje vzorcev tal mora biti izvedeno v skladu z
zahtevami iz 13. člena tega pravilnika.
VI. POROČILO O RAZISKAVI KAKOVOSTI TAL
20. člen
(poročilo o raziskavi kakovosti tal)
(1) Poročilo o kakovosti tal na območju raziskave kakovosti
tal pripravi izvajalec raziskave kakovosti tal.
(2) Poročilo iz prejšnjega odstavka mora vsebovati najmanj:
-       
podatke o izvajalcih vzorčenja tal,
-       
podatke o izvajalcih laboratorijskih analiz tal in o sistemu kakovosti
laboratorija,
-       
namen in cilje raziskave kakovosti tal,
-       
seznam vzorčnih mest, ki so bili predmet vzorčenja tal, s koordinatami v
državnem koordinatnem sistemu,
-       
prikaz vzorčnih mest na topografski karti za raven merila 1:5.000 ali v
drugem ustreznem merilu,
-       
nabor nevarnih snovi v tleh, ki so poleg osnovnih pedoloških parametrov
predmet analiz tal,
-       
obseg vzorčenja tal,
-       
obseg laboratorijskih analiz tal z oznakami standardov analiz, merilnimi
negotovostmi in mejami določljivosti,
-       
opis načina in uporabljenih metod vzorčenja tal,
-       
podatke o opremi za vzorčenje tal vključno s kakovostjo merilne opreme,
-       
rezultate laboratorijskih analiz tal za posamezna vzorčna mesta,
-       
vrednotenje rezultatov analiz vzorcev tal po posameznih vzorčnih mestih,
-       
oceno kakovosti tal s povzetkom ugotovitev.
(3) K poročilu o raziskavi kakovost tal morajo biti priloženi
zapisi o vzorčenju tal na obrazcih iz priloge 2 tega pravilnika in fotografije
vsakega vzorčnega mesta. Lahko so priložene tudi fotografije odvzetih vzorcev
tal.
(4) Poročilo mora biti predano naročniku po opravljeni
raziskavi kakovosti tal v skladu z dogovorom z njim.
21. člen
(poročilo o podrobnejšem ali posebnem monitoringu kakovosti
tal ali izdelavi raziskave kakovosti tal, ki jo zagotovi občina)
(1) Poročilo o podrobnejšem ali posebnem monitoringu
kakovosti tal in poročilo o izdelavi raziskave kakovosti tal, ki ju na območju
občine ali njenega dela lahko zagotavlja občina neposredno ali kot lokalno
gospodarsko javno službo, mora vsebovati najmanj vsebine iz drugega, tretjega
in četrtega odstavka 16. člena tega pravilnika, če gre za poročilo o
podrobnejšem ali posebnem monitoringu kakovosti tal, in drugega, tretjega ter
četrtega odstavka 20. člena tega pravilnika, če gre za poročilo o izdelavi
raziskave kakovosti tal.
(2) Poročili iz prejšnjega odstavka, ki ju izdela izvajalec
podrobnejšega ali posebnega monitoringa kakovosti tal oziroma izvajalec
raziskave kakovosti tal, potrdi občina in ju posreduje ministrstvu v skladu z
zakonom, ki ureja okolje.
VII. PREHODNA IN KONČNA DOLOČBA
22. člen
(prvi program monitoringa kakovosti tal)
(1) Prvi program monitoringa kakovosti tal za prvo petletno
opazovano obdobje po tem pravilniku pripravi ministrstvo in ga objavi na
spletni strani agencije najpozneje do 30. novembra 2021.
(2) Prvi program iz prejšnjega odstavka poleg vsebin iz 15.
člena tega pravilnika vsebuje tudi mrežo vzorčnih mest, določeno v skladu z
zahtevami iz drugega odstavka 5. člena tega pravilnika, ki jo tvorijo vzorčna
mesta, povzeta iz Raziskav onesnaženosti tal Slovenije ali drugih primerljivih
raziskav kakovosti tal.
(3) Mreža vzorčnih mest iz prejšnjega odstavka je objavljena
na spletni strani agencije na dan objave prvega programa monitoringa kakovosti
tal.
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-230/2016
Ljubljana, dne 21. oktobra 2019
EVA 2016-2550-0019
Simon Zajc
minister 
za okolje in prostor

Priloga 1: Odvzem,
priprava in analize vzorcev tal
Priloga 2: Zapis o
vzorčenju tal