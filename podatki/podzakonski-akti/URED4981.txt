I. SPLOŠNE DOLOČBE
1. člen
(1) S to uredbo se določajo pristojni
organi, obveznosti nosilcev dejavnosti in kazenske določbe za izvajanje Uredbe
Evropskega parlamenta in Sveta (ES) št. 396/2005 z dne 23. februarja 2005
o mejnih vrednostih ostankov pesticidov v ali na hrani in krmi rastlinskega in
živalskega izvora ter o spremembi Direktive Sveta 91/414/EGS (UL L št. 70 z dne
16. 3. 2005, str. 1), zadnjič spremenjene z Uredbo Komisije (ES) št.
1097/2009 z dne 16. novembra 2009 o spremembi Priloge II k Uredbi
Evropskega parlamenta in Sveta (ES) št. 396/2005 glede mejnih vrednosti
ostankov za dimetoat, etefon, fenamifos, fenarimol, metamidofos, metomil,
ometoat, oksidemeton-metil, procimidon, tiodikarb in vinklozolin v nekaterih
proizvodih ali na njih (UL L št. 301 z dne 17. 11. 2009, str. 6), (v nadaljnjem
besedilu: Uredba 396/2005/ES).
(2) Izrazi, uporabljeni v tej uredbi,
imajo enak pomen kakor izrazi iz:
-      
Uredbe 396/2005/ES,
-      
Uredbe (ES) št. 178/2002 Evropskega parlamenta in Sveta z dne
28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane (UL L št. 31 z dne 1. 2. 2002, str. 1),
zadnjič spremenjene z Uredbo Komisije (ES) št. 202/2008 z dne 4. marca
2008 o spremembi Uredbe (ES) št. 178/2002 Evropskega parlamenta in Sveta glede
števila in poimenovanja znanstvenih svetov Evropske agencije za varnost hrane
(UL L št. 60 z dne 5. 3. 2008, str. 17), (v nadaljnjem besedilu: Uredba
178/2002/ES),
-      
Uredbe (ES) št. 882/2004 Evropskega parlamenta in Sveta z dne
29. aprila 2004 o izvajanju uradnega nadzora, da se zagotovi preverjanje
skladnosti z zakonodajo o krmi in živilih ter s pravili o zdravstvenem varstvu
živali in zaščiti živali (UL L št. 165 z dne 30. 4. 2004, str. 1), zadnjič
spremenjene z Uredbo Komisije (ES) št. 1029/2008 z dne 20. oktobra 2008 o
spremembi Uredbe (ES) št. 882/2004 Evropskega parlamenta in Sveta za
posodobitev sklicevanja na nekatere evropske standarde (UL L št. 278 z dne
21. 10. 2008, str. 6), (v nadaljnjem besedilu: Uredba 882/2004/ES),
-      
Uredbe Evropskega parlamenta in Sveta (ES) št. 852/2004 z dne
29. aprila 2004 o higieni živil (UL L št. 139 z dne 30. 4. 2004, str.
1), zadnjič spremenjene z Uredbo Komisije (ES) št. 1019/2008 z dne
17. oktobra 2008 o spremembi Priloge II k Uredbi Evropskega parlamenta in
Sveta (ES) št. 852/2004 o higieni živil (UL L št. 277 z dne 18. 10. 2008,
str. 7), (v nadaljnjem besedilu: Uredba 852/2004/ES),
-      
Uredbe (ES) št. 853/2004 Evropskega parlamenta in Sveta z dne
29. aprila 2004 o posebnih higienskih pravilih za živila živalskega izvora
(UL L št. 139 z dne 30. 4. 2004, str. 55), zadnjič spremenjene z Uredbo
Komisije (ES) št. 1020/2008 o spremembi Prilog II in III k Uredbi (ES) št.
853/2004 Evropskega parlamenta in Sveta z dne 29. aprila 2004 o posebnih
higienskih pravilih za živila živalskega izvora ter Uredbe (ES) št. 2076/2005 v
zvezi z označevanjem identifikacije, surovim mlekom in mlečnimi izdelki, jajci
in jajčnimi izdelki ter nekaterimi ribiškimi proizvodi (UL L št. 277 z dne
18. 10. 2008, str. 8), (v nadaljnjem besedilu: Uredba 853/2004/ES) in
-      
Uredbe Evropskega parlamenta in Sveta (ES) št. 183/2005 z dne
12. januarja 2005 o zahtevah glede higiene krme (UL L št. 35 z dne
8. 2. 2005, str. 1; v nadaljnjem besedilu: Uredba 183/2005/ES).
II. PRISTOJNI ORGANI
2. člen
Za izvajanje te uredbe je pristojno
ministrstvo, pristojno za kmetijstvo, gozdarstvo in prehrano (v nadaljnjem
besedilu: MKGP), skupaj s Fitosanitarno upravo Republike Slovenije (v
nadaljnjem besedilu: FURS), Veterinarsko upravo Republike Slovenije (v
nadaljnjem besedilu: VURS) in Inšpektoratom Republike Slovenije za kmetijstvo,
gozdarstvo in hrano (v nadaljnjem besedilu: IRSKGH), v delu, v katerem se
nanaša na prehranska dopolnila, živila za posebne prehranske ali zdravstvene
namene in na živila ali hrano v gostinski dejavnosti, institucionalnih obratih
prehrane in obratih za prehrano na delu, pa ministrstvo, pristojno za zdravje
(v nadaljnjem besedilu: MZ), skupaj z Zdravstvenim inšpektoratom Republike
Slovenije (v nadaljnjem besedilu: ZIRS).
3. člen
(1) Za vodenje upravnih zadev,
postopkov in ukrepov iz 6., 7., 8., 9., 13. in 16. člena, tretjega in četrtega odstavka 18. člena, 23., 38., 40., 42. in 43. člena Uredbe 396/2005/ES, ki se
nanašajo na določanje oziroma spremembe mejnih vrednosti ostankov (v nadaljnjem
besedilu: MRL), ter v zvezi s tem za sodelovanje s pristojnimi organi Republike
Slovenije, proizvajalci, pridelovalci in državami članicami Evropske unije (v
nadaljnjem besedilu: EU), Evropsko agencijo za varno hrano (v nadaljnjem
besedilu: EFSA) in Evropsko komisijo je pristojna FURS.
(2) FURS je kontaktna točka v zvezi z izvajanjem
38. člena Uredbe 396/2005/ES.
III. URADNI NADZOR
4. člen
(1) Uradni nadzor nad izvajanjem
Uredbe 396/2005/ES in te uredbe izvaja IRSKGH, razen v delu, ki se nanaša na
živila živalskega izvora in krmo v prometu, kjer izvaja uradni nadzor VURS. Uradni
nadzor nad izvajanjem Uredbe 396/2005/ES in te uredbe, ki se nanaša na
prehranska dopolnila, živila za posebne prehranske ali zdravstvene namene in na
živila ali hrano v gostinski dejavnosti, institucionalnih obratih prehrane in
obratih za prehrano na delu, izvaja ZIRS.
(2) Organi iz prejšnjega odstavka ob
odpoklicu v skladu z Uredbo 178/2002/ES na svojih spletnih straneh sproti
obveščajo javnost o nosilcih dejavnosti iz Uredbe 396/2005/ES, pri katerih so
ugotovljene presežene vrednosti MRL.
IV. NACIONALNI NADZORNI PROGRAM
5. člen
(1) Za pripravo večletnega
nacionalnega nadzornega programa za ostanke pesticidov ali njegovo vsakoletno
posodabljanje iz 30. člena Uredbe 396/2005/ES (v nadaljnjem besedilu: program
nadzora) in pripravo informacij iz 31. člena Uredbe 396/2005/ES (v nadaljnjem
besedilu: nacionalno letno poročilo) so pristojni organi iz 2. člena te uredbe.
(2) Institucije, pristojne za ocene
tveganja, v sodelovanju s FURS pripravijo strokovne podlage programa nadzora v
skladu s prvim odstavkom 30. člena Uredbe 396/2005/ES.
(3) Usklajevanje pristojnih organov
pri pripravi programa nadzora, njegovih posodobitev in nacionalnega letnega poročila
ter poročanje v skladu s 30. členom Uredbe 396/2005/ES izvaja FURS.
(4) Predložitev podatkov o izvedbi programa
nadzora v skladu z 31. členom Uredbe 396/2005/ES izvaja IRSKGH.
(5) Podatke iz prejšnjega odstavka
zberejo IRSKGH, VURS in ZIRS, vsak v skladu s svojimi pristojnostmi.
6. člen
(1) Minister, pristojen za kmetijstvo,
gozdarstvo in prehrano, v soglasju z ministrom, pristojnim za zdravje, imenuje
odbor, ki ga sestavljajo predstavniki pristojnih ministrstev, laboratorijev,
potrošniških organizacij in institucij, pristojnih za izdelavo ocene tveganja.
(2) Odbor iz prejšnjega odstavka
obravnava predlog ali posodobitve programa nadzora ter predlaga ministru,
pristojnemu za kmetijstvo, gozdarstvo in prehrano, da ga v soglasju z
ministrom, pristojnim za zdravje, sprejme. Odbor vodi in koordinira MKGP.
(3) Minister, pristojen za kmetijstvo,
gozdarstvo in prehrano, v soglasju z ministrom, pristojnim za zdravje, sprejme
program nadzora oziroma njegovo vsakoletno posodobitev.
(4) Nacionalno letno poročilo MKGP in
MZ objavita na svojih spletnih straneh.
V. OBVEZNOSTI NOSILCEV DEJAVNOSTI
7. člen
Nosilec živilske dejavnosti in nosilec
dejavnosti na področju krme zagotavljata skladnost proizvodov z zahtevami
Uredbe 396/2005/ES ter zahtevami te uredbe ob hkratnem izpolnjevanju
obveznosti, določenih s predpisi, ki urejajo izvajanje uredb 178/2002/ES,
882/2004/ES, 852/2004/ES, 853/2004/ES in 183/2005/ES.
VI. VZORČENJE IN ANALIZE
8. člen
(1) Vzorčenje zaradi uradnega nadzora
po tej uredbi se izvaja v skladu s predpisom, ki določa metode vzorčenja za
uradni nadzor nad ostanki pesticidov v oziroma na živilih in kmetijskih pridelkih.
(2) Analize vzorcev zaradi uradnega
nadzora se opravljalo v skladu s predpisi, ki urejajo izvajanje uredb
178/2002/ES in 882/2004/ES.
(3) Skladnost živila oziroma krme z
MRL iz Uredbe 396/2005/ES se oceni ob upoštevanju merilne negotovosti analitske
metode. Pri oceni skladnosti se upošteva tudi možnost naravne prisotnosti
snovi, ki so predmet analize in niso posledica sedanje ali pretekle uporabe
pesticidov.
(4) Pri oceni skladnosti glede MRL iz
Uredbe 396/2005/ES je v okviru uradnega nadzora treba upoštevati privzeto 50‑odstotno
merilno negotovost ob upoštevanju zahtev iz dokumenta Quality control procedure
for pesticide residues analysis – Document No SANCO/10476/2003 iz februarja
2004 z vsemi spremembami, ki so na vpogled na spletni strani: http://europa.eu/comm/food/plant/protection/publications_en.htm.
VII. KAZENSKE DOLOČBE
9. člen
(1) Z globo od 15.000 do 32.000 eurov
se kaznuje za prekršek pravna oseba, če:
-      
daje v promet živila ali krmo, ki ni skladna z zahtevami prvega odstavka
18. člena Uredbe 396/2005/ES;
-      
krmi živali s krmo, ki ni skladna z zahtevami prvega odstavka 18. člena
Uredbe 396/2005/ES;
-      
ne upošteva prepovedi predelave in/ali mešanja za redčenje iz 19. člena
Uredbe 396/2005/ES;
-      
daje v promet predelane in/ali sestavljene proizvode, ki niso v skladu z
20. členom Uredbe 396/2005/ES.
(2) Z globo od 6.000 do 20.000 eurov
se za prekršek iz prejšnjega odstavka kaznuje tudi samostojni podjetnik posameznik
ali posameznik, ki samostojno opravlja dejavnost.
(3) Z globo od 2.000 do 4.000 eurov se
za prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika.
(4) Z globo od 1.000 do 1.200 eurov se
za prekršek iz prvega odstavka tega člena kaznuje tudi posameznik.

Uredba o izvajanju Uredbe Evropskega
parlamenta in Sveta (ES) o mejnih vrednostih ostankov pesticidov v ali na hrani
in krmi rastlinskega in živalskega izvora (Uradni list RS, št. 16/09)
vsebuje naslednji končni določbi:
»VIII. KONČNI DOLOČBI
10. člen
Z dnem uveljavitve te uredbe preneha
veljati Pravilnik o ostankih pesticidov v oziroma na živilih in kmetijskih
pridelkih (Uradni list RS, št. 84/04 in 108/07), razen določb 1. člena, 14. člena
in prvega odstavka 17. člena, ki se nanašajo na vzorčenje, ter priloge.
11. člen
Ta uredba začne veljati naslednji dan po
objavi v Uradnem listu Republike Slovenije.«.

Uredbo o spremembah Uredbe o izvajanju Uredbe
Evropskega parlamenta in Sveta (ES) o mejnih vrednostih ostankov pesticidov v
ali na hrani in krmi rastlinskega in živalskega izvora (Uradni list RS, št. 40/10) vsebuje naslednjo končno določbo: 
»6. člen
Ta uredba začne veljati naslednji dan po
objavi v Uradnem listu Republike Slovenije.«.