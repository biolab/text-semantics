I. SPLOŠNI DOLOČBI
1. člen
(predmet pravilnika)
Ta pravilnik določa podrobnejšo vsebino, obliko in način
priprave regionalne zasnove prostorskega razvoja (v nadaljnjem besedilu:
regionalna zasnova) ter vrste njenih strokovnih podlag.
2. člen
(vrste regionalne zasnove)
(1) Z regionalno zasnovo se načrtujejo zasnove prostorskih
ureditev in z njimi prostorsko in funkcionalno povezanih območij, za katere se
država in občine (v nadaljnjem besedilu: občine udeleženke) dogovorijo, da jih
bodo načrtovale skupaj, zlasti pa: 
-       
prostorske ureditve državnega pomena, 
-       
omrežja komunalne infrastrukture in druge ureditve lokalnega pomena, ki
so zaradi prostorske povezanosti in soodvisnosti s prostorskimi ureditvami
državnega pomena skupnega pomena za državo in občine, 
-       
prostorske ureditve, ki jih drugi predpisi določajo kot ureditve
regionalnega pomena, 
-       
območja naravnih vrednot državnega pomena, kot osnova za zavarovanje v
skladu s predpisi, ki urejajo ohranjanje narave. 
(2) Sprejeta regionalna zasnova je podlaga za pripravo
državnih lokacijskih načrtov ter podlaga za pripravo oziroma spremembe in
dopolnitve občinskih prostorskih aktov.
II. VSEBINA REGIONALNE ZASNOVE
3. člen
(vsebina regionalne zasnove prostorskega razvoja)
(1) Regionalna zasnova, ob upoštevanju Strategije
prostorskega razvoja Slovenije ter ob upoštevanju drugih razvojnih dokumentov
določa zlasti: 
1.     
ureditveno območje regionalne zasnove, 
2.     
usmeritve za prostorski razvoj na obravnavanem območju, 
3.     
zasnovo razmestitve dejavnosti v prostoru z zasnovo njegove rabe, 
4.     
zasnove prostorskih ureditev, ki so predmet podrobnejšega načrtovanja, 
5.     
usmeritve za pripravo občinskih prostorskih aktov in državnih
lokacijskih načrtov, 
6.     
program ukrepov za izvajanje regionalne zasnove. 
(2) Kadar je s programom priprave regionalne zasnove
določeno, da se z njo nadomestijo posamezni deli strategije prostorskega
razvoja občin udeleženk, se regionalna zasnova pripravi z vsebino in
podrobnostjo, kot jo predpisi o urejanju prostora določajo za strategijo prostorskega
razvoja občine. 
(3) Če je priprava regionalne zasnove vezana na pripravo
regionalnega oziroma območnega razvojnega programa po predpisih s področja
spodbujanja skladnega regionalnega razvoja, morata biti sprejeta regionalna
zasnova in razvojni program med seboj usklajena.
4. člen
(ureditveno območje regionalne zasnove)
Ureditveno območje regionalne zasnove obsega območje
načrtovanih prostorskih ureditev iz 2. člena tega pravilnika in z njimi
prostorsko in funkcionalno povezanih območij.
5. člen
(usmeritve za prostorski razvoj na obravnavanem območju)
(1) Ob upoštevanju prostorskih ureditev, ki jih obravnava
regionalna zasnova ter regionalnih značilnosti ureditvenega območja, se z
usmeritvami za prostorski razvoj določijo izhodišča in cilji prostorskega
razvoja na ureditvenem območju regionalne zasnove. 
(2) Pri določanju izhodišč prostorskega razvoja je treba
upoštevati: 
-       
fizične lastnosti in omejitve v prostoru, 
-       
stanje, probleme in težnje prostorskega razvoja v povezavi z
gospodarskimi, družbenimi in okoljskimi razmerami, 
-       
načela vzdržnega prostorskega razvoja, ki izhajajo iz evropskih in
mednarodnih dokumentov in priporočil, 
-       
usmeritve iz Strategije prostorskega razvoja Slovenije in iz razvojnih
dokumentov nosilcev urejanja prostora ter drugih razvojnih dokumentov s
področja gospodarstva in družbenih dejavnosti, ki se nanašajo na načrtovane
prostorske ureditve. 
(3) Z regionalno zasnovo se na podlagi izhodišč prostorskega
razvoja iz prejšnjega odstavka, določijo cilji prostorskega razvoja na ureditvenem
območju regionalne zasnove tako, da se ohranja narava, varuje kulturna
dediščina in okolje, omogoča trajnostna raba naravnih dobrin ter zagotavlja
kakovost naravnega in bivalnega okolja.
6. člen
(zasnova razmestitve dejavnosti v prostoru z zasnovo njegove
rabe)
Ob upoštevanju izhodišč in ciljev prostorskega razvoja na
obravnavanem območju se določi zasnova razmestitve dejavnosti v prostoru z
zasnovo njegove namenske rabe za načrtovane prostorske ureditve na celotnem
ureditvenem območju regionalne zasnove.
7. člen
(zasnove prostorskih ureditev, ki so predmet podrobnejšega
načrtovanja)
Zasnove posameznih prostorskih ureditev, ki lahko zaradi
svojih prostorskih, funkcionalnih, tehnoloških in drugih značilnostih
pomembneje vplivajo na prostorski razvoj ter na varovanje okolja, ohranjanje
narave in kulturne dediščine, kakor tudi na načrtovanje ostalih prostorskih
ureditev na ureditvenem območju, se načrtujejo do takšne stopnje podrobnosti,
ki je potrebna za njihovo podrobnejše prostorsko načrtovanje.
8. člen
(usmeritve za pripravo občinskih prostorskih aktov in
državnih lokacijskih načrtov)
(1) Za posamezne prostorske ureditve, ki se načrtujejo s
strategijo prostorskega razvoja občine oziroma z izvedbenimi prostorskimi akti
lahko regionalna zasnova poleg usmeritev iz 5. člena tega pravilnika določa
tudi podrobnejše usmeritve za razmestitev dejavnosti v prostoru in določitev
njegove namenske rabe ter funkcionalne, varstvene, oblikovalske in druge
usmeritve s podrobnostjo, kot jo predpisi s področja urejanja prostora določajo
za prostorski red občine. 
(2) Če se z regionalno zasnovo izdela primerjava variantnih
rešitev za določeno prostorsko ureditev, je izbrana variantna rešitev obvezna
podlaga za pripravo izvedbenega prostorskega akta.
9. člen
(program ukrepov za izvajanje regionalne zasnove)
(1) Regionalna zasnova določi tudi program ukrepov, ki so
potrebni za njeno izvajanje in vsebuje zlasti: 
-       
navedbo nosilcev urejanja prostora ter drugih subjektov, zadolženih za
izvajanje regionalne zasnove ter njihove naloge in aktivnosti, 
-       
naloge, ki so vezane na spremljanje izvajanja regionalne zasnove. 
(2) Če je priprava regionalne zasnove vezana na pripravo
regionalnega oziroma območnega razvojnega programa vsebuje program ukrepov za
izvajanje regionalne zasnove tudi naloge in ukrepe za zagotavljanje usklajenega
izvajanja razvojnega programa in regionalne zasnove ter njihove nosilce.
III. OBLIKA REGIONALNE ZASNOVE
10. člen
(oblika regionalne zasnove)
(1) Regionalna zasnova je sestavljena iz besedila in
kartografskega dela. 
(2) Regionalna zasnova se izdela v digitalni in analogni
obliki, ki morata biti med seboj skladni. V primeru neskladnosti se uporablja
analogna oblika. 
(3) Analogna oblika regionalne zasnove, mora biti
pripravljena tako, da sta besedilo in kartografski del skupaj vložena v
ustrezno mapo, opremljeno z naslovnico, notranjim naslovnim listom, kazalom,
besedilom in kartami oziroma grafičnimi načrti. Gradivo mora biti v vezani
obliki tako, da posameznih listov ni mogoče niti odvzemati niti dodajati. Vse strani
v mapi morajo biti oštevilčene. Gradivo mora biti zloženo na format SIST ISO. 
(4) Naslovnica mora vsebovati naziv regionalne zasnove ter
navedbo občin udeleženk. 
(5) Notranji naslovni list vsebuje: 
-       
naziv regionalne zasnove; 
-       
sklep Vlade Republike Slovenije o potrditvi dopolnjenega predloga
regionalne zasnove; 
-       
podatke o sprejemu regionalne zasnove na občinskih svetih občin
udeleženk; 
-       
objavljen odlok o regionalni zasnovi v Uradnem listu Republike
Slovenije; 
-       
žige občin in podpise županj ali županov občin; 
-       
žig in podpis pooblaščenega prostorskega načrtovalca oziroma
načrtovalcev. 
(6) Kazalo poleg številčne oznake strani, na katerih se
posamezna vsebina regionalne zasnove nahaja, vsebuje še: 
-       
navedbo poglavij besedila regionalne zasnove; 
-       
navedbo kart kartografskega dela regionalne zasnove. 
(7) Vsaka karta oziroma grafični načrt mora biti opremljen z
naslovom, legendo prikazanih sestavin ter oznako merila in grafičnim prikazom
merila. Legenda je lahko na samostojnem listu.
11. člen
(besedilo regionalne zasnove)
Besedilo regionalne zasnove je urejeno v naslednjih
poglavjih: 
1.     
Ureditveno območje regionalne zasnove; 
2.     
Usmeritve za prostorski razvoj na obravnavanem območju: 
- 
izhodišča prostorskega razvoja na ureditvenem območju regionalne
zasnove, 
- 
cilji prostorskega razvoja na ureditvenem območju regionalne zasnove, 
3.     
Zasnova razmestitve dejavnosti v prostoru z zasnovo njegove rabe; 
4.     
Zasnove prostorskih ureditev, ki so predmet podrobnejšega načrtovanja; 
5.     
Usmeritve za pripravo občinskih prostorskih aktov in državnih
lokacijskih načrtov; 
6.     
Program ukrepov za izvajanje regionalne zasnove.
12. člen
(kartografski del regionalne zasnove)
(1) Kartografski del regionalne zasnove se prikaže na
državnih kartah, in vsebuje: 
1.     
ureditveno območje regionalne zasnove najmanj v merilu 1:100.000; 
2.     
usmeritve za prostorski razvoj na ureditvenem območju najmanj v merilu
1:100.000, lahko pa tudi grafični načrt v obliki shem oziroma skic; 
3.     
zasnova razmestitve dejavnosti v prostoru z zasnovo njegove rabe najmanj
v merilu 1:100.000; 
4.     
zasnova prostorskih ureditev, ki so predmet podrobnejšega načrtovanja
najmanj v merilu 1:5.000. 
(2) Kadar se usmeritve za pripravo državnih lokacijskih
načrtov in prostorskih aktov občine prikažejo tudi v kartografskem delu
regionalne zasnove, se le te prikažejo najmanj v merilu 1:10.000. 
(3) Kadar posamezne zasnove ni mogoče prikazati na enem
listu, se pred kartografskim delom vloži pregledni list razdelitve kart na
liste.
13. člen
(grafični izrisi kartografskega dela in digitalni podatki)
(1) Vsa kartografska gradiva, povezana z regionalno zasnovo
in regionalna zasnova sama, se izdelajo kot digitalni prostorski podatki v
vektorskem tipu s pripadajočimi opisnimi podatki, pri čemer je potrebno
upoštevati pravila, ki veljajo za vzpostavitev prostorskih informacijskih
sistemov. 
(2) Digitalni prostorski podatki se vodijo s topološko
pravilnimi poligoni, s topološko pravilnimi in usmerjenimi linijami ali s
točkami. 
(3) Formati podatkov za digitalni grafični izris morajo biti
povezljivi s formati digitalnih geodetskih podatkov. Pri zajemu digitalnih
prostorskih podatkov je potrebno upoštevati natančnost predpisanih geodetskih
podatkov. 
(4) Za grafične prikaze se smiselno uporabljajo enotni
grafični znaki, ki veljajo za prostorski red občine.
14. člen
(obvezne priloge regionalne zasnove)
Obvezne priloge k regionalni zasnovi so: 
-       
povzetek za javnost, ki vsebuje kratek opis rešitev in ustrezne grafične
prikaze, praviloma v merilu publikacijskih kart; 
-       
izvleček iz strateškega prostorskega akta, ki se nanaša na obravnavano
prostorsko ureditev; 
-       
obrazložitev in utemeljitev regionalne zasnove pri čemer obrazložitev
vsebuje namen in razloge za pripravo regionalne zasnove, utemeljitev pa najmanj
opis rešitev zasnove razmestitve dejavnosti v prostoru z zasnovo njegove rabe
in drugih sestavin regionalne zasnove, opis zasnov posameznih prostorskih
ureditev ter prikaz vseh variantnih rešitev z obrazložitvijo odločitve o
izbrani rešitvi; 
-       
strokovne podlage, na katerih temeljijo rešitve; 
-       
seznam sektorskih aktov in predpisov, ki so bili upoštevani pri pripravi
regionalne zasnove; 
-       
smernice in mnenja nosilcev urejanja prostora ter morebitne utemeljitve
oziroma mnenja drugih strokovnih institucij; 
-       
spis postopka priprave in sprejemanja regionalne zasnove.
15. člen
(hramba regionalne zasnove in zbirka pravnih režimov)
(1) Regionalna zasnova se skupaj z njenimi prilogami hrani v
analogni ali digitalni obliki in je na vpogled javnosti na sedežu ministrstva,
pristojnega za prostor in na sedežih občin udeleženk. 
(2) Ministrstvo, pristojno za prostor vključi digitalno
obliko regionalne zasnove v zbirko pravnih režimov kot sestavni del zbirk
prostorskih podatkov. Dostop do digitalne oblike regionalne zasnove je
zagotovljen v skladu s pravili in pogoji, ki veljajo za zbirko pravnih režimov.
IV. NAČIN PRIPRAVE REGIONALNE ZASNOVE PROSTORSKEGA RAZVOJA IN
VRSTE NJENIH STROKOVNIH PODLAG
16. člen
(pobuda za pripravo regionalne zasnove)
Pobuda za pripravo regionalne zasnove mora vsebovati najmanj:
-       
pobudnika za pripravo regionalne zasnove, 
-       
razloge za pripravo regionalne zasnove, 
-       
opis in utemeljitev ciljev, ki naj bi jih z regionalno zasnovo dosegli, 
-       
predlagano ureditveno območje regionalne zasnove, 
-       
navedbo občin udeleženk.
17. člen
(dogovor o skupnem načrtovanju prostorskih ureditev
regionalnega pomena)
(1) Na podlagi pobude minister, pristojen za prostor pred
pričetkom priprave regionalne zasnove, predlaga občinam udeleženkam in
ministrstvom, katerih delovno področje zadeva regionalna zasnova, podpis
dogovora o pripravi regionalne zasnove. 
(2) V dogovoru mora biti določen pripravljavec regionalne
zasnove ter določene obveznosti glede priprave in sprejemanja regionalne
zasnove, financiranja priprave regionalne zasnove in njenih strokovnih podlag
ter druge medsebojne obveznosti, pomembne za pripravo regionalne zasnove. 
(3) Dogovor je podlaga za program priprave regionalne
zasnove.
18. člen
(naloge pripravljavca regionalne zasnove)
Pripravljavec regionalne zasnove je odgovoren za zakonitost
in koordinacijo priprave regionalne zasnove, pri čemer zlasti: 
-       
pripravi predlog programa priprave, 
-       
izvede postopek za izbiro izdelovalca predloga regionalne zasnove, 
-       
pridobi smernice in mnenja nosilcev urejanja prostora določenih s
programom priprave, 
-       
skrbi za usklajen potek izdelave regionalne zasnove in koordinacijo med
občinami, ministrstvi, programskim svetom in izdelovalcem regionalne zasnove, 
-       
organizira seje programskega sveta, 
-       
organizira in vodi prostorske konference, javne razgrnitve in javne
obravnave, 
-       
vodi spis postopka regionalne zasnove.
19. člen
(naloge programskega sveta)
Programski svet usmerja pripravo regionalne zasnove in
opravlja zlasti naslednje naloge: 
-       
obravnava in predlaga program priprave v potrditev občinam udeleženkam
in ministru pristojnemu za prostor v sprejem; 
-       
obravnava strokovne podlaga izdelovalca; 
-       
obravnava variantne rešitve regionalnih zasnov in izbere rešitev; 
-       
obravnava in potrdi predlog regionalne zasnove za javno razgrnitev; 
-       
obravnava pripombe in zavzame stališča do pripomb iz javne razgrnitve in
javnih obravnav ter obravnava in poda predhodno mnenje k dopolnjenemu predlogu
regionalne zasnove.
20. člen
(program priprave regionalne zasnove)
Poleg vsebine programa priprave prostorskega akta določenega
s predpisom o urejanju prostora, vsebuje program priprave regionalne zasnove
tudi: 
-       
odločitev ali regionalna zasnova nadomesti posamezne sestavine strategij
prostorskega razvoja občin in katere, 
-       
naloge pripravljavca, programskega sveta in drugih udeležencev v
postopku priprave, sprejemanja in izvajanja regionalne zasnove; 
-       
način medsebojnega usklajevanja regionalne zasnove in regionalnega
oziroma območnega razvojnega programa, kadar se pripravljata sočasno.
21. člen
(smernice za pripravo regionalne zasnove)
Pripravljavec regionalne zasnove mora od nosilcev urejanja
prostora pridobiti smernice za pripravo regionalne zasnove. To stori s pisnim
pozivom po uveljavitvi programa priprave. K pozivu za pridobitev smernic mora
obvezno priložiti sprejeti program priprave, lahko pa tudi karte, ki ustrezajo
najmanj natančnosti merila 1:100.000. Posebej se prikaže tudi okvirno
ureditveno območje regionalne zasnove in območje, ki je predmet podrobnejšega
načrtovanja.
22. člen
(strokovne podlage)
(1) Strokovne podlage za pripravo regionalne zasnove morajo
biti izdelane celovito na podlagi razpoložljivih podatkov iz uradnih evidenc
nosilcev urejanja prostora, predpisanih geodetskih podatkov ter drugih podatkov
in na podlagi razpoložljivih prostorskih, okoljskih, družbenih in gospodarskih
analiz. Z njimi se analizira stanje, ugotovijo in izpostavijo problemi in na
tej podlagi pripravijo osnove za odločitve v regionalni zasnovi. 
(2) Strokovne podlage je treba v postopku priprave regionalne
zasnove izdelati do tiste stopnje natančnosti, ki omogoča odločitve. Zaradi
zagotavljanja gospodarnosti dela in stroškov se pri izdelavi strokovnih podlag
upošteva tudi razpoložljive strokovne podlage, študije, elaborate, raziskave in
drugo strokovno oziroma ekspertno gradivo, izdelano za obravnavano območje. 
(3) Strokovne podlage za pripravo regionalne zasnove zagotovi
izdelovalec regionalne zasnove sam (v nadaljnjem besedilu: strokovne podlage
izdelovalca), na njegovo zahtevo pa mu jih posredujejo tudi nosilci urejanja
prostora (v nadaljnjem besedilu: strokovne podlage nosilcev urejanja prostora),
kar se določi v programu priprave.
23. člen
(strokovne podlage izdelovalca regionalne zasnove)
(1) Strokovne podlage izdelovalca vsebujejo: 
-       
analize in 
-       
predlog strokovnih rešitev. 
(2) Analize vsebujejo najmanj: 
-       
analizo stanja v prostoru, ki vsebuje analizo fizičnega stanja
prostorskih struktur in analizo pravnega stanja iz predpisov urejanja prostora
in varstva okolja; 
-       
analizo teženj prostorskega razvoja ureditvenega območja, identifikacijo
problemov in potreb; 
-       
analizo razvojnih pobud iz javnega in zasebnega sektorja; 
-       
analizo razvojnih potreb in možnosti dejavnosti v prostoru, iz katerih
so razvidne različne možnosti prostorskega razvoja (analiza privlačnosti); 
-       
analizo ranljivosti prostora, iz katerih so razvidni vplivi posameznih
dejavnosti in načrtovanih prostorskih ureditev na naravo, vključno z biotsko
raznovrstnostjo in naravnimi vrednotami, na bivanjsko okolje ter kulturno
dediščino in na naravne vire. 
(3) Izdelajo se lahko tudi druge analize prostora, za katere
se v postopku priprave regionalne zasnove ugotovi, da so pomembne za odločitve
o prostorskem razvoju obravnavanega območja. 
(4) Na podlagi različnih razvojnih možnosti in analize
ranljivosti se opravi vrednotenje in predlog izbire najustreznejših strokovnih
rešitev. Izbrani predlog strokovne rešitve se podrobneje strokovno obdela v
predlogu regionalne zasnove. 
(5) Kadar tako določa program priprave regionalne zasnove se
za posamezne prostorske ureditve, ki so predmet podrobnejšega načrtovanje
izdelajo podrobnejše strokovne podlage.
24. člen
(strokovne podlage nosilcev urejanja prostora)
(1) Posamezni nosilec urejanja prostora v skladu s programom
priprave regionalne zasnove pripravljavcu regionalne zasnove na njegovo zahtevo
predloži strokovne podlage s svojega področja, pri čemer mora upoštevati raven
podrobnosti obravnavane problematike. 
(2) Strokovne podlage nosilcev urejanja prostora, s katerimi
razpolagajo, so zlasti: 
-       
podatki in analize stanja in teženj prostorskega razvoja dejavnosti, 
-       
predlogi morebitnih razvojnih potreb ali prostorskih ureditev s področja
dejavnosti nosilca urejanja prostora, 
-       
drugi pogoji in omejitve za razvoj dejavnosti v prostoru.
25. člen
(variantne rešitve)
V postopku priprave regionalne zasnove se za določeno
prostorsko ureditev lahko izdela več variantnih rešitev prostorskih ureditev.
Variantne rešitve se vrednotijo in medsebojno primerjajo v primerjalni študiji
variant v skladu s Prostorskim redom Slovenije. Izbrana najustreznejša
variantna rešitev je do primerne stopnje podrobnosti izdelana in v primernem
merilu predstavljena celovita urbanistična, arhitekturna oziroma krajinska
rešitev prostorske ureditve.
V. KONČNA DOLOČBA
26. člen
(veljavnost pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 350-01-22/2002
Ljubljana, dne 4. marca 2004.
EVA 2002-2511-0027
mag. Janez Kopač l. r. 
Minister 
za okolje, prostor in energijo