1. člen
(Namen in področje uporabe
smernic)
(1) Evropski bančni organ je na podlagi
16. člena in prvega odstavka 56. člena Uredbe (EU) št. 1093/2010
Evropskega parlamenta in Sveta z dne 24. novembra 2010 o ustanovitvi
Evropskega nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES, Uredbe (EU)
št. 1094/2010 o ustanovitvi Evropskega nadzornega organa (Evropski organ
za zavarovanja in poklicne pokojnine) in Uredbe (EU) št. 1095/2010 o
ustanovitvi Evropskega nadzornega organa (Evropski organ za vrednostne papirje
in trge) dne 16. decembra 2019 sprejel Končne smernice o sodelovanju
in izmenjavi informacij za namen Direktive (EU) 2015/849 med pristojnimi
organi, ki nadzirajo kreditne in finančne institucije z oznako JC 2019 81 (v
nadaljevanju: smernice), ki so bile istega dne objavljene na njegovi spletni
strani.
(2) Smernice iz prvega odstavka tega člena določajo:
a) okvir za sodelovanje in izmenjavo informacij med organi, pristojnimi za
izvajanje nadzora na področju preprečevanja pranja denarja in financiranja
terorizma (v nadaljevanju: PPDFT) nad kreditnimi in finančnimi institucijami,
in sicer v obliki dvostranskega sodelovanja ali v obliki nadzorniških
kolegijev, ter b) ustanovitev in delovanje nadzorniških kolegijev za
PPDFT.
(3) Smernice se uporabljajo za pristojne organe, ki so
opredeljeni v ii. točki drugega odstavka 4. člena Uredbe (EU)
št. 1093/2010, v ii. točki drugega odstavka 4. člena Uredbe (EU)
št. 1094/2010 ter v ii. točki tretjega odstavka 4. člena Uredbe
(EU) št. 1095/2010 in so pristojni za nadziranje skladnosti poslovanja
institucij z zahtevami iz Direktive (EU) št. 2015/849.
2. člen
(Vsebina sklepa in obseg
uporabe smernic)
(1) Banka Slovenije s tem sklepom določa uporabo smernic
za Banko Slovenije, ki kot pristojni organ izvaja naloge nadzora na področju
PPDFT, kot to določa 139. člen v povezavi s prvim odstavkom
151. člena Zakona o preprečevanju pranja denarja in financiranja terorizma
(Uradni list RS, št. 68/16 in 81/19, v nadaljevanju: ZPPDFT-1) ter
9. členom ZBan-2 in 243. členom ZPlaSSIED. Obveznost sodelovanja
nadzornih organov iz 139. člena ZPPDFT-1 s pristojnimi nadzornimi organi
iz držav članic in tretjih držav ter tudi z evropskimi nadzornimi organi je
opredeljena v 156., 157. in 158. členu ZPPDFT-1.
(2) Banka Slovenije bo pri opravljanju nadzora na
področju PPDFT v skladu z določbami ZBan-2, ZPlaSSIED in ZPPDFT-1 v celoti
upoštevala smernice.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne
30. septembra 2020.
Ljubljana, dne 26. maja 2020
Boštjan Vasle
predsednik
Sveta Banke Slovenije