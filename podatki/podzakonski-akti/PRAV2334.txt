1. člen
Ta pravilnik ureja, na podlagi strokovnega
elaborata “Elaborat za zaščito vina s priznanim tradiconalnim poimenovanjem –
cviček PTP”, pridelavo in promet grozdja ter mošta namenjenega pridelavi v vino
cviček s priznanim tradicionalnim poimenovanjem ter pridelavo in promet cvička
s priznanim tradicionalnim poimenovanjem (v nadaljnjem besedilu: vino cviček
PTP).
2. člen
Grozdje za vino cviček PTP se prideluje le
na absolutnih vinogradniških legah, znotraj vinorodnega okoliša Dolenjska. Vino
cviček PTP se prideluje le na območju vinorodnega okoliša Dolenjska. Meje
vinorodnega okoliša Dolenjska določa v predpis, ki ureja rajonizacijo
vinogradniškega območja Republike Slovenije.
Pridelava vina cviček PTP po tem pravilniku
obsega pridelavo grozdja, vina in stekleničenje vina.
3. člen
Absolutne vinogradniške lege, na katerih se
prideluje grozdje za vino cviček PTP, so tiste vinogradniške lege vinorodnega
okoliša Dolenjska, ki nimajo severne ekspozicije in ki ležijo nad 210 metri
nadmorske višine in izpolnjujejo druge pogoje, kot jih za absolutne
vinogradniške lege določa predpis, ki ureja rajonizacijo vinogradniškega območja
Republike Slovenije.
V katastru vinogradov so absolutne
vinogradniške lege, primerne za pridelavo grozdja za vino cviček PTP, posebej
označene.
4. člen
Za pridelavo grozdja za vino cviček PTP
mora biti število trsov na enoto površine, preračunano iz sadilne razdalje,
večje od 4.000 trsov na hektar. Na terasiranih površinah, ki so nagnjene več
kot 20%, pa je število trsov, zaradi brežin lahko ustrezno manjše, vendar ne
manjše od 2.800 trsov na hektar.
5. člen
Sorte vinske trte, iz katerih se prideluje
vino cviček PTP, so žametovka, modra frankinja, kraljevina, laški rizling,
rumeni plavec, zeleni silvanec, bela žlahtnina, štajerska belina ali ranfol in
rdeče sorte vinske trte, ki so v predpisu, ki ureja rajonizacijo
vinogradniškega območja Republike Slovenije, določene kot dovoljene in
priporočnene sorte za vinorodni okoliš Dolenjska.
Za gojenje sort vinske trte iz prejšnjega
odstavka se uporablja gojitvena oblika guyot in izpeljanke iz te gojitvene
oblike, za sorti vinske trte žametovka in štajerska belina pa tudi zadarska
pahljača ter izpeljanke iz te gojitvene oblike.
6. člen
Petletno povprečje pridelka grozdja na
hektar pri posamezni sorti vinske trte iz prejšnjega člena tega pravilnika ne
sme preseči navedenih količin, pri čemer je v posameznem letu količina pridelka
lahko višja od navedene za največ 20%:
-      
žametovka 100 dt/ha;
-      
modra frankinja 70 dt/ha;
-      
kraljevina, laški rizling in ostale sorte 80
dt/ha;
-      
vinograd mešanih sort 90 dt/ha.
7. člen
Minimalna sladkorna stopnja oziroma
minimalna vsebnost pričakovanega naravnega alkohola za sorte vinske trte iz 5.
člena tega pravilnika je 64 oOE ali 8% naravnega alkohola, oziroma takšna, kot
jo za posamezno leto, za posamezno sorto vinske trte določi pooblaščena
organizacija, ki spremlja dozorevanje grozdja, v skladu s pravilnikom o
kontroli kakovosti grozdja v času trgatve (Uradni list RS, št. 68/99).
8. člen
Vino cviček PTP je pridelano iz rdečih in
belih sort grozdja vinske trte iz 5. člena tega pravilnika.
Vino cviček PTP ima značaj rdečega vina,
delež rdečih sort mora biti najmanj 65%, delež belih sort pa najmanj 25%.
Vino cviček PTP je suho, mirno vino svetlo
rdeče – rubinaste barve, z aromo po jagodičju in blagim taninskim okusom, brez
izraženih sortnih značilnosti.
9. člen
Sortni sestav vina cviček PTP je naslednji:
-      
od 40% do 50% žametovke (izjemoma do 60%);
-      
od 10 do 15% kraljevine;
-      
od 15 do 20% modre frankinje (izjemoma do 30%);
-      
do 10% laškega rizlinga;
-      
do 15% ostalih sort iz 5. člena tega
pravilnika.
Izjemni sortni sestav se sme uporabiti le
za tiste letine, za katere pooblaščena organizacija, ki spremlja dozorevanje
grozdja, ugotovi, da so vremenske razmere za dozorevanje grozdja še posebej
neugodne.
10. člen
Sorte vinske trte iz 5. člena tega
pravilnika se lahko mešajo kot grozdje, mošt ali vino. Če se mešajo kot vino,
se lahko mešajo najpozneje ob drugem pretoku vina, po končanem alkoholnem
vrenju.
11. člen
V letinah, ko so vremenske razmere za
dozorevanje grozdja neugodne in grozdje ne dozori, se sme mošt za pridelavo
vina cviček PTP obogatiti največ za 2% vol alkohola.
Za obogatitev mošta je dovoljena le uporaba
saharoze.
12. člen
Oprema in prostori za pridelavo vina cviček
PTP morajo zagotoviti higiensko neoporečno pridelavo vina oziroma njegovo
stekleničenje.
13. člen
Pri pridelavi vina cviček PTP se grozdje
rdečih sort najprej peclja, potem macerira. Maceracija traja največ štiri dni.
Temperatura maceracije ne sme biti višja od 22 °C.
Če se belo in rdeče grozdje stiskata
skupaj, se uporablja postopek kot za grozdje rdečih sort.
Zagotoviti je treba, da je čvrsti del
drozge (klobuk) v stiku z grozdnim moštom.
Pri tehnologiji pridelave vina cviček PTP
ni dovoljeno pecljanje grozdja z vertikalnim pecljalnikom, prekinitev
alkoholnega vrenja, obdelava grozdja s pektolitičnimi encimi, topla maceracija
drozge, maceracija drozge z SO2 postopkom, dodajanje
kisline v mošt ali vino in slajenje vina cviček PTP, dodajanje sorbične
kisline, izvajanje stabilizacije na tartrate z elektrolizo, obdelovanje s
kationskimi izmenjevalci.
Vino cviček PTP mora biti stekleničeno
hladno in sterilno, brez dodatka CO2.
14. člen
Vsebnost različnih snovi vina cviček PTP je
naslednja:
-      
dejanski alkohol: 8,5 do 10,0%;
-      
naravni alkohol: najmanj 8%;
-      
titracijske kisline: 6,0 do 9,5 g/l;
-      
ekstrakt brez sladkorja: najmanj 17 g/l;
-      
reducirajoči sladkor: do 2,5 g/l;
-      
pepel: najmanj 1,4 g/l;
-      
hlapne kisline: do 1,0 g/l;
-      
SO2 skupni: do 120
mg/l;
-       SO2 prosti: do 25
mg/l.
15. člen
Vino cviček PTP se lahko nahaja v prometu
le ustekleničeno.
Znotraj vinorodnega okoliša Dolenjska je lahko
vino cviček PTP v prometu tudi neustekleničeno, in sicer se lahko na vinotočih
in turističnih kmetijah vino cviček PTP iz lastne pridelave toči neposrednemu
potrošniku. Neustekleničeno vino cviček PTP lahko znotraj vinorodnega okoliša
Dolenjska točijo tudi za točenje neustekleničenega vina registrirani gostinski
obrati.
16. člen
Vino cviček PTP se polni v steklenice ali v
večjo embalažo.
Volumen steklenic, v katere se polni vino
cviček PTP, je 0,375 l, 0,75 l, 1 l in 1,5 l. Steklenice morajo biti zamašene z
navojnimi zamaški ali zamaški iz plute.
Volumen večje embalaže, v katero se polni
vino cviček PTP, znaša od 20 do 50 litrov. Ta embalaža mora omogočati točenje
preko točilne naprave s pomočjo povečanega tlaka ali ustrezne črpalke, ki
preprečuje oksidacijo vina.
17. člen
Preden gre vino z oznako cviček PTP v
promet, mora biti ocenjeno s strani pooblaščene organizacije za oceno vina.
Sestavni del ocene vina cviček PTP je
povzorčenje vina. Povzorčenje opravi predstavnik pooblaščene organizacije za
oceno vina.
Pri senzorični oceni mora vino cviček PTP
doseči najmanj 15,0 točke. Pokuševalci vina morajo pred opravljanjem senzorične
ocene dobiti podatek, da ocenjujejo vino, ki glede podatkov iz registra
pridelovalcev grozdja in vina in fizikalno kemične analize izpoljnjuje pogoje,
da bi ob ustrezni senzorični oceni lahko nosilo naziv cviček PTP.
Mikrobiološka analiza vina cviček PTP ni
obvezna sestavina ocene vina cviček PTP.
18. člen
Vino cviček PTP ne sme biti dano v promet
pred 8. novembrom v letu pridelave grozdja in je lahko v prometu največ dve
leti in pol po trgatvi grozdja, iz katerega je pridelano.
Neustekleničeno vino cviček PTP, namenjeno
neposredni potrošnji, je lahko v prometu največ leto in pol po trgatvi grozdja
iz katerega je pridelano vino.
19. člen
Dovoljeni oznaki geografskega porekla in
kakovosti vina cviček PTP sta:
-      
cviček – priznano tradicionalno poimenovanje,
vinorodni okoliš Dolenjska;
-      
cviček – priznano tradicionalno poimenovanje,
Dolenjska.
Za oznako priznano tradicionalno
poimenovanje se lahko uporablja tudi okrajšava PTP.
Drugačne oznake geografskega porekla in
kakovosti za vino cviček PTP niso dovoljene, razen v primeru iz 20. člena tega
pravilnika.
Prepovedano je uporabljati oznako cviček
brez oznake priznano tradicionalno poimenovanje.
20. člen
Če je vino cviček PTP pri organoleptični
oceni ocenjeno s 16,0 ali več točkami, se lahko oznaki geografskega porekla iz
19. člena tega pravilnika doda tudi oznaka ožjega okoliša, kjer je bilo grozdje
pridelano, v skladu s predpisom, ki ureja rajonizacijo vinogradniškega območja
Republike Slovenije oziroma seznamom geografskih oznak za vino.

Pravilnik o vinu z oznako priznanega
tradicionalnega poimenovanja – cviček (Uradni list RS, št. 3/00)
vsebuje naslednji prehodni in končno določbo:
»21. člen
Za postopke pridelave grozdja, mošta in
vina, razen za določitev območja pridelave, ter za označevanje in promet vina
cviček PTP, ki niso določeni s tem pravilnikom, se uporabljajo oziroma veljajo
določbe predpisov, ki se uporabljajo oziroma veljajo za kakovostno vino z
zaščitenim geografskim poreklom.
22. člen
Drugi odstavek 3. člena tega pravilnika se
prične uporabljati za vino cviček PTP po izdelavi katastra za območje vinorodnega
okoliša Dolenjska.
Določbe druge alinee prvega odstavka 6.
člena in tretjega odstavka 21. člena pravilnika o označevanju vina in drugih
proizvodov iz grozdja in vina (Uradni list SRS, št. 18/77 in 10/78) se lahko
uporabljajo za letnik 1999 in starejše letnike vina cviček, vendar največ do 8.
novembra 2000.
Drugi odstavek 16. člena tega pravilnika se
uporablja za vino cviček PTP z dnem uveljavitve tega pravilnika oziroma
najpozneje za letnik 2003.
23. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o vinu z
oznako priznanega tradicionalnega poimenovanja – cviček (Uradni list RS, št. 66/04) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.