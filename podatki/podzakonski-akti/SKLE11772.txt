1. SPLOŠNE DOLOČBE
1. člen
(vsebina sklepa)
Ta sklep določa:
1.     
podrobnejša pravila o predložitvi informacij po 155. členu Zakona o
trgu finančnih instrumentov (Uradni list RS, št. 77/18 in 17/19 – popr.; v
nadaljevanju: ZTFI-1) ter
2.     
podrobnejša pravila o dostopu do nadzorovanih informacij.
2. člen
(pojmi in kratice)
(1) Pojmi, uporabljeni v tem sklepu, imajo enak pomen
kot v določbah ZTFI-1.
(2) V tem sklepu so uporabljene naslednje kratice
predpisov EU:
-       
Delegirana Uredba Komisije (EU) 2016/1437 je Delegirana Uredba Komisije
(EU) 2016/1437 z dne 19. maja 2016 o dopolnitvi Direktive 2004/109/ES
Evropskega parlamenta in Sveta v zvezi z regulativnimi tehničnimi standardi za
dostop do predpisanih informacij na ravni Unije,
-       
Uredba (EU) št. 596/2014 je Uredba (EU) št. 596/2014
Evropskega parlamenta in Sveta z dne 16. aprila 2014 o zlorabi trga
(uredba o zlorabi trga) ter razveljavitvi Direktive 2003/6/ES Evropskega
parlamenta in Sveta ter Direktiv Komisije 2003/124/ES, 2003/125/ES in
2004/72/ES,
-       
Izvedbena Uredba Komisije (EU) 2016/1055 je Izvedbena Uredba Komisije (EU)
2016/1055 z dne 29. junija 2016 o določitvi izvedbenih tehničnih
standardov v zvezi s tehničnimi rešitvami za ustrezno razkritje notranjih
informacij javnosti in za odložitev razkritja notranjih informacij javnosti v
skladu z Uredbo (EU) št. 596/2014 Evropskega parlamenta in Sveta.
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. PRAVILA O PREDLOŽITVI INFORMACIJ
3. člen
(predložitev nadzorovanih informacij Agenciji)
(1) Predložitev nadzorovanih informacij Agenciji za trg
vrednostnih papirjev (v nadaljevanju: Agencija) se izvede s posredovanjem vsebine
nadzorovane informacije v sistem za centralno shranjevanje informacij (v
nadaljevanju: sistem za CSI).
(2) Javna družba, ki namerava zamenjati sistem za CSI,
obvestilo o tem objavi, preden začne posredovati nadzorovane informacije v drug
sistem za CSI. Obvestilo o zamenjavi sistema za CSI javna družba objavi na enak
način, kot objavlja obvestila o nadzorovanih informacijah.
(3) Če javna družba oziroma oseba, ki je brez njenega
soglasja zahtevala uvrstitev vrednostnih papirjev v trgovanje na organiziranem
trgu (v nadaljevanju: družba) objavi nadzorovano informacijo, vsebino te objave
predloži Agenciji in jo obvesti o načinu te objave.
3. PRAVILA O DOSTOPU DO NADZOROVANIH INFORMACIJ
4. člen
(sistem za CSI)
Sistem za CSI izpolnjuje vsaj zahteve iz 159. člena
ZTFI-1 in Delegirane Uredbe Komisije (EU) 2016/1437.
5. člen
(obveznost posredovanja nadzorovanih informacij v sistem za
CSI)
(1) Javna družba zagotovi posredovanje nadzorovane
informacije v sistem za CSI hkrati s posredovanjem nadzorovane informacije v
javno objavo, pri čemer zagotovi, da je nadzorovana informacija v sistemu za
CSI javno dostopna šele po dejanski objavi nadzorovane informacije na način,
kot je za posamezno vrsto nadzorovane informacije predpisano z ZTFI-1 oziroma
za notranjo informacijo s 17. členom Uredbe (EU) št. 596/2014 in na
njeni podlagi sprejeto Izvedbeno Uredbo Komisije (EU) 2016/1055.
(2) Podrobnejši postopek posredovanja nadzorovanih
informacij za objavo v sistem za CSI je glede na naravo in čas nastopa
nadzorovane informacije določen v tehničnih navodilih upravljavca sistema za
CSI.
6. člen
(arhiv nadzorovanih informacij)
(1) Upravljavec sistema za CSI vodi arhiv nadzorovanih
informacij, kjer je možno pregledovati vse nadzorovane informacije najmanj
glede na:
-       
dan oziroma obdobje objave,
-       
vrsto nadzorovane informacije,
-       
firmo in sedež izdajatelja,
-       
LEI številko izdajatelja,
-       
Matično državo članico izdajatelja,
-       
oznako finančnega instrumenta, na katerega se nanaša nadzorovana
informacija.
(2) Upravljavec sistema za CSI omogoča brezplačen dostop
do objavljenih nadzorovanih informacij iz prvega odstavka tega člena na svoji
spletni strani vsem zainteresiranim osebam.
4. KONČNI DOLOČBI
7. člen
(prenehanje uporabe predpisa)
Z dnem uveljavitve tega sklepa se preneha uporabljati Sklep o
predložitvi in dostopu do nadzorovanih informacij (Uradni list RS,
št. 72/16 in 77/18 – ZTFI-1).
8. člen
(začetek veljavnosti sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-12/2019-1
Ljubljana, dne 17. aprila 2019
EVA 2019-1611-0047
Predsednik Sveta
Agencije za trg vrednostnih papirjev
mag. Miloš Čas