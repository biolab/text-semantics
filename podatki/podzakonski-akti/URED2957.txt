1. člen
Ta uredba določa datum in način izdaje ter podrobnejšo
vsebino obveznic Republike Slovenije serije RS15U (v nadaljevanju: obveznice),
ki se izdajo na podlagi zakona o zamenjavi obveznic Republike Slovenije za
obveznice Agencije Republike Slovenije za sanacijo bank in hranilnic (Uradni
list RS, št. 59/95 in 30/98 – ZZLPPO, v nadaljevanju: zakon) kot nadomestilo
obveznic dela serije RS15F, izdanih na podlagi zakona in rezerviranih za odkup
potencialnih izgub Nove Kreditne banke Maribor, d.d., Maribor (v nadaljevanju:
NKBM), ki do dne dospelosti RS15F dne 15. 7. 2003 ne bodo izročene NKBM.
2. člen
Obveznice bodo izdane kot vrednostni papirji na ime v
nematerializirani obliki. 
Republika Slovenija kot izdajatelj izda obveznice tako, da
KDD Centralni klirinško depotni družbi, d.d., Ljubljana (v nadaljevanju: KDD)
posreduje nalog za vpis obveznic z dnem 15. julija 2003 na registrski račun
Republike Slovenije. Ob vsakokratni izpolnitvi pogojev za izročanje obveznic za
odkup potencialnih izgub NKBM, bo Republika Slovenija posredovala KDD nalog za
prenos ustreznega števila obveznic na račun NKBM.
3. člen
Obveznice se izdajo v skupnem nominalnem znesku 1.814,800.000
SIT, v 18.148 obveznicah. 
Nominalni znesek ene obveznice je 100.000 SIT. 
Nominalni znesek vsake posamezne obveznice se do dneva
dospelosti ali do dneva predčasne izpolnitve, določenega v skladu z 9. členom
zakona (v nadaljevanju: dan predčasne izpolnitve) revalorizira skladno z
določili iz prvega odstavka 2. člena zakona. 
Vsako obdobje, za katero se računa revalorizacija, vključuje
prvi dan takega obdobja in ne vključuje zadnjega dneva takega obdobja.
4. člen
Obrestna mera je fiksna 4,5% letno. 
Obresti se obračunavajo od revalorizirane vrednosti glavnice
na konformni način, po obrestni meri iz prvega odstavka tega člena (zaokroženi
na 6 decimalnih mest) za obrestovalno obdobje in se izplačujejo dvakrat letno
za nazaj na vsakokratni dan dospelosti plačila obresti, oziroma kolikor ta dan
ni delovni dan, na prvi naslednji delovni dan. 
Dan dospelosti plačila obresti obveznic je vsak 15. julij in
vsak 15. januar v vsakem letu po 15. juliju 2003 do vključno dneva dospetja
obveznice oziroma dan predčasne izpolnitve. 
Obrestovalno obdobje obveznic je obdobje, ki se začne: 
(i)     v
primeru, da gre za prvo plačilo obresti 15. julija 2003; 
(ii)    v vseh
ostalih primerih na zadnji prejšnji dan dospelosti plačila obresti, konča pa se
na dan dospelosti plačila obresti (vendar dneva dospelosti plačila obresti ne
vključuje). 
Upravičenec do plačila obresti od obveznic je oseba, ki je
zakoniti imetnik obveznice na dan, ki je dva delovna dneva pred dnem dospelosti
plačila obresti, oziroma v primeru predčasne izpolnitve, oseba, ki je zakoniti
imetnik na dan, ki je dva delovna dneva pred dnem predčasne izpolnitve.
5. člen
Če 7 delovnih dni pred dnevom dospelosti plačila obresti
zaradi pomanjkanja podatkov, spremembe predpisov ali iz drugih razlogov ni
mogoče ugotoviti višine temeljne obrestne mere za posamezno obdobje, se šteje,
da je temeljna obrestna mera v takšnem obdobju enaka kot temeljna obrestna mera
v zadnjem obdobju pred takšnim obdobjem, za katerega je temeljno obrestno mero
še mogoče ugotoviti. 
Če Republika Slovenija pri plačilu obresti od obveznic
upošteva temeljno obrestno mero, določeno v skladu s prejšnjim odstavkom, se
šteje, da je takšna obveznost pravilno izpolnjena, čeprav nezmožnost ugotovitve
temeljne obrestne mere kasneje preneha.
6. člen
Datum dospetja obveznic je 15. julij 2010 ali dan predčasne
izpolnitve. 
Republika Slovenija bo imetniku obveznice z nominalnim
zneskom 100.000 SIT izplačala znesek revalorizirane vrednosti glavnice na dan
dospetja obveznice ali na dan predčasne izpolnitve, oziroma kolikor ta dan ni
delovni dan, na prvi naslednji delovni dan. 
Upravičenec do plačila revalorizirane glavnice je oseba, ki
je zakoniti imetnik obveznice na dan, ki je dva delovna dneva pred dnem
dospetja obveznic ali dnem predčasne izpolnitve.
7. člen
Delovni dan pomeni dan, na katerega je v Republiki Sloveniji
mogoče izvrševati plačila v domačem denarju v običajnem delovnem času in ni
sobota, nedelja, državni praznik ali drug dan, ki je v skladu z veljavnimi
predpisi, dela prost dan.
8. člen
Terjatve iz obveznice niso zavarovane in za njihovo
izpolnitev odgovarja imetnikom obveznic izključno Republika Slovenija kot
dolžnik.
9. člen
Razen terjatev do Republike Slovenije iz naslova plačil
glavnice in obresti obveznica ne daje imetniku nobene druge pravice. Obveznice
ne vsebujejo določila, ki bi imetniku dajalo pravico do predčasnega unovčenja
svoje terjatve.
10. člen
Obveznice se lahko prenašajo v skladu z veljavnimi predpisi
in pravili KDD. 
Obveznice so ves čas od izdaje do dveh delovnih dni pred
dnem, ko dospe v izplačilo revalorizirana vrednost glavnic obveznic, prosto
prenosljive. Zato bo Republika Slovenija ob vsakem času štela za zakonitega
imetnika obveznice osebo, ki bo kot zakoniti imetnik obveznice vpisana v
centralnem registru, razen ob dospetju obveznice, ko bo za zakonitega imetnika
na dan dospetja glavnice obveznice štela osebo, ki bo kot zakoniti imetnik
obveznice vpisana v centralnem registru na dan, ki je dva delovna dneva pred
dnevom dospetja glavnice obveznice. V primeru predčasne izpolnitve bo Republika
Slovenija štela za zakonitega imetnika obveznice osebo, ki bo kot zakoniti
imetnik obveznice vpisana v centralnem registru na dan, ki je dva delovna dneva
pred dnem predčasne izpolnitve.
11. člen
Ker so obveznice izdane kot nematerializirani vrednostni
papirji, vpisani v centralni register pri KDD, mora vsak imetnik obveznice
zagotoviti, da bodo v centralnem registru pri KDD izdajatelju ob vsakem času na
voljo podatki o računu, na katerega se izvrši plačilo zapadle glavnice in
obresti iz obveznice, davčni številki in drugi podatki, ki so v skladu s
predpisi potrebni za izvršitev plačila. 
Če plačila iz prejšnjega odstavka ni mogoče izvršiti, ker
oseba, upravičena do takšnega plačila, ni posredovala potrebnih podatkov na
način iz prejšnjega odstavka, lahko takšna oseba zahteva plačilo s pisno vlogo,
naslovljeno na Ministrstvo za finance, Sektor za upravljanje z javnim dolgom. 
Če ministrstvo, pristojno za finance, ugotovi, da je oseba,
ki je vložila zahtevo iz prejšnjega odstavka, upravičena do plačila, ki ga
zahteva, izplača takšni osebi celoten znesek, ki bi ji pripadal na dan
dospelosti posamičnega izplačila obresti ali glavnice, znižan za 5%, če gre za
plačilo obresti oziroma za 1%, če gre za plačilo glavnice obveznice (kot
pavšalno nadomestilo za stroške obdelave vloge in stroške plačilnega prometa)
vendar ne več kot za 20.000 SIT.
12. člen
Ta uredba začne veljati naslednji dan po objavi v Uradnem
listu Republike Slovenije.
Št. 447-07/2001-8
Ljubljana, dne 26. junija 2003.
EVA 2003-1611-0083
Vlada Republike Slovenije
dr. Slavko Gaber l. r. 
Minister