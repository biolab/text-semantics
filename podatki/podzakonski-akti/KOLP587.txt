I. SPLOŠNE DOLOČBE
1. člen
Krajevna veljavnost kolektivne pogodbe
Ta Kolektivna pogodba za poštne in kurirske dejavnosti (v
nadaljevanju: kolektivna pogodba) velja za območje Republike Slovenije.
2. člen
Stvarna veljavnost kolektivne pogodbe
Kolektivna pogodba velja za vse delodajalce, ki so člani
podpisnic kolektivne pogodbe in na pridobiten način opravljajo dejavnost iz
skupine 53. Poštna in kurirska dejavnost po Standardni klasifikaciji dejavnosti
(Uradni list RS, št. 69/07 in 17/08).
3. člen
Osebna veljavnost
(1) Kolektivna pogodba velja za vse delavce, zaposlene
pri delodajalcih iz 2. člena te pogodbe, ki imajo sedež na območju
Republike Slovenije, in za delavce pri delodajalcih, ki trajneje opravljajo
delo na območju Republike Slovenije, ter delavce, ki jih je delodajalec za
zagotavljanje dela napotil k delodajalcu uporabniku.
(2) Kolektivna pogodba velja za poslovodne osebe,
prokuriste in vodilne delavce, razen če so s pogodbo o zaposlitvi med
delodajalcem in takšno osebo določena razmerja, pravice, dolžnosti ali
odgovornosti urejene drugače.
(3) Kolektivna pogodba velja tudi za učence, dijake in
študente na praktičnem usposabljanju.
4. člen
Časovna veljavnost
(1) Kolektivna pogodba je sklenjena za določen čas, in
sicer do 31. decembra 2025.
(2) Po prenehanju veljavnosti te kolektivne pogodbe se
do sklenitve nove, vendar najdalj eno leto, še naprej uporabljajo določbe
njenega normativnega dela.
5. člen
Pomen izrazov v tej kolektivni pogodbi
(1) V kolektivni pogodbi uporabljena izraza
»delodajalec« in »delavec«, zapisana v moški spolni slovnični obliki, sta
uporabljena kot nevtralna za ženske in moške.
(2) Poslovodne osebe so osebe, ki vodijo poslovanje pri
delodajalcu in so s temi pooblastili vpisane v ustrezni register.
(3) Vodilni delavci so tisti delavci, ki vodijo poslovno
področje ali organizacijske enote in imajo pooblastila za samostojne kadrovske
in organizacijske odločitve ali sklepanje pravnih poslov. Delodajalec jih
določi s statutom, aktom o ustanovitvi družbe, družbeno pogodbo oziroma pogodbo
o ustanovitvi družbe, splošnim aktom delodajalca ali z aktom o sistemizaciji
dela.
(4) Splošni akt je akt delodajalca, s katerim
delodajalec določa organizacijo dela ali določa obveznosti, ki jih morajo
delavci poznati zaradi izpolnjevanja pogodbenih in drugih obveznosti, ter akt,
ki na splošen način ureja posamezna vprašanja v zvezi z opravljanjem dejavnosti
delodajalca.
(5) Akt o sistemizaciji dela je splošni akt delodajalca,
ki določa delovna mesta in/ali vrste del, pogoje za opravljanje dela na
posameznem delovnem mestu in/ali vrste del ter opis del in nalog posameznega
delovnega mesta, ki se uvrščajo v isto vrsto del.
(6) Delovno mesto je najmanjša organizacijska enota v
strukturi delodajalca, v okviru katere se opravljajo posamezne naloge.
6. člen
Enotni minimalni standardi
(1) Določila in zneski iz te kolektivne pogodbe in
Tarifne priloge h kolektivni pogodbi za poštne in kurirske dejavnosti (v
nadaljevanju: Tarifna priloga) so obvezni enotni minimalni standardi v
kolektivnih pogodbah ožje ravni, splošnih aktih delodajalca in v pogodbah o
zaposlitvi delavcev.
(2) Odstopanje od minimalnega standarda je dovoljeno na
podlagi posebnega pisnega sporazuma med reprezentativnim sindikatom pri
delodajalcu in delodajalcem, zlasti v primerih bistvenega poslabšanja
poslovanja zaradi objektivnih razlogov v zadnjem letu dni, recesije panoge in v
podobnih utemeljenih primerih, vendar ne manj kot to za posamezno pravico
določa zakon.
II. NORMATIVNI DEL
7. člen
Razvrstitev del
(1) Delovna mesta se
razvrščajo v deset (10) tarifnih razredov glede na zahtevano stopnjo oziroma
raven izobrazbe, določeno v aktu o sistemizaciji delovnih mest, in sicer:

I. tarifni razred

najenostavnejša dela


II. tarifni razred

enostavna dela


III. tarifni razred

manj zahtevna dela


IV. tarifni razred

srednje zahtevna dela


V. tarifni razred

zahtevna dela


VI. tarifni razred

bolj zahtevna dela


VII. tarifni razred

zelo zahtevna dela


VIII. tarifni razred

visoko zahtevna dela


IX. tarifni razred

najbolj zahtevna dela


X. tarifni razred

izjemno pomembna najbolj zahtevna dela

I. tarifni razred (najenostavnejša dela)
Nedokončana osnovna šola:
-       
nepopolna nižja stopnja osnovnošolske izobrazbe,
-       
popolna nižja stopnja osnovnošolske izobrazbe,
-       
nepopolna višja stopnja osnovnošolske izobrazbe.
II. tarifni razred (enostavna dela)
Končana osnovna šola: končana osnovna šola in krajša
usposabljanja (krajši eno- ali večmesečni tečaji, lahko interni ali eksterni).
III. tarifni razred (manj zahtevna dela)
Nižje poklicno izobraževanje:
-       
od 1,5- do 2-letni skrajšani programi srednjega izobraževanja,
-       
od 1,5- do 2-letno izobraževanje za ozke poklicne profile.
IV. tarifni razred (srednje zahtevna dela)
Srednje poklicno izobraževanje:
-       
programi 3-letnega izobraževanja za široke poklicne profile,
-       
programi izobraževanja in izpiti v šolah za KV-delavce.
V. tarifni razred (zahtevna dela)
Srednje tehnično in drugo strokovno izobraževanje ter splošno
izobraževanje:
-       
od 4- do 5-letni programi izobraževanja za V. stopnjo strokovne
izobrazbe,
-       
programi izobraževanja po modelu 3 + 2,
-       
od 4- do 5-letni programi za naziv tehnika,
-       
programi izobraževanja in izpiti za VKV-delavce,
-       
4-letni gimnazijski programi.
VI. tarifni razred (bolj zahtevna dela)
Višješolsko in višje strokovno izobraževanje:
-       
2-letni programi višjega strokovnega izobraževanja,
-       
od 2- do 2,5-letni višješolski študijski programi, sprejeti pred
1. januarjem 1994 (prejšnje višješolsko izobraževanje).
VII. tarifni razred (zelo zahtevna dela)
Visokošolsko izobraževanje prve stopnje in podobno
izobraževanje:
-       
specialistično izobraževanje po višješolski izobrazbi (prejšnje),
-       
visokošolsko strokovno izobraževanje (prejšnje),
-       
visokošolski strokovni študijski programi in visokošolski univerzitetni
študijski programi za pridobitev prve stopnje izobrazbe po novem »bolonjskem«
študijskem sistemu.
VIII. tarifni razred (visoko zahtevna dela)
Visokošolsko izobraževanje druge stopnje:
-       
specialistično izobraževanje po visokošolski strokovni izobrazbi
(prejšnje)/specializacija po visokošolski strokovni izobrazbi (prejšnja),
-       
visokošolsko univerzitetno izobraževanje (prejšnje),
-       
magistrski študijski programi za pridobitev druge stopnje izobrazbe po
novem »bolonjskem« študijskem sistemu.
IX. tarifni razred (najbolj zahtevna dela)
Visokošolsko izobraževanje tretje stopnje:
-       
magistrsko izobraževanje (prejšnje) in podobno izobraževanje/magisterij
znanosti,
-       
specialistično izobraževanje po univerzitetni izobrazbi
(prejšnje)/specializacija po visokošolski univerzitetni izobrazbi (prejšnja).
X. tarifni razred (izjemno pomembna najbolj zahtevna
dela)
Doktorsko in podobno izobraževanje:
-       
doktorsko izobraževanje (prejšnje)/doktorat znanosti (prejšnji),
-       
doktorsko izobraževanje (tretja bolonjska stopnja) v trajanju treh (3)
let po končanem univerzitetnem programu (prejšnjem), diploma po končanem
magistrskem programu (druge bolonjske stopnje),
-       
doktorski študijski programi za pridobitev tretje stopnje izobrazbe po
novem »bolonjskem« študijskem sistemu.
(2) Razvrstitev delovnih mest v tarifne razrede opravi
delodajalec v skladu z merili in kriteriji, določenimi v aktu o sistemizaciji
dela.
(3) S kolektivno pogodbo ožje ravni ali splošnim aktom
delodajalca se lahko določi, da delavec pri plači na istem delovnem mestu
znotraj posameznega tarifnega razreda napreduje. Podlaga za napredovanje na
delovnem mestu so dolgoročni pozitivni učinki za delodajalca, ki jih dosega
delavec na delovnem mestu zaradi svoje strokovne usposobljenosti,
učinkovitosti, samostojnosti in podobnih kriterijev. Kriteriji in merila za
napredovanje na delovnem mestu se določijo v kolektivni pogodbi ožje ravni ali
v splošnem aktu delodajalca.
(4) Delodajalec je dolžan pred sprejemom akta o
sistemizaciji dela pridobiti mnenje reprezentativnega sindikata pri
delodajalcu. Sindikat je dolžan akt o sistemizaciji dela obravnavati in podati
mnenje v roku petnajstih (15) dni od predložitve akta o sistemizaciji dela v
mnenje.
(5) Če sindikat v roku iz prejšnjega odstavka ne poda
mnenja, se šteje, da z aktom o sistemizaciji dela soglaša.
8. člen
Pogodba o zaposlitvi
(1) S pogodbo o zaposlitvi se poleg zakonsko določenih
sestavin pogodbe o zaposlitvi določa tudi tarifni razred, v katerega je razporejen
delavec v skladu s kolektivno pogodbo.
(2) Delodajalec delavcu tri (3) dni pred podpisom
pogodbe o zaposlitvi vroči pisni predlog pogodbe o zaposlitvi in mu omogoči
seznanitev z vsebino kolektivnih pogodb in splošnih aktov, ki določajo njegove
pravice in obveznosti.
(3) Delavec lahko kadarkoli zahteva vpogled v kolektivno
pogodbo, sklenjeno pri delodajalcu, in splošne akte, s katerimi so urejene
njegove obveznosti v zvezi z izvajanjem pogodbe o zaposlitvi in drugih
obveznosti, delodajalec pa mu tega ne sme odreči.
9. člen
Opravičeni razlogi, zaradi katerih delavec ne prične delati v
skladu s pogodbo o zaposlitvi so:
-       
odsotnost z dela, ki jo izkaže z zdravniškim potrdilom,
-       
odsotnost z dela zaradi opravljanja funkcije ali obveznosti po posebnih
zakonih v obsegu, kot to določa ZDR-1,
-       
primeri, ko ima delavec pravico do odsotnosti dela z nadomestilom plače,
-       
opravljanje izpitov v izobraževalnem procesu.
10. člen
Pripravništvo
(1) Pogodbo o zaposlitvi kot pripravnik sklene vsak, ki
prvič začne opravljati delo, ustrezno vrsti in stopnji njegove izobrazbe, z
namenom, da se usposobi za samostojno opravljanje dela, in sicer:
-       
za dela IV. in V. stopnje strokovne izobrazbe šest (6) mesecev,
-       
za dela VI. stopnje strokovne izobrazbe devet (9) mesecev,
-       
za dela nad VI. stopnjo strokovne izobrazbe dvanajst (12) mesecev.
(2) Pripravništvo se podaljša, če opravičena odsotnost
delavca, ki opravlja pripravništvo za dela IV. in V. stopnje strokovne
izobrazbe, traja najmanj štirinajst (14) dni, za dela VI. stopnje najmanj
enaindvajset (21) dni in za dela nad VI. stopnjo najmanj osemindvajset
(28) dni.
(3) Delavcu – pripravniku, ki opravlja pripravništvo
tako, da dela s krajšim delovnim časom od polnega, se v odvisnosti od dolžine
delovnega časa čas pripravništva podaljša največ za tri (3) mesece (IV. in V.
stopnja), štiri (4) mesece (VI. stopnja) oziroma največ šest (6) mesecev
(nad VI. stopnjo strokovne izobrazbe).
(4) Pripravništvo poteka po programu, ki ga pripravi
mentor ali ustrezna strokovna služba. Mentor mora imeti najmanj enako stopnjo
strokovne izobrazbe kot pripravnik in tri (3) leta delovnih izkušenj.
(5) V pogodbi o zaposlitvi pripravnika se določi način
spremljanja in ocenjevanja pripravništva.
(6) Pripravniška doba se lahko na predlog mentorja
skrajša, vendar ne na manj kot polovico prvotno določenega trajanja pripravništva.
(7) Pripravniški izpit vsebuje preizkus znanja stroke in
delovnega področja, za katero se je pripravnik usposabljal. Komisija za
pripravniški izpit šteje najmanj tri člane, ki imajo najmanj enako stopnjo
strokovne izobrazbe kot pripravnik in tri (3) leta delovnih izkušenj. Mentor
sodeluje pri delu komisije, vendar ni njen član.
(8) Pripravništva ni treba opravljati delavcu, ki je v
nadaljnjem izobraževanju v času trajanja delovnega razmerja dosegel višjo
stopnjo strokovne izobrazbe v okviru svojega poklica ali stroke.
(9) Delavcu, ki se je ob delu izobraževal v drugi stroki
ali za drug poklic in je že opravil pripravniški izpit, se pripravniška doba
sorazmerno skrajša.
(10) Pripravnik opravlja pripravniški izpit najkasneje
do izteka pripravniške dobe. Če pripravniškega izpita ne opravi, ga ima pravico
ponovno opravljati v roku, ki ne sme biti krajši od petnajst (15) dni in ne
daljši od petinštirideset (45) dni.
(11) Pripravništvo ni obvezno za delavce, ki so
pridobili poklicno izobrazbo v dualnem sistemu poklicnega izobraževanja.
11. člen
Dolžnost opravljanja drugega dela
(1) Delavec je dolžan poleg dela, za katero je sklenil
pogodbo o zaposlitvi, občasno opravljati tudi drugo delo po nalogu delodajalca,
in sicer v naslednjih primerih:
-       
če je na delovnem mestu podana neposredna nevarnost za zdravje delavca,
-       
preprečitev večje škode,
-       
nenadne okvare delovnih naprav,
-       
kadar gre za obveznosti do kupcev v izjemno kratkih časovnih okvirjih,
-       
kadar gre za nadomeščanje nenadno odsotnega delavca,
-       
v drugih primerih, določenih z zakonom ali kolektivno pogodbo ožje
ravni.
(2) Delavec mora pred začetkom opravljanja drugega dela
oziroma najkasneje v roku treh (3) delovnih dni po začetku dela prejeti pisni
nalog za drugo delo.
(3) Delo lahko traja toliko časa, kot trajajo razlogi,
zaradi katerih je bilo odrejeno, vendar ne dalj kot tri (3) mesece v
koledarskem ali poslovnem letu.
(4) Delavec mora biti usposobljen za varno opravljanje
drugega dela.
(5) V vseh primerih iz prvega odstavka tega člena
delavec prejema najmanj enako plačo, kot jo prejema na svojem delovnem mestu,
oziroma plačo, ki je zanj ugodnejša.
12. člen
Napotitev delavcev iz kraja v kraj
(1) Delavca ni mogoče napotiti iz kraja v kraj brez
njegove privolitve v naslednjih primerih:
-       
če napotitev lahko vpliva na bistveno poslabšanje delavčevega zdravja, o
čemer poda pisno mnenje pooblaščeni zdravnik delodajalca ob upoštevanju mnenja
osebnega zdravnika delavca,
-       
če traja pot na delo in z dela v normalnih okoliščinah z javnimi
prevoznimi sredstvi, vključno s čakanjem na prevoz, skupaj več kot dve (2) uri
dnevno za matere delavke oziroma delavce samohranilce z otrokom do treh (3) let
starosti, delavce, ki negujejo težje prizadete družinske člane, in delavce ki
jim manjka do redne upokojitve do pet (5) let,
-       
če bi zaradi tega trajala pot na delo in z dela v normalnih okoliščinah
z javnimi prevoznimi sredstvi, vključno s čakanjem na prevoz, skupaj več kot
tri (3) ure dnevno za druge delavce.
(2) V primerih, naštetih v drugi in tretji alineji
prejšnjega odstavka, je delodajalec dolžan delavcu povrniti celotne stroške
prevoza na delo in z dela.
(3) Če je v primerih iz druge in tretje alineje prvega
odstavka tega člena delavec soglašal z napotitvijo na delo v drugi kraj in
zaradi oddaljenosti to zahteva spremembo njegovega prebivališča, mu je treba
zagotoviti primerne bivalne pogoje.
(4) Če kraj opravljanja dela ni določen v pogodbi o
zaposlitvi, se za kraj opravljanja dela šteje kraj, v katerem se prične
opravljati delo.
(5) Določbe tega člena se uporabljajo v celoti, če je kraj
dela v pogodbi o zaposlitvi širše določen.
13. člen
Postopek pred redno odpovedjo pogodbe o zaposlitvi s strani
delodajalca
Pred redno odpovedjo pogodbe o zaposlitvi iz krivdnega
razloga mora delodajalec najkasneje v šestdesetih (60) dneh od ugotovitve
kršitve in najkasneje v šestih (6) mesecih od nastanka kršitve pisno opozoriti
delavca na izpolnjevanje obveznosti in možnost odpovedi, če bo delavec ponovno
kršil pogodbene in druge obveznosti iz delovnega razmerja v osemnajstih (18)
mesecih od prejema pisnega opozorila.
14. člen
Disciplinske sankcije
(1) Disciplinsko odgovornemu delavcu lahko delodajalec
izreče disciplinski sankciji:
-       
opomin,
-       
denarno kazen.
(2) Denarno kazen lahko delodajalec izreče največ v
višini do 15 odstotkov povprečne plače odgovornega delavca, izplačane za
pretekle tri (3) mesece pred kršitvijo pogodbenih ali drugih obveznosti iz
delovnega razmerja. Denarna kazen sme trajati največ tri (3) mesece.
(3) Sklep o disciplinski odgovornosti z izrečeno denarno
kaznijo je izvršilni naslov in se izvrši najkasneje v tridesetih (30) dneh po
vročitvi sklepa delavcu.
15. člen
Delo na domu
(1) Delodajalec in delavec s pogodbo določita
nadomestilo za uporabo delavčevih sredstev najmanj v višini amortizacije.
(2) Delodajalec je dolžan zagotavljati varne in zdrave
delovne razmere in varno delovno okolje ter na način, določen v splošnem aktu
delodajalca, oziroma na dogovorjeni način nadzorovati varnost in zdravje pri
delu.
(3) Delavec, ki dela na domu, ima enake pravice in
obveznosti kot delavci, ki delajo v prostorih delodajalca.
(4) Delo od doma se določi s pogodbo o zaposlitvi, razen
kadar se delo od doma opravlja zaradi izjemnih okoliščin, ki jih določa
169. člen ZDR-1.
16. člen
Delovni čas
(1) Polni delovni čas traja največ štirideset (40) ur na
teden, vključno s plačanimi polurnimi odmori med delom.
(2) Delovni teden ima praviloma pet (5) delovnih dni.
(3) Delovni čas je lahko v primerih, določenih z zakonom
in s to kolektivno pogodbo, neenakomerno razporejen. Pod enakimi pogoji se
delodajalec lahko odloči tudi za začasno prerazporeditev. Delodajalec v
kolektivni pogodbi ožje ravni ali v letnem koledarju določi referenčno obdobje
dvanajstih (12) mesecev, v okviru katerega bo zagotavljal in spremljal s
pogodbo o zaposlitvi dogovorjeno delovno obveznost delavca. Referenčno obdobje
se med letom lahko spremeni in traja krajši čas, ne sme pa trajati več kot
dvanajst (12) mesecev. O razlogih za spremembo referenčnega obdobja mora
delodajalec pisno obvestiti reprezentativni sindikat oziroma delavce, če ni organiziranega
sindikata, pred sprejemom odločitve ter obvestilo o spremembi objaviti na enak
način, kot je objavljen letni koledar dela. Če ima delavec ob koncu
referenčnega obdobja večji fond ur od dogovorjenega v pogodbi o zaposlitvi, mu
mora delodajalec v roku dveh (2) mesecev po izteku referenčnega obdobja
izplačati presežek opravljenih ur v višini urne postavke osnovne plače za
zadnji mesec, povečane najmanj za odstotek urne postavke za nadurno delo.
(4) Delodajalec je dolžan v letnem fondu delovnih dni
zagotoviti, da imajo vsi delavci vključno z dnevi državnih praznikov in dela
prostih delovnih dni na letni ravni enako število delovnih dni.
17. člen
Delovni čas, krajši od polnega
(1) Delodajalec lahko v skladu s potrebami delovnega
oziroma poslovnega procesa organizira delo z delovnim časom, krajšim od polnega
delovnega časa.
(2) Delovni čas, krajši od polnega, je vsak tedenski
delovni čas, ki je krajši od polnega, določenega s to pogodbo ali s kolektivno
pogodbo pri delodajalcu.
(3) Pravice delavca, ki dela z delovnim časom, krajšim
od polnega, so sorazmerne polnemu delovnemu času delavca, razen v primerih,
določenih z zakonom in to kolektivno pogodbo.
(4) Delavca, ki dela s polnim delovnim časom, ni mogoče
brez njegovega soglasja razporediti na delo z delovnim časom, krajšim od
polnega.
(5) Če delavec dela s krajšim delovnim časom od polnega,
ker to terjajo koristi otroka, se razporeditev tega delovnega časa določi v
dogovoru med delavcem in delodajalcem.
18. člen
Organizacija delovnega časa
(1) Razporeditev delovnega časa, izmensko delo,
neenakomerna in začasna prerazporeditev delovnega časa se uredi v kolektivni
pogodbi ožje ravni. Neenakomerni delovni čas je dopustno odrediti v naslednjih
primerih:
-       
narava in organizacija dela,
-       
racionalizacija poslovanja,
-       
boljše izkoriščanje delovnih sredstev,
-       
smotrnejša izraba delovnega časa,
-       
dokončanje določenih del oziroma opravil,
-       
tržne razmere,
-       
višja sila ali izjemne okoliščine.
(2) Pri neenakomerni razporeditvi in začasni
prerazporeditvi delovnega časa se upošteva polni delovni čas po šestem odstavku
147. člena Zakona o delovnih razmerjih kot povprečna delovna obveznost v
obdobju, ki se določi na ravni kolektivne pogodbe gospodarske družbe in ne more
biti daljše od dvanajst (12) mesecev.
19. člen
Dnevni in tedenski počitek
Zaradi narave dejavnosti oziroma v primerih predvidenega
neenakomernega ali povečanega obsega dela se v skladu z določbami
158. člena Zakona o delovnih razmerjih določa, da se dnevni in tedenski
počitek v povprečnem minimalnem trajanju, kot je določen z zakonom, zagotavlja
v določenem časovnem obdobju, ki ne sme biti daljše od šest (6) mesecev.
20. člen
Delavcu, ki neguje in varuje težje telesno ali zmerno, težje
ali težko duševno prizadeto osebo, delodajalec omogoči opravljanje dela v
delovnem času, ki delavcu omogoča nego in varovanje te osebe, če to omogoča
delovni proces.
21. člen
Pravica do odsotnosti z dela z nadomestilom
(1) Delavec ima pravico do odsotnosti z dela z
nadomestilom plače do največ sedem (7) delovnih dni v letu zaradi:

-       
  lastne poroke

dva (2) dni,


-       
  rojstva otroka

en (1) dan,


-       
  smrti zakonca, izvenzakonskega partnerja, otrok, staršev, posvojencev

dva (2) dni,


-       
  smrti bratov, sester, starih staršev

en (1) dan,


-       
  selitve delavca v interesu delodajalca

dva (2) dni,


-       
  selitve delavca oziroma njegove družine

en (1) dan,


-       
  elementarne nesreče

od enega (1) 
do pet (5) dni.

(2) Odsotnost v zgornjih primerih je treba izkoristiti
ob nastopu dogodka. Dnevi odsotnosti zaradi selitve se ne seštevajo. Dolžino
odsotnosti ob nesrečah določi delodajalec.
(3) Delavcu pripada tudi en dan plačane odsotnosti, ki
se ne všteva v kvoto sedmih (7) delovnih dni po prvem odstavku tega člena, in
sicer za spremstvo otroka na prvi šolski dan v prvi razred osnovne šole.
Pravico izkoristi delavec na dan začetka šolskega leta.
(4) Stroške odsotnosti delavca nosi delodajalec.
22. člen
Pravica do odsotnosti z dela
(1) Pravico do odsotnosti z dela ima delavec zaradi
opravljanja neprofesionalne funkcije, v katero je izvoljen na neposrednih
državnih ali lokalnih volitvah, volitvah v Državni svet Republike Slovenije,
funkcije oziroma dolžnosti, v katero je imenovan s strani sodišča, delavec, ki
sodeluje v Ekonomsko-socialnem svetu ali v organih, ki so na podlagi zakona
sestavljeni iz predstavnikov socialnih partnerjev, ter delavec, ki je pozvan k
opravljanju obrambnih dolžnosti, vojaške dolžnosti, vključno z usposabljanjem v
pogodbeni rezervi Slovenske vojske, ter dolžnosti zaščite, reševanja in pomoči
v skladu z zakonom, razen v primeru vpoklica na obvezno ali prostovoljno
služenje vojaškega roka, opravljanja nadomestne civilne službe oziroma
usposabljanja za opravljanje nalog v rezervni sestavi policije, vpoklica
pogodbenega pripadnika rezervne sestave Slovenske vojske k opravljanju vojaške
službe v miru ter poziva ali napotitve na opravljanje nalog zaščite, reševanja
in pomoči pogodbenega pripadnika Civilne zaščite, ali je brez krivde poklican k
upravnim ali sodnim organom.
(2) Če je podana zakonita pravna podlaga, na podlagi
katere lahko delodajalec zahteva povračilo nadomestila za odsotnega delavca, je
odsotnost v breme delodajalca. V vseh drugih primerih delodajalec odsotnost
odobri v breme delavca.
23. člen
Pravica do odsotnosti z dela brez nadomestila plače
(1) Delavec ima pravico do odsotnosti brez nadomestila
plače zlasti v naslednjih primerih:
-       
zasebnega potovanja,
-       
nege družinskega člana, ki ni medicinsko potrebna,
-       
popravila hiše oziroma stanovanja,
-       
zdravljenja na lastne stroške,
-       
v drugih opravičenih primerih.
(2) Delavec ima pravico do odsotnosti z dela brez
nadomestila plače do največ trideset (30) delovnih dni v koledarskem letu.
(3) Delodajalec lahko delavčevo zahtevo po neplačani
odsotnosti z dela zavrne, če zahteve delovnega procesa tega ne dopuščajo.
(4) Odsotnost z dela brez nadomestila odobri
delodajalec, ki določi tudi način kritja prispevkov za socialno varnost glede
na posamezni primer. Med tako odsotnostjo pravice in obveznosti iz dela
mirujejo, razen pravice do izobraževanja in pravice do reševanja stanovanjskega
vprašanja, uvede se lahko disciplinski postopek.
24. člen
Letni dopust
Letni dopust, določanje trajanja letnega dopusta in način
izrabe letnega dopusta se določa v skladu z zakonom in določili te kolektivne
pogodbe.
25. člen
Kriteriji za določanje trajanja letnega dopusta
Dolžina letnega dopusta je odvisna od:
-       
skupne delovne dobe,
-       
zahtevnosti dela,
-       
delovnih pogojev in
-       
posebnih socialnih in zdravstvenih razmer.
26. člen
Kriterij delovne dobe
Na podlagi kriterija delovne dobe se delavcu doda določeno
število dni letnega dopusta:

skupna delovna doba

dodatni dnevi
  dopusta


-       
  najmanj pet (5) let

en (1)


-       
  najmanj deset (10) let

dva (2)


-       
  najmanj petnajst (15) let

tri (3)


-       
  najmanj dvajset (20) let

štiri (4)


-       
  nad petindvajset (25) let

pet (5)

27. člen
Kriterij zahtevnosti dela
Delavcu pripada na podlagi kriterija zahtevnosti dela od IV.
do X. stopnje en (1) dan.
28. člen
Kriterij pogojev dela
Delavcem, ki delajo ponoči, pripada za vsakih dopolnjenih
dvesto petdeset (250) ur nočnega dela v preteklem letu en (1) dan dopusta.
29. člen
Kriterij socialnih in zdravstvenih razmer
Delavec, ki je v tekočem letu dopolnil starost petinpetdeset
(55) let, delavec II. ali III. kategorije invalidnosti (delovni invalid),
delavec z najmanj 60-odstotno telesno okvaro in delavec, ki neguje in varuje
otroka s telesno ali duševno prizadetostjo, ima pravico do najmanj treh (3)
dodatnih dni letnega dopusta.
30. člen
Dodatno število delovnih dni dopusta, ki se določi na podlagi
oblik motivacije delavcev v skladu s to kolektivno pogodbo, ni upoštevano v
kriterijih za določitev letnega dopusta in se prišteva k dopustu, določenemu v
skladu s to pogodbo in zakonom.
31. člen
Letni dopust mladine
Delavec, ki še ni star osemnajst (18) let, ima pravico do
letnega dopusta v skladu z zakonom in to kolektivno pogodbo.
32. člen
Izraba letnega dopusta
(1) Delodajalec je dolžan delavce najkasneje do
31. marca pisno obvestiti o odmeri letnega dopusta za tekoče koledarsko
leto. Delodajalec sme med letom povečati odmero letnega dopusta, če je to
potrebno zaradi opravljenega dela delavcev v soboto ali nedeljo, ki ga na
začetku leta ni bilo mogoče planirati.
(2) Delavci izrabijo letni dopust v skladu s svojimi
možnostmi in potrebami delovnega procesa.
(3) Delavec je dolžan z nameravano izrabo letnega
dopusta seznaniti delodajalca najkasneje do konca aprila za tekoče leto. Na podlagi
namer delavcev delodajalec pripravi plan izrabe letnega dopusta. Delavec je
dolžan izrabiti letni dopust v skladu s planom izrabe letnega dopusta, razen če
se z delodajalcem ne dogovori drugače.
(4) Delavec, ki ima šoloobveznega otroka, ima pravico izrabiti
najmanj en (1) teden dni letnega dopusta v času šolskih počitnic.
(5) Delodajalec lahko delavcu odreče izrabo letnega
dopusta po četrtem odstavku tega člena, če bi odsotnost delavca resneje
ogrozila delovni proces.
33. člen
Oblike motivacije delavcev
(1) Delodajalec si bo stalno prizadeval za uvajanje in
nadgradnjo vseh oblik materialne in nematerialne motivacije zaposlenih.
(2) O pravicah delavca, ki s svojim delom izjemno
prispeva k povečanju učinkovitosti ali kako drugače prispeva k povečanju dobička,
odloči delodajalec.
(3) Oblike motivacije so zlasti:
-       
prednost pri strokovnem izpopolnjevanju,
-       
sodelovanje na strokovnih posvetih,
-       
nagradna odsotnost z dela,
-       
udeležba na sejmih in podobnih prireditvah,
-       
udeležba na povečanem dobičku,
-       
dopust v povečanem številu delovnih dni v dogovoru med delavcem in
delodajalcem.
34. člen
Varnost in zdravje pri delu
(1) Zaradi zagotovitve minimalnih standardov za varno
delo sta delodajalec in delavec poleg pravic in obveznosti, ki so opredeljene v
veljavni zakonodaji, dolžna spoštovati določila te kolektivne pogodbe o varstvu
in zdravju pri delu.
(2) Delodajalec ima predvsem naslednje obveznosti s
področja varstva pri delu:
-       
prilagoditi mora delo posameznemu delavcu, posebno z ustreznim
oblikovanjem delovnega mesta, z izbiro sredstev za delo, z izbiro delovnih in
tehnoloških postopkov ter z odpravljanjem monotonosti dela, vsiljenega ritma in
zmanjšanjem škodljivih vplivov na zdravje delavca,
-       
prilagajati mora delo tehničnemu napredku in spoznanjem stroke doma in v
svetu,
-       
nevarne delovne (tehnološke) postopke, sredstva za delo, materiale in
energetske vire mora zamenjati z nenevarnimi ali manj nevarnimi oziroma manj
škodljivimi,
-       
razvijati mora usklajeno politiko varstva pri delu, vključno s
tehnologijo, organizacijo dela, socialnimi odnosi in vplivi delovnega okolja,
-       
posvetovati se mora z reprezentativnim sindikatom o vprašanjih varnega
dela pri razvoju in uvajanju novih tehnologij.
(3) Vsi ukrepi, ki so v zvezi z varnostjo in varovanjem
zdravja delavcev pri delu, so strošek delodajalca.
(4) Vsak delavec je dolžan skrbeti za lastno varnost in
zdravje v skladu s svojo usposobljenostjo, pisnimi ter ustnimi navodili
delodajalca.
35. člen
Izobraževanje
(1) Delavci imajo pravico, da se izobražujejo v interesu
delodajalca ali v lastnem interesu, delodajalec pa ima pravico, da delavce
napoti na izobraževanje. Pojmi izobraževanje, izpopolnjevanje in usposabljanje
v smislu določil te kolektivne pogodbe pomenijo naslednje:
-       
Izobraževanje je proces, ki poteka po programih, na podlagi katerih
delavec pridobi javno veljavno izobrazbo (i.e. izobrazbo, ki se izkazuje z
javno listino) – na primer – izredni študij na univerzi. Ločimo izobraževanje v
interesu delodajalca in v lastnem interesu.
-       
Izpopolnjevanje pomeni nadgrajevanje, poglabljanje in razširjanje posameznih
znanj, potrebnih za opravljanje dela pri delodajalcu, kot so npr. seminarji,
delavnice, konference, tečaji ...
-       
Usposabljanje pomeni strokovno usposabljanje za delo pri delodajalcu na
obstoječem ali predvidenem delu ali usposabljanje za specifične vsebine in
spretnosti na področjih, kot so varstvo pri delu, kakovost ...
(2) Delavec se je dolžan izobraževati, če ga delodajalec
napoti na izobraževanje, izpopolnjevanje ali usposabljanje. Obveznost dodatnega
izobraževanja ne velja za delavca, ki ima do izpolnitve minimalnih pogojev za
upokojitev manj kot eno (1) leto. Delavci so se dolžni v času pogodbenega
razmerja izpopolnjevati in usposabljati ne glede na starost ali delovno dobo.
(3) Trajanje in potek izobraževanja ter pravice in
obveznosti pogodbenih strank med izobraževanjem in po njem se določijo s
pogodbo o izobraževanju.
(4) Če delodajalec organizira izobraževanje,
izpopolnjevanje ali usposabljanje v skladu s potrebami delovnega procesa (v
interesu delodajalca) in je izobraževanje organizirano med delovnim časom, se
čas izobraževanja šteje v redni delovni čas, delavec pa ima enake pravice, kot
če bi delal.
(5) Če je izobraževanje organizirano izven delovnega
časa, o pravicah in obveznostih delavcev odloči delodajalec s posebnim aktom.
(6) Za izobraževanje v interesu delodajalca se šteje
tudi izobraževanje sindikalnih zaupnikov o kolektivnem dogovarjanju in
delovnopravni zakonodaji.
36. člen
Pogodba o izobraževanju
(1) Kadar se delavec izobražuje v interesu delodajalca,
sta delodajalec in delavec dolžna skleniti pogodbo o izobraževanju. Pogodbe o
izobraževanju ni treba skleniti v primerih, ko je delavec v interesu
delodajalca napoten na usposabljanje ali izpopolnjevanje, razen če je z aktom
delodajalca določeno drugače.
(2) Če se delavec izobražuje v lastnem interesu, lahko
delodajalec in delavec skleneta pogodbo o izobraževanju, v kateri opredelita
medsebojne pravice in dolžnosti.
(3) Če v primerih iz prejšnjega odstavka ne pride do
sklenitve pogodbe o izobraževanju, ima delavec ob dnevih, ko prvič opravlja
izpit, pravico do odsotnosti z dela brez nadomestila plače.
(4) S pogodbo o izobraževanju delavec in delodajalec
dogovorita pravice in dolžnosti, predvsem pa mora pogodba o izobraževanju
vsebovati najmanj:
-       
število prostih dni za opravljanje izpitov glede na čas in zahtevnost
programa izobraževanja in
-       
plačilo oziroma povrnitev stroškov izobraževanja.
37. člen
Povračilo stroškov, povezanih z izobraževanjem
(1) Delodajalec krije delavcu, ki ga napoti na
izobraževanje, usposabljanje in izpopolnjevanje, zlasti naslednje dejansko
nastale stroške:
-       
prevoza,
-       
kotizacije, šolnine,
-       
prehrane,
-       
bivanja.
(2) Delavcu povračilo teh stroškov ne pripada, če
stroške, povezane z izobraževanjem iz prejšnjega odstavka, plača delodajalec
sam.
38. člen
Dijaki
(1) Dijakom, ki so sklenili učno pogodbo z delodajalcem,
gredo najmanj pravice, določene s to kolektivno pogodbo.
(2) Delodajalec je dolžan pooblaščenemu predstavniku
sindikata na podlagi vnaprejšnjega obvestila omogočiti pregled sklenjenih učnih
pogodb z dijaki ter izvajanje določil zakona, ki ureja poklicno in strokovno
izobraževanje.
39. člen
Dijaki in študenti na praksi
Delodajalec zagotavlja dijakom in študentom na praksi
(obvezni, počitniški):
-       
plačilo za opravljeno delo v skladu z določili te kolektivne pogodbe,
-       
seznanitev z nevarnostmi, povezanimi z delom, in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo.
POGOJI ZA DELOVANJE SINDIKATA
40. člen
Obveščanje delavcev in reprezentativnega sindikata
(1) Delodajalec je dolžan na zahtevo reprezentativnega
sindikata kolektivno obveščati delavce:
-       
o večletnih in letnih planih delodajalca,
-       
v primeru poslabšanja poslovnih rezultatov o morebitnih motnjah v
poslovanju ali likvidnostnih težavah,
-       
o doseženih letnih poslovnih rezultatih.
(2) Dolžnosti obveščanja ni, če gre za poslovne
skrivnosti.
(3) Delodajalec zagotavlja pooblaščenim predstavnikom
reprezentativnega sindikata pri delodajalcu podatke o vseh vprašanjih, ki jih
sindikat potrebuje za primere sodelovanja pri odločanju o pravicah delavcev, v
skladu z veljavno zakonodajo. Pooblaščeni predstavniki reprezentativnega
sindikata pri delodajalcu in z njihove strani najeti strokovnjaki so dolžni
varovati tako pridobljene podatke v skladu z zakonom.
(4) Delodajalec vsaj enkrat letno seznani reprezentativni
sindikat o doseganju oziroma nedoseganju načrtovanih rezultatov poslovanja.
(5) Delodajalec in reprezentativni sindikat pri delodajalcu
se za doseganje učinkovitega varstva pred nasiljem, trpinčenjem, nadlegovanjem
in drugimi oblikami psihosocialnega tveganja na delovnih mestih medsebojno
obveščata, oblikujeta predloge in se dogovarjata o vseh ukrepih za odpravo
oziroma zmanjšanje vseh tveganj, ki lahko ogrozijo zdravje delavcev.
(6) Reprezentativni sindikat si prizadeva za čim večjo
ozaveščenost delavcev za varno in zdravo delo, jih obvešča o pomenu uporabe
osebne varovalne opreme ter zbira opozorila o pomanjkljivostih in morebitne
predloge delavcev za izboljšave na področju varnosti in zdravja pri delu.
(7) Delodajalec posreduje reprezentativnemu sindikatu pri
delodajalcu izvod veljavnih splošnih aktov.
41. člen
Splošno
(1) S kolektivno pogodbo se ne posega v svobodno
ustanavljanje in delovanje sindikatov pri delodajalcih ter v pravice sindikata,
da v skladu s svojo vlogo in nalogami daje pobude, predloge, stališča in
zahteve pristojnim organom.
(2) Delodajalec je dolžan v primerih, ki jih določa
zakon, ta kolektivna pogodba ali kolektivna pogodba ožje ravni, zagotoviti
sodelovanje s sindikatom.
(3) Delodajalec zagotavlja reprezentativnemu sindikatu,
organiziranemu pri delodajalcu:
-       
pogoje za delo v skladu z določbami te kolektivne pogodbe,
-       
prost dostop zunanjih sindikalnih predstavnikov k delodajalcu na podlagi
vnaprejšnjega obvestila,
-       
pravico do vseh vrst sindikalnega obveščanja.
42. člen
Materialni pogoji za sindikalno delo
(1) S kolektivno pogodbo pri delodajalcu oziroma s
pogodbo o zagotavljanju pogojev za sindikalno delo med reprezentativnimi
sindikati in delodajalcem se določijo materialni pogoji za delo sindikata.
(2) Če s pogodbo iz prejšnjega odstavka ni drugače
določeno, je za delo reprezentativnih sindikatov zagotovljeno:
-       
ena (1) plačana ura letno na vsakega člana sindikata pri delodajalcu,
vendar ne manj kot trideset (30) ur letno, če je do dvajset (20) zaposlenih, in
ne manj kot šestdeset (60) ur, če je več kot dvajset (20) zaposlenih, ter pol
(0,5) ure letno za vsakega od preostalih zaposlenih delavcev, pri čemer se te
ure enakomerno razdelijo med reprezentativne sindikate. V tako določeno število
ur se ne všteva sodelovanje sindikalnih zaupnikov v organih sindikalnih central
in v organih sindikatov dejavnosti – na višjih nivojih. O okvirnem režimu
izrabe določenega števila ur za delo sindikalnih zaupnikov se dogovorijo
sindikati in poslovodni organ. Pri tem upoštevajo potrebe in interese članov
sindikatov in zahteve delovnega procesa;
-       
prostorski pogoji za delo sindikatov, njihovih organov in sindikalnih
zaupnikov;
-       
tehnična izvedba obračuna in plačevanje članarine reprezentativnim sindikatom
za člane sindikata na podlagi pisnih podatkov o članih sindikata in na stroške
delodajalca;
-       
dva plačana delovna dneva letno za usposabljanje vsakega izmed
sindikalnih zaupnikov, vendar skupno število teh ur ne more presegati tretjine
ur iz prve alineje. Če se posamezni sindikalni zaupnik udeleži usposabljanj, ki
presegajo dva (2) delovna dneva, se ure črpajo iz kvote ur, opredeljene v prvi
alineji tega odstavka.
(3) Število sindikalnih zaupnikov pri delodajalcu določi
reprezentativni sindikat v skladu s svojim statutom oziroma pravili ter pogodbo
o zagotavljanju pogojev za sindikalno delo med reprezentativnimi sindikati in
delodajalcem.
(4) S pogodbo o zagotavljanju pogojev za sindikalno delo
med reprezentativnimi sindikati in delodajalcem se lahko predvidi sklicevanje
članskih sestankov največ dvakrat letno med delovnim časom.
(5) Ne glede na zagotovljene materialne pogoje za delo
sindikata po tem členu se delodajalec in reprezentativni sindikat pri
delodajalcu lahko dogovorita, da pripada za čas opravljanja profesionalne
funkcije sindikalnemu zaupniku pod enakimi pogoji kot za delavce po kolektivni
pogodbi plača najmanj v višini, kot jo je prejemal pred začetkom opravljanja te
funkcije.
43. člen
Status sindikalnega zaupnika
(1) Reprezentativni sindikat, podpisnik te kolektivne
pogodbe, ki ima člane pri delodajalcu ali svoj organizacijski del pri
delodajalcu, imenuje ali izvoli sindikalne zaupnike pri delodajalcu, v skladu s
svojim statutom ali pravili.
(2) Reprezentativni sindikat lahko imenuje ali izvoli
največ naslednje število sindikalnih zaupnikov pri delodajalcu:
-       
če je pri delodajalcu zaposlenih do trideset (30) članov sindikata,
enega (1) sindikalnega zaupnika,
-       
če je pri delodajalcu zaposlenih od enaintrideset (31) do petdeset (50)
članov sindikata, dva (2) sindikalna zaupnika,
-       
če je pri delodajalcu zaposlenih od enainpetdeset (51) do sto
(100) članov sindikata, tri (3) sindikalne zaupnike,
-       
še po enega (1) sindikalnega zaupnika na vsakih naslednjih sto (100)
članov sindikata, razen če se delodajalec ali reprezentativni sindikat
dogovorita drugače.
(3) Sindikalni zaupniki, izvoljeni po kriterijih iz
prejšnjih odstavkov tega člena, uživajo delovnopravno zaščito v skladu z
zakonom.
(4) Reprezentativni sindikat mora o imenovanju oziroma
izvolitvi sindikalnega zaupnika oziroma sindikalnih zaupnikov pisno obvestiti
delodajalca v osmih (8) dneh po imenovanju oziroma izvolitvi. Enak rok velja za
pisno obvestilo po prenehanju funkcije sindikalnega zaupnika.
(5) Za sindikalne zaupnike po tem členu se štejejo tudi
funkcionarji sindikatov – sindikalnih central (predsedniki območnih in
republiških odborov sindikatov, predsedniki območnih sindikatov), ki so
zaposleni pri delodajalcu, svojo funkcijo pa opravljajo neprofesionalno.
(6) Sindikalnemu zaupniku zaradi sindikalne dejavnosti
ni mogoče znižati plače ali začeti zoper njega disciplinski ali odškodninski
postopek ali ga kako drugače postavljati v manj ugoden oziroma podrejen
položaj.
PREJEMKI IZ DELOVNEGA RAZMERJA
44. člen
Splošne določbe
(1) Prejemki delavca v delovnem razmerju, ki so predmet
te kolektivne pogodbe, so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
(2) Določila in zneski v tej kolektivni pogodbi so
minimalni standard za kolektivne pogodbe ožje ravni, splošne akte in za pogodbe
o zaposlitvi.
(3) Če delavec dela pri več delodajalcih, za katere
velja ta kolektivna pogodba, uveljavlja pravice iz te kolektivne pogodbe pri
posameznem delodajalcu, v skladu z dogovorom med delodajalci. Če med
delodajalci ni mogoče doseči dogovora, se uveljavljajo pravice sorazmerno
delovnemu času pri posameznem delodajalcu.
(4) Povračilo stroškov v zvezi z delom in drugi osebni
prejemki po tej kolektivni pogodbi ter plačilo dijakom in študentom za
opravljeno delo se obračunavajo največ v višini zneskov, ki se ne vštevajo v
davčno osnovo in osnovo za prispevke za socialno varnost.
(5) Plače po tej kolektivni pogodbi se izplačujejo do
osemnajstega (18.) v mesecu. Če je plačilni dan dela prost dan, se izplačilo
plače opravi prvi naslednji delovni dan. Delodajalec in reprezentativni
sindikat oziroma delavci, kadar ni organiziranega sindikata, se lahko
dogovorijo, da se v primeru kratkoročne nelikvidnosti podjetja izplačilo plače
opravi do konca meseca za pretekli mesec.
(6) Delavci, ki delajo krajši delovni čas od polnega, so
upravičeni do drugih osebnih prejemkov sorazmerno z delovnim časom, prebitim na
delu.
(7) Določba prejšnjega odstavka ne velja za povračila
stroškov prevoza na delo in z dela ter povračila stroškov za prehrano, ki se
izplačujejo skladno s Tarifno prilogo.
45. člen
Tarifna priloga
Tarifna priloga določa:
-       
najnižje osnovne plače po tarifnih razredih,
-       
način usklajevanja najnižjih osnovnih plač,
-       
zneske drugih osebnih prejemkov in zneske povračil stroškov v zvezi z
delom.
46. člen
Plača
(1) Plača delavca je sestavljena iz:
-       
osnovne plače,
-       
plačila za delovno uspešnost,
-       
plačila za poslovno uspešnost, če tako določa kolektivna pogodba ožje
ravni, splošni akt delodajalca ali pisni dogovor,
-       
dodatkov.
(2) Plača mora biti vedno izplačana v denarni obliki.
(3) Podatki o plačah se varujejo skladno z določili
veljavne zakonodaje s področja varstva osebnih podatkov.
47. člen
Najnižja osnovna plača
(1) Najnižja osnovna plača je vrednost najmanj
zahtevnega dela v tarifnem razredu.
(2) Višina mesečne najnižje osnovne plače se določi iz
urnega zneska in velja za sto štiriinsedemdeset (174) ur.
(3) Najnižja osnovna plača v kolektivni pogodbi ožje
ravni se uskladi, če je nižja od najnižje osnovne plače, določene v tej
kolektivni pogodbi.
(4) S kolektivno pogodbo ožje ravni ali splošnim aktom
delodajalca se lahko določi tudi drugačen način določitve višine najnižje
osnovne plače, in sicer tako, da se višina mesečne najnižje osnovne plače v
tarifnem razredu določi za polni delovni čas in je fiksna. Tudi v tem primeru
znesek osnovne plače ne sme biti nižji od zneska, opredeljenega v Tarifni
prilogi za posamezni tarifni razred.
48. člen
Osnovna plača
(1) Osnovna plača delavca se določi upoštevaje
zahtevnost dela, za katero je delavec sklenil pogodbo o zaposlitvi. Višina
mesečne osnovne plače se določi iz urnega zneska in velja za sto
štiriinsedemdeset (174) ur. Mesečna in urna osnovna plača je enaka ali višja od
mesečne in urne najnižje osnovne plače, določene za posamezni tarifni razred.
Delavcu, ki je sklenil pogodbo o zaposlitvi za delovni čas, krajši od polnega,
pripada plača, izračunana iz urne postavke osnovne plače in v pogodbi o
zaposlitvi dogovorjenega delovnega časa.
(2) S kolektivno pogodbo ožje ravni ali splošnim aktom
delodajalca se lahko višina osnovne plače delavca določi za polni delovni čas
upoštevaje zahtevnost dela, za katero je delavec sklenil pogodbo o zaposlitvi.
Mesečna osnovna plača je lahko fiksna ne glede na dejansko razporeditev
delovnega časa delavca oziroma dejanski mesečni fond ur, določen za polni
delovni čas. Mesečna osnovna plača je enaka ali višja od mesečne najnižje
osnovne plače, določene za posamezni tarifni razred. Delavcu, ki je sklenil
pogodbo o zaposlitvi za delovni čas, krajši od polnega, pripada sorazmerni del
osnovne plače za delovno mesto, za katero je delavec sklenil pogodbo o
zaposlitvi.
49. člen
Del plače za delovno uspešnost
(1) Plačilo za delovno uspešnost predstavlja izplačilo
iz naslova stimulacije in iz naslova napredovanja pri plači na istem delovnem
mestu. S kolektivno pogodbo ožje ravni ali s splošnim aktom delodajalca se
lahko določijo tudi druga izplačila za delovno uspešnost.
(2) Če se kriteriji in merila za ugotavljanje delovne
uspešnosti urejajo v splošnem aktu delodajalca, se je delodajalec pred sprejemom
odločitve dolžan posvetovati z reprezentativnim sindikatom.
(3) Posvetovanje mora biti najkasneje trideset (30) dni
pred sprejemom odločitve.
50. člen
Plačilo za delovno uspešnost iz naslova stimulacije
(1) Z delovno uspešnostjo iz naslova stimulacije se
ocenjuje nedoseganje, doseganje in preseganje pričakovanih delovnih rezultatov.
(2) Merila in kriteriji za ugotavljanje delovne
uspešnosti iz naslova stimulacije se opredelijo v kolektivni pogodbi ožje ravni
ali v splošnem aktu delodajalca. Merila in kriteriji morajo biti delavcu znani
pred začetkom opravljanja dela. Upoštevati morajo gospodarnost, kvaliteto,
obseg opravljenega dela in podobne kriterije.
(3) Delavec, ki presega pričakovane delovne rezultate,
je na osnovi meril in kriterijev iz prejšnjega odstavka upravičen do dodatnega
plačila iz naslova stimulacije.
(4) Delovna uspešnost iz naslova stimulacij je določena
za posameznega delavca ali za skupino. Normativi delovne uspešnosti za
količino, kvaliteto in inventivnost pri delu morajo temeljiti na objektivnih,
primerljivih in ugotovljivih merilih. Pogoj za uveljavljanje meril je, da so na
podlagi izkušenj ali strokovnih kriterijev dosegljivi delavcem.
(5) Kadar se uporabljajo skupinski normativi za
ugotavljanje delovne uspešnosti, se njihovi učinki delijo na delavce v skladu z
osnovno plačo delavca in opravljenim delovnim časom.
51. člen
Plačilo za delovno uspešnost iz naslova napredovanja
(1) Delavec lahko zaradi doseženih delovnih rezultatov,
ki imajo pri delodajalcu dolgoročnejše pozitivne delovne učinke, na istem
delovnem mestu pri plači napreduje.
(2) Kriteriji, merila in postopki za napredovanje se
določijo v kolektivni pogodbi ožje ravni ali v splošnem aktu delodajalca.
(3) Plačilo iz naslova napredovanja ni trajna pravica
delavca.
(4) Delodajalec je dolžan delavcu na njegovo zahtevo ali
zahtevo sindikalnega zaupnika razložiti uporabo kriterijev in meril za
ugotavljanje delovne uspešnosti in v primeru pritožbe delavca posredovati v
osmih (8) dneh pisni odgovor delavcu.
52. člen
Plačilo za poslovno uspešnost
(1) Plačilo za poslovno uspešnost je sestavni del plače,
če je tako dogovorjeno s kolektivno pogodbo ožje ravni ali s splošnim aktom
delodajalca ali s pogodbo o zaposlitvi.
(2) Plačilo za poslovno uspešnost je izključeno iz osnov
za izračun nadomestila plač in drugih osebnih prejemkov iz delovnega razmerja.
(3) S splošnim aktom delodajalca se lahko določijo
merila in kriteriji, ki določajo višino plačila iz naslova poslovne uspešnosti
delavca. Z istim aktom se nadalje določijo pogoji, ki morajo biti izpolnjeni,
da se lahko pristopi k plačilu za poslovno uspešnost.
53. člen
Dodatki
(1) Med dodatke sodijo:
-       
dodatki za pogoje dela, ki izhajajo iz razporeditve delovnega časa, ki
je za delavca manj ugoden,
-       
dodatki za pogoje dela, ki izhajajo iz posebnih obremenitev pri delu,
neugodnih vplivov okolja in nevarnosti pri delu,
-       
dodatek za delovno dobo.
(2) S kolektivno pogodbo ožje ravni ali s splošnim aktom
delodajalca se lahko dodatno določijo morebitni drugi dodatki.
54. člen
Dodatki, ki izhajajo iz razporeditve delovnega časa, ki je
za delavca manj ugoden
(1) Dodatki se obračunavajo le za čas, ko je delavec
delal v pogojih, zaradi katerih mu dodatek pripada.
(2) Osnova za izračun dodatkov je osnovna plača delavca
za polni delovni čas, preračunana na ustrezno urno postavko.
(3) Če je s kolektivno pogodbo ožje ravni ali splošnih
aktom delodajalca mesečna osnovna plača določena na način iz drugega odstavka
48. člena te kolektivne pogodbe, predstavlja osnovo za obračun dodatkov
osnovna plača delavca za polni delovni čas, deljena s povprečnim mesečnim
fondom ur (sto štiriinsedemdeset (174)). Tako dobljena osnova se poviša za
ustrezni odstotek, ki ga kolektivna pogodba predvideva za delo v delovnem času,
ki je za delavca manj ugoden, ter pomnoži s številom ur, ki jih je delavec
opravil v delovnem času, ki je za delavca manj ugoden.
(4) Za delo v delovnem času, ki je za delavce manj
ugoden, pripadajo delavcem naslednji dodatki najmanj v naslednjem odstotku od
osnovne plače oziroma od osnove, določene v prejšnjem odstavku: 

-       
  za delo v deljenem delovnem času – za prekinitev dela več kot eno (1)
  uro

15 %


-       
  za dežurstvo

20 %


-       
  za nočno delo

50 %


-       
  za delo prek polnega delovnega časa

40 %


-       
  za delo v nedeljo

50 %


-       
  za delo na dneve državnih praznikov in dela proste dneve po zakonu

150 %

(5) Dodatek za delo prek polnega delovnega časa (nadurno
delo) je lahko v kolektivni pogodbi ožje ravni dogovorjen v nižjem odstotku,
kot je določen v četrti alineji prejšnjega odstavka, pod pogojem, da
delodajalec v dogovoru z reprezentativnim sindikatom sprejme aktivnosti za
reorganizacijo dela za izboljšanje pogojev dela delavcev.
(6) Za čas pripravljenosti na domu pripada delavcu
nadomestilo v višini najmanj 10 odstotkov od osnovne plače.
(7) Dodatek za nočno delo pripada delavcem za delo v
času med triindvajseto (23.) uro in šesto (6.) uro naslednjega dne.
(8) Ne glede na določilo prejšnjega odstavka se
delavcem, ki med dvaindvajseto (22. uro) in šesto (6.) uro naslednjega dne
delajo nepretrgoma najmanj pet (5) ur, obračuna dodatek za nočno delo že od
dvaindvajsete (22.) ure naprej.
55. člen
Dodatki, ki izhajajo iz posebnih obremenitev pri delu,
neugodnih vplivov okolja in nevarnosti pri delu
(1) Dodatki za posebne obremenitve pri delu, neugodne
vplive okolja in nevarnosti pri delu se opredelijo s kolektivno pogodbo ožje
ravni ali z aktom delodajalca
(2) S splošnim aktom delodajalca ali kolektivno pogodbo
ožje ravni se določijo okoliščine, višina in primeri, v katerih je delavec, ki
dela na območju poplav, razglašene epidemije, bioloških napadov ipd., upravičen
do posebnega dodatka.
56. člen
Dodatek za delovno dobo
(1) Delavcu pripada dodatek za delovno dobo v višini 0,5
odstotka od osnovne plače delavca oziroma od osnove, določene v tretjem
odstavku 54. člena te kolektivne pogodbe, za vsako izpolnjeno leto skupne
delovne dobe.
(2) Če zakon, ki ureja delovna razmerja, dodatek na
delovno dobo uredi drugače, morata pogodbeni stranki v roku šestih (6) mesecev
od uveljavitve uskladiti določbe te kolektivne pogodbe glede dodatka za delovno
dobo.
(3) Pri uveljavljanju pravice iz prvega odstavka tega
člena se v delovno dobo vštevajo izpolnjena leta delovne dobe, ki jih je
delavec prebil na delu ali v delovnem razmerju doma oziroma v tujini ali pri
opravljanju samostojne dejavnosti, ki so ustrezno potrjena z vpisom v ustrezno
evidenco.
(4) Dokupljena in beneficirana delovna doba ter posebne
zavarovalne dobe se ne štejejo kot dobe pri uveljavljanju dodatka na delovno
dobo.
57. člen
Nadomestila plače
(1) Delavcu pripada nadomestilo plače za čas opravičene
odsotnosti z dela v naslednjih primerih:
-       
bolezni ali poškodbe, ki ni povezana z delom,
-       
poklicne bolezni ali nesreče pri delu,
-       
letnega dopusta,
-       
letnega dopusta in dela prostih dni po zakonu,
-       
kadar tako določa zakon, ki ureja delovna razmerja, ali ta kolektivna
pogodba.
(2) V primerih iz prejšnjega odstavka, razen v primeru
prve alineje, pripada delavcu nadomestilo v višini 100 odstotkov osnove.
Nadomestilo za čas bolezni ali poškodbe, ki ni povezana z delom, ne more biti
nižje od 80 odstotkov osnove.
(3) Kot osnova za določanje nadomestila plače se
upoštevajo določbe Zakona o delovnih razmerjih in njegove vsakokratne
spremembe. V osnovo za izračun nadomestila se ne všteva del plače iz naslova
poslovne uspešnosti in plačila prek polnega delovnega časa.
(4) Nadomestilo plače ne sme presegati višine plače, ki
bi jo delavec prejel, če bi delal.
(5) Delodajalec lahko zadrži izplačilo nadomestila plače
delavcu v skladu z zakonom. Delodajalec ima pravico določiti način spremljanja
in kontrole bolniške odsotnosti delavcev.
(6) Za čas stavke so delavci upravičeni do nadomestila v
višini 70 odstotkov osnovne plače, povečane za dodatek za delovno dobo, za
največ štiri (4) delovne dneve, v primeru kršenja imunitete sindikalnih
zaupnikov pa dva (2) delovna dneva, pod naslednjimi pogoji, ki se upoštevajo
skupaj:
-       
da stavkajo zaradi kršitev kolektivne pogodbe glede plač, regresa ali
imunitete sindikalnih zaupnikov in
-       
je stavka organizirana v skladu z zakonom.
(7) Nadomestilo plače se izplača v breme delodajalca.
58. člen
Obračun plače, nadomestil in drugih prejemkov
(1) Delavcu mora biti ob izplačilu plače vročen pisni
obračun, ki naj vsebuje zlasti naslednje podatke:
-       
število plačanih ur na mesec, na katerega se nanaša pisni obračun plače,
-       
osnovno plačo delavca ali urno postavko,
-       
dodatke po posameznih vrstah, ki izhajajo iz zakona, te kolektivne
pogodbe, kolektivne pogodbe ožje ravni ali pogodbe o zaposlitvi,
-       
del plače za delovno uspešnost,
-       
del plače za poslovno uspešnost,
-       
nadomestila plače po posameznih vrstah,
-       
druga izplačila v skladu s kolektivno pogodbo ožje ravni, splošnim aktom
delodajalca ali pogodbo o zaposlitvi,
-       
bruto plačo,
-       
prispevke za socialno varnost,
-       
neto plačo,
-       
odtegljaje iz plače (administrativne in sodne prepovedi, premije za
dodatno prostovoljno zdravstveno in pokojninsko zavarovanje ipd.),
-       
akontacijo dohodnine,
-       
neto izplačilo plače.
(2) Ob obračunu plače lahko delodajalec na istem
obračunskem listu obračuna tudi druge osebne prejemke, povračila stroškov v
zvezi z delom in odtegljaje od plače (neto izplačilo).
(3) Delavec ali od delavca pisno pooblaščeni sindikalni
zaupnik ima pravico do obrazložitve delavčeve obračunane plače ter pravico
preveriti pravilnost obračuna plače. Če se ugotovi nepravilnost obračuna plače,
je delodajalec dolžan najkasneje do prvega naslednjega obračuna plače odpraviti
nepravilnosti in o tem pisno obvestiti delavca.
59. člen
Drugi osebni prejemki
1. Regres za letni dopust
Regres za letni dopust pripada delavcu in se izplača do
1. julija tekočega leta. V nelikvidnih družbah se regres lahko izplača
najkasneje do 1. novembra tekočega leta. Višina regresa je določena v
Tarifni prilogi. Pogoje nelikvidnosti določa Zakon o finančnem poslovanju,
postopkih zaradi insolventnosti in prisilnem prenehanju (ZFPPIPP).
2. Jubilejne nagrade
(1) Delavcu pripada jubilejna nagrada v višini:
-       
ene (1) najnižje osnovne plače I. tarifnega razreda te kolektivne
pogodbe za deset (10) let delovne dobe pri zadnjem delodajalcu,
-       
ene in pol (1,5) najnižje osnovne plače I. tarifnega razreda te
kolektivne pogodbe za dvajset (20) let delovne dobe pri zadnjem delodajalcu,
-       
dveh (2) najnižjih osnovnih plač I. tarifnega razreda te kolektivne
pogodbe za trideset (30) let delovne dobe pri zadnjem delodajalcu,
-       
za štirideset (40) let delovne dobe pri zadnjem delodajalcu v višini dveh
in pol (2,5) najnižjih osnovnih plač I. tarifnega razreda te kolektivne
pogodbe, vendar največ v višini zneska, kot ga v času odmere pravice določa
veljavna Uredba o davčni obravnavi povračil stroškov in drugih dohodkov iz
delovnega razmerja (Uradni list RS, št. 140/06, 76/08, 63/17, 71/18,
104/21 in 114/21, v nadaljevanju: Uredba).
(2) Zadnji delodajalec je tisti, ki je izplačevalec
jubilejne nagrade.
(3) Jubilejna nagrada se izplača v roku enega (1) meseca
po izpolnitvi pogojev iz te točke.
(4) Jubilejna nagrada za enak jubilej pri istem
delodajalcu se izplača enkrat.
3. Odpravnina ob upokojitvi
(1) Delavcu ob upokojitvi pripada odpravnina v naslednji
višini:
-       
delavcu, ki je bil pri delodajalcu zaposlen manj kot pet (5) let, ne
pripada odpravnina,
-       
delavcu, ki je bil pri delodajalcu zaposlen najmanj pet (5) let in do
deset (10) let, pripada odpravnina v višini dveh (2) povprečnih mesečnih plač v
Republiki Sloveniji za pretekle tri (3) mesece oziroma v višini dveh (2)
povprečnih mesečnih plač delavca za pretekle tri (3) mesece, če je to za
delavca ugodneje,
-       
delavcu, ki je bil pri delodajalcu zaposlen več kot deset (10) let,
pripada odpravnina v višini treh (3) povprečnih mesečnih plač v Republiki
Sloveniji za pretekle tri (3) mesece oziroma v višini treh (3) povprečnih
mesečnih plač delavca za pretekle tri (3) mesece, če je to za delavca ugodneje.
(2) Odpravnina ob upokojitvi se mora izplačati
najkasneje ob izplačilu zadnje plače.
(3) V primeru smrti delavca se odpravnina ob upokojitvi,
ki bi v skladu z določili te pogodbe pripadala delavcu, izplača ožjemu
družinskemu članu. Ta odpravnina se izplača pod pogojem, da je delavec že podal
odpoved pogodbe o zaposlitvi zaradi upokojitve. Odpravnina se izplača
najkasneje v roku sedmih (7) dni po pridobitvi uradnega dokumenta o smrti
delavca. V primeru dvoma, kateremu družinskemu članu je treba izplačati
odpravnino, delodajalec izplača odpravnino tistemu ožjemu družinskemu članu, ki
je prvi podal zahtevek in predložil ustrezna dokazila.
(4) Ožji družinski člani so zakonec, zunajzakonski
partner, otroci (zakonski in zunajzakonski) ter posvojenci, ki jih je delavec
po zakonu dolžan preživljati.
4. Solidarnostne pomoči
(1) Delodajalec izplača solidarnostno pomoč v primerih
in do višine, ki jo določa Uredba, razen če je s kolektivno pogodbo ožje ravni
določeno drugače.
(2) Delavcu se lahko dodeli solidarnostna pomoč iz
drugih razlogov, kot je na primer elementarna nesreča ali dolgotrajna bolniška
odsotnost, na predlog sindikata ali delavca, ki je odgovoren za socialna vprašanja
v družbi, največ do višine, kot jo opredeljuje Uredba.
60. člen
Povračila stroškov v zvezi z delom
(1) Povračilo stroškov prevoza na delo in z dela,
službenih potovanj se izplačujejo pod pogoji in v višini ter na način, kot to
določa vsakokrat veljavna Uredba – povračilo kilometrine.
(2) Za izračun kilometrine se upošteva najkrajša
običajna cestna povezava, pri čemer gre pri tem za povezavo, ki je urejena,
redno vzdrževana in prevozna skozi celo leto. Obračun povračila kilometrine se
izvaja izključno po cestah v Republiki Sloveniji. V primeru spora o varnosti
cestne povezave se upošteva pisno mnenje organa, pristojnega za ceste. Če
delavec do vsakega 10. v mesecu za tekoči mesec predloži potrdilo/dokazilo o
plačilu mesečne vozovnice za najcenejši javni prevoz, se mu povrnejo stroški v
višini mesečne vozovnice, pri čemer se znesek do višine, določene v drugem
odstavku Uredbe, ne všteva v davčno osnovo.
(3) Če je delavec prisoten na delu vsaj štiri (4) ure,
se izplača povračilo stroškov za prehrano med delom pod pogoji in do višine,
določene v Uredbi. Če je delavec na delu prisoten deset (10) ur ali več, se za
dan poleg povračila stroškov za prehrano med delom v davčno osnovo dohodka iz
delovnega razmerja ne všteva povračilo stroškov za prehrano med delom do
višine, določene v drugem odstavku 2. člena Uredbe za vsako dopolnjeno uro
prisotnosti na delu po osmih (8) urah prisotnosti na delu.
(4) V primeru, da delavec v istem dnevu brez prekinitve
opravlja delo na več lokacijah, se strošek poti med lokacijami obravnava kot
strošek službene poti.
3. Službena potovanja
(1) Za povračilo stroškov, ki so jih imeli delavci pri
opravljanju določenih del in nalog na službenem potovanju, se šteje dnevnica
(povračilo stroškov za prehrano), povračilo stroškov za prenočišče in povračilo
stroškov za prevoz.
(2) Do povračila stroškov na službenem potovanju so
upravičeni delavci, ki so napoteni na službeno potovanje, in sicer v višini, ki
je določena v Tarifni prilogi.
4. Terenski dodatek
(1) Delavci so upravičeni do terenskega dodatka pod
pogoji in do višine, ki jo določa Uredba.
(2) Terenski dodatek in povračilo stroškov na službeni
poti ter stroški prehrane se med sabo izključujejo.
61. člen
Prejemki pripravnikov
Delavcu – pripravniku pripada osnovna plača v višini
70 odstotkov osnovne plače, določene za delovno mesto, za katero je
sklenil pogodbo o zaposlitvi, ter povračilo stroškov v zvezi z delom in drugi
osebni prejemki.
62. člen
Prejemki dijakov in študentov na praksi
(1) Dijakom in študentom na praksi se za polni delovni
čas obvezne prakse izplača znesek najmanj v višini 15 odstotkov povprečne plače
v Republiki Sloveniji za pretekli mesec.
(2) Dijaki in študentje imajo pravico do plačila tudi,
če prejemajo štipendijo.
63. člen
Prejemki mentorjem
Delavcu – mentorju pripravnika, mentorju praktičnega pouka in
mentorju usposabljanja brezposelnih oseb pri delodajalcu pripada dodatek za
mentorstvo. Višino in pogoje izplačila določi delodajalec.
III. PRAVICE IN OBVEZNOSTI STRANK IN NAČIN REŠEVANJA
SPOROV
64. člen
Pozitivna izvedbena dolžnost
Stranki kolektivne pogodbe si morata z vsemi sredstvi, ki so
jima na voljo, prizadevati za pravilno izvrševanje te kolektivne pogodbe in
spoštovanje njenih določb.
65. člen
Negativna izvedbena dolžnost
Stranki sta dolžni opustiti vsako dejanje, ki bi nasprotovalo
izvrševanju te kolektivne pogodbe.
66. člen
Spremembe in dopolnitve kolektivne pogodbe in reševanje
kolektivnih sporov
Pogodbeni stranki se dogovorita, da se kolektivni spori
rešujejo na način in po postopku, določenem z Zakonom o kolektivnih pogodbah.
67. člen
Komisija za razlago kolektivne pogodbe
(1)  Stranki kolektivne pogodbe v treh (3) mesecih po
podpisu kolektivne pogodbe imenujeta petčlansko komisijo za razlago kolektivne
pogodbe, v katero imenujeta vsaka po dva (2) člana, in sicer po enega (1) člana
iz vsakega reprezentativnega sindikata pri delodajalcu, po dva (2) člana
predstavnika delodajalcev, petega (5.) člana, ki je tudi njen predsednik, pa
imenujeta sporazumno.
(2)  Komisija za razlago sprejema razlage kolektivne
pogodbe in priporočila. Razlage stranki kolektivne pogodbe objavita na enak
način, kot je bila objavljena kolektivna pogodba.
(3) Razlage kolektivne pogodbe, ki jih sprejme komisija,
pomenijo obvezen način uporabe določb kolektivne pogodbe za delodajalca in
delojemalca ter obvezno podlago za odločanje v sporih o pravicah delavcev in
obveznostih delodajalcev, ki izvirajo iz te pogodbe.
(4)  Priporočilo je strokovni predlog strankama
kolektivne pogodbe za ureditev določenega vprašanja.
68. člen
Odpoved kolektivne pogodbe
(1) Stranki te kolektivne pogodbe bosta najkasneje tri
(3) mesece pred iztekom veljavnosti kolektivne pogodbe pristopili k pogajanjem
za sklenitev nove kolektivne pogodbe.
(2) V primeru, da ne pride do sklenitve nove kolektivne
pogodbe in je bila podana izjava o prenehanju veljavnosti kolektivne pogodbe iz
drugega odstavka 4. člena te kolektivne pogodbe, se do sklenitve nove,
vendar najdalj dvanajst (12) mesecev, uporabljajo določbe normativnega dela te
pogodbe.
KONČNE DOLOČBE
69. člen
Uveljavitev in začetek uporabe
(1) Ta kolektivna pogodba začne veljati naslednji dan po
objavi v Uradnem listu Republike Slovenije.
(2) Kolektivna pogodba se uporablja od prvega dne
naslednjega meseca po objavi v Uradnem listu Republike Slovenije.
(3) Z dnem začetka veljavnosti te kolektivne pogodbe
preneha veljati Kolektivna pogodbe za poštne in kurirske dejavnosti (Uradni
list RS, št. 50/03, 94/04, 61/05, 43/06 – ZKolP, 84/08,
91/09, 74/14, 90/14, 74/16 in 173/20).
Ljubljana, dne 15. decembra 2021


Predstavnika
  delodajalcev:

Predstavnika
  delojemalcev:


Združenje delodajalcev
  Slovenije
  Sekcija za promet in zveze
  predsednik
mag. Martin Mlakar

ZSSS – Sindikat
  delavcev prometa in zvez
   Slovenije
  generalna sekretarka
Saška Kiara Kumer


Gospodarska
  zbornica Slovenije –
  Združenje za promet
  predsednica upravnega odbora
mag. Melita Rozman Dacar

Slovenska zveza
  sindikatov – Alternativa
  po pooblastilu
Saša Gržinič



Priloga:
Tarifna priloga h kolektivni pogodbi za poštne in kurirske dejavnosti