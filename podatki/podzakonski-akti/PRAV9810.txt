1. člen
Ta pravilnik v skladu z Direktivo 2002/95/ES Evropskega
parlamenta in Sveta z dne 27. januarja 2003 o omejevanju uporabe nekaterih
nevarnih snovi v električni in elektronski opremi (UL L št. 37 z dne
13. 2. 2003, str. 19), zadnjič spremenjeno s Sklepom Komisije z dne 8.
septembra 2011 o spremembi Priloge k Direktivi 2002/95/ES Evropskega parlamenta
in Sveta glede izjem pri uporabi svinca in kadmija zaradi prilagoditve
tehničnemu napredku (UL L št. 234 z dne 10. 9. 2010, str. 44), (v nadaljnjem
besedilu: Direktiva 2002/95/ES), določa omejitve in posebne pogoje uporabe
nekaterih nevarnih snovi v električni in elektronski opremi.
2. člen
Poleg izrazov, ki so opredeljeni v Zakonu o kemikalijah
(Uradni list RS, št. 110/03 – prečiščeno besedilo, 47/04 – ZdZPZ, 61/06 – ZBioP
in 16/08), se v tem pravilniku uporabljata tudi naslednja izraza, ki pomenita:
1.    
"dajanje v promet" je:
-   prva prodaja oziroma
prvi prenos pravice uporabe ali razpolaganja od proizvajalca ali njegovega
pooblaščenega zastopnika v Skupnosti na distributerja na trgu Skupnosti ali na
končnega uporabnika v Skupnosti, oziroma
-   sprostitev v prosti
promet v smislu carinskih predpisov Skupnosti;
2.    
"električna in elektronska oprema" so:
a)      
proizvodi in oprema, ki za svoje pravilno delovanje potrebujejo
električne ali elektromagnetne tokove, ter proizvodi in oprema za generiranje,
prenos ali merjenje teh tokov, in ki so:
-   
zasnovani za delovanje pri napetostih, ki ne presegajo 1000 V za
izmenični tok in 1500 V za enosmerni tok, in
-   
uvrščeni v razrede 1, 2, 3, 4, 5, 6, 7 ali 10 Priloge IA Direktive
2002/96/ES Evropskega parlamenta in Sveta z dne 27. januarja 2003 o
odpadni električni in elektronski opremi (UL L št. 37 z dne 13. 2. 2003,
str. 24), zadnjič spremenjene z Direktivo Evropskega parlamenta in Sveta
2008/112/ES z dne 16. decembra 2008 o spremembi direktiv Sveta 76/768/EGS,
88/378/EGS, 1999/13/ES in direktiv 2000/53/ES, 2002/96/ES in 2004/42/ES
Evropskega parlamenta in Sveta z namenom prilagoditve Uredbi (ES) št. 1272/2008
o razvrščanju, označevanju in pakiranju snovi ter zmesi (UL L št. 345 z dne
23. 12. 2008, str. 68),
b)      
žarnice in svetila, ki se uporabljajo v gospodinjstvih.
3. člen
Pravne in fizične osebe, ki na kakršen koli način, vključno s
spletno prodajo in drugimi metodami prodaje na daljavo:
-      
proizvajajo in dajejo v promet električno in elektronsko opremo,
-      
pod svojim imenom dajejo v promet električno in elektronsko opremo
drugih proizvajalcev, ali
-      
uvažajo elektronsko opremo,
morajo zagotoviti, da električna in elektronska oprema v
posameznem homogenem materialu, iz katerega je sestavljena, ne vsebuje več kot
0,1 masnih% svinca, živega srebra, šestvalentnega kroma, polibromiranih
bifenilov (PBB) in polibromiranih difeniletrov (PBDE) in ne več kot 0,01%
kadmija.
4. člen
Omejitve iz prejšnjega člena ne veljajo za uporabo teh snovi
za namene in pod pogoji, navedenimi v Prilogi Direktive 2002/95/ES, in za
rezervne dele, namenjene za popravilo, vzdrževanje in ponovno uporabo
električne in elektronske opreme, ki je bila dana v promet pred 1. julijem
2006.

Pravilnik o omejevanju uporabe določenih nevarnih snovi v
električni in elektronski opremi (Uradni list RS, št. 87/09)
vsebuje naslednji končni določbi:
»5 člen
Z dnem uveljavitve tega pravilnika preneha veljati Pravilnik
o omejitvi dajanja v promet ali uporabe določenih nevarnih snovi in pripravkov
(Uradni list RS, št. 85/06, 137/06, 51/07, 70/08 in 126/08).
6. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika omejevanju uporabe
določenih nevarnih snovi v električni in elektronski opremi (Uradni list RS,
št. 32/10)
vsebuje naslednjo končno določbo:
»2. člen
Ta pravilnik
začne veljati petnajsti dan po objavi v Uradnem listu Republike Slovenije.«.

Pravilnik o spremembi Pravilnika omejevanju uporabe
določenih nevarnih snovi v električni in elektronski opremi (Uradni list RS,
št. 90/10)
vsebuje naslednjo končno določbo:
»2. člen
Ta pravilnik
začne veljati petnajsti dan po objavi v Uradnem listu Republike Slovenije.«.

Pravilnik o spremembi Pravilnika o omejevanju uporabe
določenih nevarnih snovi v električni in elektronski opremi (Uradni list RS,
št. 86/11)
vsebuje naslednjo končno določbo:
2. člen
Ta pravilnik
začne veljati petnajsti dan po objavi v Uradnem listu Republike Slovenije.«.