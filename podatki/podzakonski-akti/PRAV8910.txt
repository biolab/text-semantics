1. člen
Ta pravilnik določa označitev bližine mejne črte ter
označitev mejnih prehodov in njihovih območij.
I. OZNAČITEV BLIŽINE MEJNE ČRTE
2. člen
(1) Mejne prometne povezave in javne poti na notranjih mejah
Republike Slovenije, morajo biti označene z opozorilno tablo velikosti 60 x 40
cm, bele barve s črnim robom, v zgornjem delu je na sredini grb Republike
Slovenije, velikosti 10 cm, pod njim je napis POZOR in pod njim DRŽAVNA MEJA.
Napisa sta v črni barvi, črke so velikosti 5 cm. 
(2) Opozorilna tabla opozarja na neposredno bližino mejne
črte in je postavljena na desno stran cestne ali druge komunikacije na
primernem mestu pred mejno črto. Ob slabi preglednosti sta lahko postavljeni
dve opozorilni tabli vzporedno na vsako stran komunikacije. Opozorilni tabli se
postavita na primernem mestu v oddaljenosti do 100 m od mejne črte, če je to
mogoče. 
(3) Kolikor je opozorilna tabla oddaljena od mejne črte več
kot 100 metrov, se pod opozorilno tablo doda dopolnilna tabla z navedbo
oddaljenosti od mejne črte v metrih. Dopolnilna tabla je velikosti 60 x 15 cm,
bele barve s črno obrobo, napis je v črni barvi, velikost črk je 5 cm. 
(4) (črtan)
3. člen
(1) Na javnih cestah, razen na javnih poteh na notranjih
mejah Republike Slovenije, ki vodijo čez državno mejo v sosednje države, se na
primernem mestu v oddaljenosti do 250 metrov od mejne črte, postavijo table
velikosti 150 x 90 cm, modre barve z dvanajstimi zlato rumenimi zvezdami v
krogu. V sredini je napis sosednje države. Tablam so dodane dopolnilne table z
navedbo oddaljenosti do mejne črte. 
(2) Table za označevanje sosednje države in dopolnilne table
postavi Ministrstvo, pristojno za notranje zadeve.
II. OZNAČITEV MEJNIH PREHODOV IN NJIHOVIH OBMOČIJ
4. člen
(1) Na mejnih prehodih za zračni in morski promet se na
vstopu na območje mejnega prehoda v Republiko Slovenijo postavi opozorilna
tabla velikosti 150 x 90 cm. Tabla je v barvah zastave Republike Slovenije. Na
tabli je grb Republike Slovenije in napis REPUBLIKA SLOVENIJA. Pod njo je
nameščena tabla velikosti 150 x 90 cm, modre barve z dvanajstimi zlato rumenimi
zvezdami v krogu, v sredini je napis EU zlato rumene barve. 
(2) Tabla iz prejšnjega
odstavka se postavi pred vstopom na območje mejnega prehoda, tako da je vidna
vsem, ki prihajajo v državo.
5. člen
(1) Območje mejnega prehoda za mednarodni zračni in morski
promet se označi z opozorilno tablo za označitev območja mejnega prehoda
velikosti 150 x 90 cm. Opozorilna tabla je bele barve s črnim robom širine 1
cm. V zgornjem delu opozorilne table je grb Republike Slovenije, pod njim je
napis OBMOČJE MEJNEGA PREHODA ZA MEDNARODNI PROMET, naziv mejnega prehoda in v
spodnjem delu napis GIBANJE OMEJENO. Naziv mejnega prehoda je napisan s
temnejšimi in širšimi črkami, kot je ostali napis. 
(2) Če mejni prehod iz prvega odstavka tega člena ni odprt 24
ur vse dni v letu, se pod opozorilno tablo doda dopolnilna tabla bele barve s
črnim robom velikosti 150 x 30 cm, na kateri je napis »ODPRT« zapisan še v
angleškem in nemškem jeziku ter v jeziku sosednje države ter čas obratovanja
mejnega prehoda (npr. 6-22h). Napis je zapisan v črni barvi. 
(3) Na mejnih prehodih za zračni promet se opozorilna tabla
postavi na vhodu pred prostorom za opravljanje mejne kontrole na javnem in
nadzorovanem delu letališča. 
(4) Na mejnih prehodih za morski promet se opozorilna tabla
postavi na vstopu v fizično omejeni del pristanišča in na obali, predvideni za
pristajanje plovil najbližje vhodu v pristanišče, obrnjena proti morju.
6. člen
Na območju mejnega prehoda za zračni in morski promet in na
mejni črti se lahko postavijo tudi druge opozorilne in obvestilne table ter
oznake, ki opozarjajo in obveščajo potnike, ki prehajajo državno mejo, o
zadevah, ki so pomembne za prehod državne meje ali ravnanje na območju
Republike Slovenije in oznake določene z mednarodno pogodbo. Dovoljenje za
postavitev izda policija.

Pravilnik o označevanju bližine mejne črte,
mejnih prehodov in njihovih območij (Uradni list RS, št. 116/07) vsebuje naslednje prehodne in
končne določbe:
»III. PREHODNE IN KONČNE DOLOČBE
7. člen
Za postavitev tabel po tem pravilniku se smiselno uporabljajo
določbe Pravilnika o prometni signalizaciji in prometni opremi na javnih cestah
(Uradni list RS, št. 46/00 in 110/06), kolikor ni s tem pravilnikom drugače
določeno.
8. člen
Z dnem začetka uporabe tega pravilnika se preneha uporabljati
Pravilnik o označevanju mejnih prehodov in njihovih območij (Uradni list RS,
št. 45/04 in 60/07).
9. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 21. decembra 2007.«.

Sklep o spremembah in dopolnitvi Pravilnika o
označevanju bližine mejne črte, mejnih prehodov in njihovih območij (Uradni
list RS, št. 54/23) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.