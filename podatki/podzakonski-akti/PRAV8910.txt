1. člen
Ta pravilnik določa označitev bližine mejne črte ter
označitev mejnih prehodov in njihovih območij.
I. OZNAČITEV BLIŽINE MEJNE ČRTE
2. člen
(1) Mejne prometne povezave na zunanji meji, kjer ni mejnega
prehoda, in javne poti na notranjih mejah Republike Slovenije, morajo biti
označene z opozorilno tablo velikosti 60 x 40 cm, bele barve s črnim robom, v
zgornjem delu je na sredini grb Republike Slovenije, velikosti 10 cm, pod njim
je napis POZOR in pod njim DRŽAVNA MEJA. Napisa sta v črni barvi, črke so
velikosti 5 cm. 
(2) Opozorilna tabla opozarja na neposredno bližino mejne
črte in je postavljena na desno stran cestne ali druge komunikacije na
primernem mestu pred mejno črto. Ob slabi preglednosti sta lahko postavljeni
dve opozorilni tabli vzporedno na vsako stran komunikacije. Opozorilni tabli se
postavita na primernem mestu v oddaljenosti do 100 m od mejne črte, če je to
mogoče. 
(3) Kolikor je opozorilna tabla oddaljena od mejne črte več
kot 100 metrov, se pod opozorilno tablo doda dopolnilna tabla z navedbo
oddaljenosti od mejne črte v metrih. Dopolnilna tabla je velikosti 60 x 15 cm,
bele barve s črno obrobo, napis je v črni barvi, velikost črk je 5 cm. 
(4) Na mejnih prometnih povezavah, ki peljejo čez mejno črto
izven mejnih prehodov, mora biti, poleg opozorilne table iz prvega odstavka
tega člena, postavljen tudi prometni znak št. II-3 »prepovedan promet v obeh
smereh«. Pod prometni znak se lahko namesti dopolnilna tabla, na kateri je
napis: »DOVOLJENO ZA UPRAVIČENCE, KI IMAJO POSEBNO DOVOLJENJE«. Prometni znak
in dopolnilno tablo na javnih cestah postavi in vzdržuje upravljavec ceste.
3. člen
(1) Na javnih cestah, razen na javnih poteh na notranjih
mejah Republike Slovenije, ki vodijo čez državno mejo v sosednje države, se na primernem
mestu v oddaljenosti do 250 metrov od mejne črte, postavijo table velikosti 150
x 90 cm, modre barve z dvanajstimi zlato rumenimi zvezdami v krogu. V sredini
je napis sosednje države. Tablam so dodane dopolnilne table z navedbo
oddaljenosti do mejne črte. 
(2) Table za označevanje sosednje države in dopolnilne table
postavi Ministrstvo, pristojno za notranje zadeve.
II. OZNAČITEV MEJNIH PREHODOV IN NJIHOVIH OBMOČIJ
4. člen
(1) Na mejnih prehodih na zunanjih mejah se na vstopu v
Republiko Slovenijo postavi opozorilna tabla velikosti 150 x 90 cm. Tabla je v
barvah zastave Republike Slovenije. Na tabli je grb Republike Slovenije in
napis REPUBLIKA SLOVENIJA. Pod njo je nameščena tabla velikosti 150 x 90 cm,
modre barve z dvanajstimi zlato rumenimi zvezdami v krogu, v sredini je napis
EU zlato rumene barve. 
(2) Tabla iz prejšnjega odstavka se postavi na mejni črti
oziroma čim bližje mejni črti. Na mejnih prehodih za železniški, zračni in
morski promet, se postavi tablo pred vstopom na območje mejnega prehoda, tako
da je vidna vsem, ki prihajajo v državo.
5. člen
(1) Območje mejnega prehoda za mednarodni in meddržavni
promet se označi z opozorilno tablo za označitev območja mejnega prehoda
velikosti 150 x 90 cm. Opozorilna tabla je bele barve s črnim robom širine 1
cm. V zgornjem delu opozorilne table je grb Republike Slovenije, pod njim je
napis OBMOČJE MEJNEGA PREHODA ZA MEDNARODNI (MEDDRŽAVNI) PROMET, naziv mejnega
prehoda in v spodnjem delu napis GIBANJE OMEJENO. Naziv mejnega prehoda je
napisan s temnejšimi in širšimi črkami, kot je ostali napis. 
(2) Območje mejnega prehoda za obmejni promet se označi z
opozorilno tablo velikosti 60 x 40 cm. Opozorilna tabla je bele barve s črnim
robom širine 1 cm. V zgornjem levem delu je grb Republike Slovenije in v istem
nivoju napis MEJNI PREHOD ZA OBMEJNI PROMET, pod njim pa naziv mejnega prehoda.
Naziv mejnega prehoda je napisan s temnejšimi in širšimi črkami, kot ostali
napis. 
(3) Če mejni prehod iz prvega odstavka tega člena ni odprt 24
ur vse dni v letu, se pod opozorilno tablo doda dopolnilna tabla bele barve s
črnim robom velikosti 150 x 30 cm, na kateri je napis »ODPRT« zapisan še v
angleškem in nemškem jeziku ter v jeziku sosednje države ter čas obratovanja mejnega
prehoda (npr. 6-22h). Napis je zapisan v črni barvi. 
(4) Če gre v primeru iz prejšnjega odstavka za mejni prehod
za obmejni promet, je tabla velikosti 60 x 30 cm, na kateri je napis »ODPRT«
napisan v slovenskem jeziku in v jeziku sosednje države. Napis je zapisan v
črni barvi. 
(5) Na mejnih prehodih za cestni promet se opozorilna tabla
postavi na vstopni in na izstopni strani na začetku območja mejnega prehoda. Na
vstopni strani se opozorilna tabla postavi za tablo iz prvega oziroma drugega
odstavka prejšnjega člena tega pravilnika v oddaljenosti od 50 do 250 metrov,
če to ni možno, pa na drugem primernem mestu. 
(6) Na mejnih prehodih, kjer je tovorni promet ločen od
osebnega prometa, se opozorilna tabla postavi tudi pred mejno kontrolo na
prometnih pasovih za tovorni promet. 
(7) Na mejnih prehodih za železniški promet se opozorilna
tabla postavi na vstopu pred železniško postajo, na železniškem peronu in na
delu proge pred vstopom na območje mejnega prehoda. 
(8) Na mejnih prehodih za zračni promet se opozorilna tabla
postavi na vhodu pred prostorom za opravljanje mejne kontrole na javnem in
nadzorovanem delu letališča. 
(9) Na mejnih prehodih za morski promet se opozorilna tabla
postavi na vstopu v fizično omejeni del pristanišča in na obali, predvideni za
pristajanje plovil najbližje vhodu v pristanišče, obrnjena proti morju.
6. člen
Na območju mejnega prehoda in na mejni črti se lahko
postavijo tudi druge opozorilne in obvestilne table ter oznake, ki opozarjajo
in obveščajo potnike, ki prehajajo državno mejo, o zadevah, ki so pomembne za
prehod državne meje ali ravnanje na območju Republike Slovenije in oznake
določene z mednarodno pogodbo. Dovoljenje za postavitev izda policija.
III. PREHODNE IN KONČNE DOLOČBE
7. člen
Za postavitev tabel po tem pravilniku se smiselno uporabljajo
določbe Pravilnika o prometni signalizaciji in prometni opremi na javnih cestah
(Uradni list RS, št. 46/00 in 110/06), kolikor ni s tem pravilnikom drugače
določeno.
8. člen
Z dnem začetka uporabe tega pravilnika se preneha uporabljati
Pravilnik o označevanju mejnih prehodov in njihovih območij (Uradni list RS,
št. 45/04 in 60/07).
9. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 21. decembra 2007.
Št. 007-737/2007/13 (2131-01)
Ljubljana, dne 13. decembra 2007
EVA 2007-1711-0056
Dragutin Mate l.r. 
Minister 
za notranje zadeve
Soglašam!
mag. Radovan Žerjav l.r. 
Minister 
za promet