I. UVODNA DOLOČBA
1. člen
Ta pravilnik določa način in vsebino obravnave v skupnosti,
vlogo koordinatorja obravnave in multidisciplinarnega tima ter vsebino, pogoje
in način opravljanja izpita za koordinatorja obravnave v skupnosti.
II. NAČIN IN VSEBINA OBRAVNAVE V SKUPNOSTI
1. Obravnava v skupnosti
2. člen
Obravnava v skupnosti je postopek izvajanja socialno
varstvenih, zdravstvenih ali drugih storitev in programov pomoči osebam, ki ne
potrebujejo več zdravljenja v psihiatrični bolnišnici ali nadzorovani
obravnavi, vendar potrebujejo pomoč pri psihosocialni rehabilitaciji,
vsakdanjih opravilih, urejanju življenjskih razmer in vključevanju v vsakdanje
življenje na podlagi načrta obravnave.
3. člen
(1) Strokovni delavec psihiatrične bolnišnice ali koordinator
nadzorovane obravnave mora najmanj tri tedne pred odpustom osebe iz
psihiatrične bolnišnice ali pred zaključkom nadzorovane obravnave, oziroma
takoj, ko meni, da so nastopili pogoji, da se koordinator obravnave v skupnosti
(v nadaljnjem besedilu: koordinator) poveže z osebo, obvestiti center za
socialno delo, ki je pristojen za obravnavo v skupnosti, da bo oseba, ki naj bi
se obravnavala v skupnosti, odpuščena, oziroma bo njena nadzorovana obravnava
zaključena. 
(2) Za obravnavo v skupnosti je v posameznem primeru
pristojen center za socialno delo (v nadaljnjem besedilu: CSD), kjer ima oseba
prijavljeno stalno bivališče, razen če se z načrtom obravnave v skupnosti na
predlog osebe dogovori drugače.
4. člen
Koordinator po prejemu obvestila iz prejšnjega člena obišče
osebo ter njo in njenega zastopnika seznani z možnostjo obravnave v skupnosti.
5. člen
(1) V skupnosti se lahko obravnava oseba, ki pisno privoli v
pripravo načrta obravnave v skupnosti (v nadaljnjem besedilu: načrt). Če ima
oseba zakonitega zastopnika, lahko v pripravo načrta pisno privoli njen
zakoniti zastopnik. 
(2) Pisna privolitev v obravnavo v skupnosti se poda na
posebnem obrazcu, ki je sestavni del tega pravilnika. 
(3) V primeru, ko oseba v pripravo načrta ne privoli,
koordinator naredi uradni zaznamek.
6. člen
(1) Z osebo, ki je privolila v obravnavo v skupnosti,
koordinator takoj po privolitvi začne pripravljati predlog načrta. 
(2) V primeru, ko oseba, ki končuje zdravljenje v
psihiatrični bolnišnici ali v nadzorovani obravnavi in je privolila v obravnavo
v skupnosti, po odpustu nima zagotovljenega bivanja, koordinator prednostno
izdela predlog rešitve glede njene ustrezne namestitve.
2. Multidisciplinarni tim
7. člen
(1) Na podlagi dogovora z osebo in v skladu s cilji, ki jih
je oseba opredelila za organiziranje svojega življenja v skupnosti, koordinator
predlaga člane multidisciplinarnega tima. Multidisciplinarni tim vodi
koordinator za vsak posamezni primer posebej. Tim sestavljajo stalni in
nestalni člani tima. Člane multidisciplinarnega tima imenuje CSD. 
(2) Stalna člana multidisciplinarnega tima sta poleg
koordinatorja še psihiater in socialni delavec kot predstavnika za osebo krajevno
pristojnega CSD. 
(3) Kadar koordinator skupaj z osebo presodi, da je poleg
stalnih članov v multidisciplinarni tim potrebno vključiti še druge člane –
najbližjo osebo, patronažno sestro, predstavnike nevladnih organizacij in
druge, ki lahko vplivajo na potek obravnave v skupnosti, jih pozove k
sodelovanju v multidisciplinarnem timu. Oseba in/ali njen zakoniti zastopnik
lahko sodelujeta na vseh sejah multidisciplinarnega tima.
8. člen
(1) Člani tima so se dolžni udeleževati sej na podlagi
vabila, ki ga pošlje koordinator. Vabilo na sejo se pošlje tudi osebi in/ali
njenemu zakonitemu zastopniku. Tim se sestaja na sejah, kjer obravnava predlog
načrta Glede na okoliščine primera lahko člani tima komunicirajo tudi na drug
primeren način (preko telefona, elektronske pošte, ipd.). 
(2) Na sejah se o delu tima piše zapisnik, ki vsebuje potek
seje, obravnavane predloge tima in sprejete sklepe. Če člani tima komunicirajo
na drug primeren način, o poteku dogovorov naredi zapis koordinator. Zapis je
uradni dokument, varovan v skladu s predpisi, ki urejajo zbiranje in varstvo
osebnih podatkov ter vodenje in hranjenje dokumentacije. Zapis se posreduje
vsem članom tima. Na sejah tima je javnost izključena.
3. Načrt obravnave v skupnosti
9. člen
(1) Pri oceni situacije in oblikovanju ciljev za življenje v
skupnosti ugotavljata oseba in koordinator potrebne oblike pomoči in podpore. 
(2) Načrt vsebuje: 
-       
zapis ocene situacije osebe, 
-       
ugotovitev potreb osebe, 
-       
cilje obravnave, 
-       
ukrepe za njihovo doseganje, 
-       
predlog izvajalcev ukrepov, 
-       
časovno opredelitev izvajanja načrta, 
-       
način spremljanja, evalvacije izvajanja ukrepov. 
-       
finančno ovrednotenje.
10. člen
(1) V načrtu obravnave v skupnosti oseba in koordinator
pripravita predloge ciljev in ukrepov, ki se nanašajo na naslednja področja: 
-       
urejanje stanovanjskih oziroma bivalnih razmer, 
-       
urejanje socialne varnosti, 
-       
urejanje zaposlitve in dela, 
-       
urejanje podpore pri opravljanju temeljnih in podpornih dnevnih opravil,
-       
urejanje podpore pri zagotavljanju socialnih stikov in družabnosti. 
(2) Glede na ugotovljene potrebe in oblike pomoči za osebe se
v načrtu lahko opredelijo tudi druga področja, ki so pomembna za vključevanje
osebe v skupnost.
11. člen
Oseba in koordinator pri pripravi predloga ukrepov za
izvajanje ciljev, določenih v načrtu, proučita vse možnosti in poiščeta, v
kolikor je to potrebno, tudi začasne rešitve za dosego ciljev.
12. člen
(1) Ko se oseba in multidisciplinarni tim dogovorita o
vsebini načrta, ga oseba in koordinator potrdita s podpisom. Ta načrt na
predlog koordinatorja sprejme CSD. 
(2) Rok za pripravo načrta ne sme biti daljši od trideset dni
od pisne privolitve osebe.
13. člen
(1) Koordinator po šestih mesecih izvajanja načrta skupaj z
osebo oceni izvajanje in pripravi morebitne dopolnitve načrta. 
(2) Če koordinator ali oseba ocenita, da je potrebna ocenitev
izvajanja načrta prej kot v roku iz prejšnjega odstavka in da je potrebno
pripraviti morebitne spremembe načrta, skličeta multidisciplinarni tim in ga
seznanita z dosedanjim izvajanjem načrta ter predlagata potrebne spremembe. 
(3) Pobudo za spremembo načrta lahko predlaga tudi najbližja
oseba ali član multidisciplinarnega tima. Spremembo načrta sprejme CSD.
14. člen
(1) Obravnava v skupnosti za osebo preneha: 
-       
če oseba in koordinator ugotovita, da ni več potrebe po obravnavi v
skupnosti, 
-       
če oseba pisno izjavi, da ne želi več obravnave v skupnosti, 
-       
če oseba ne sodeluje pri izvajanju načrta. 
(2) O prenehanju obravnave v skupnosti CSD sprejme sklep.
15. člen
(1) Če je oseba med izvajanjem načrta ponovno hospitalizirana
ali vključena v nadzorovano obravnavo, se izvajanje načrta začasno prekine. 
(2) Po končanem ponovnem zdravljenju ali po končani
nadzorovani obravnavi multidisciplinarni tim skupaj z osebo ponovno preveri
načrt in pripravi morebitne spremembe.
III. IZPIT ZA KOORDINATORJA OBRAVNAVE V SKUPNOSTI
16. člen
(1) Za koordinatorja se lahko določi posameznik, ki ima
najmanj visoko izobrazbo zdravstvene, psihološke, socialne, pedagoške ali druge
ustrezne smeri, ima opravljen izpit za koordinatorja in ima najmanj tri leta
delovnih izkušenj na področju varovanja duševnega zdravja, socialnega varstva,
zdravstva ali v nevladnih organizacijah, ki izvajajo programe duševnega zdravja
ter ni pravnomočno obsojen na nepogojno kazen zapora. 
(2) Kot druga ustrezna smer iz prejšnjega odstavka se prizna
izobrazba sociološke, teološke z ustrezno specializacijo in pravne smeri.
17. člen
(1) Kandidat za koordinatorja mora opraviti izobraževanje za
strokovni izpit, ki traja največ 60 ur, pri čemer je teoretičnemu delu
izobraževanja namenjenih največ 44 ur, praktičnemu delu izobraževanja pa največ
16 ur. 
(2) Izvajalca izobraževanja izbere minister, pristojen za
socialne zadeve (v nadaljnjem besedilu: minister), v skladu s postopki javnega
naročanja.
18. člen
Izobraževanje za izpit vsebuje naslednje sklope: 
a)    
temeljne pojme, teorije in koncepte, pri čemer je poudarek na: 
- 
poznavanju strateških dokumentov, in zakonodaje, ki ureja položaj oseb s
težavami v duševnem zdravju, 
- 
temeljnih pojmih duševnega zdravja, ki zajemajo tudi osnove medicinskega
razumevanja duševnih motenj (klasifikacij duševnih motenj, obravnave duševnih
stisk, uporabe psihofarmakov in drugih zdravstvenih posegov), 
- 
individualizaciji pri oblikovanju storitev pomoči in podpore, 
- 
konceptu tveganja, nevarnosti in zmanjševanju škode, 
- 
načelu izvedenstva uporabnika storitev; 
b)    
metode in načela pri koordinaciji obravnave v skupnosti, pri čemer je
poudarek na: 
- 
ravnanju v primeru dvojnih diagnoz, 
- 
koordinaciji mreže, storitev in struktur, 
- 
koordinaciji in vodenju strokovnih timov, 
- 
delu s kriznim timom in intervencijami, 
- 
evalvaciji storitev, 
- 
oskrbi in preskrbi, 
- 
strokovni refleksiji lastne prakse in sposobnosti iskanja pomoči zase, 
- 
oblikovanju inovativnih strokovnih pristopov in rešitev na področju
služb za duševno zdravje, 
- 
strateškemu razmišljanju in ravnanju; 
c)    
informiranje, delo s podatki in spremljanje, pri čemer je poudarek na: 
- 
pridobitvi spretnosti za zbiranje informacij in posredovanju informacij
uporabnikom na njim prilagojen način, 
- 
spretnosti za javno predstavljanje in argumentiranje, 
- 
beleženju in dokumentiranju, 
- 
obveščanju in informiranju osebe, javnosti, strokovnih krogov,
izvajalcev in drugih, 
- 
vzpostavitvi sistema zbiranja, urejanja, vodenja, obdelave in
interpretacije podatkov, 
- 
problemski konferenci, timski konferenci, lokalnih akcijah, 
- 
ugotavljanju sprotnih potreb in hitri oceni potreb.
19. člen
(1) Izpit za koordinatorja je sestavljen iz praktičnega in
teoretične dela. 
(2) Praktični del izpita zajema predstavitev konkretnega
primera pred komisijo. 
(3) Teoretični del izpita zajema poznavanje predpisov in
strateških dokumentov s področja socialnega varstva in duševnega zdravja ter
zagovor konkretnega primera z dodatnimi vprašanji, potrebnimi za razjasnitev
primera.
20. člen
(1) Izpit se opravlja pred tričlansko komisijo, ki jo imenuje
minister za obdobje treh let. Člane komisije imenuje minister na podlagi
javnega poziva. Član komisije mora imeti najmanj univerzitetno izobrazbo in 10
let delovnih izkušenj od tega vsaj 5 let na področju duševnega zdravja. Vsaj en
član komisije mora imeti izkušnje s področja načrtovanja in koordiniranja
storitev. Komisijo sestavlja po en član: 
-       
s področja socialnega varstva, 
-       
iz izvajalske sfere (zavodi, nevladne organizacije …) in 
-       
s področja zdravstva. 
(2) Predsednik komisije je njen član s področja socialnega
varstva. Predsednika komisije za vsako izvedbo ločeno s sklepom določi
predstojnik organa, ki izvaja strokovni izpit. 
(3) O opravljenem izpitu izda ministrstvo potrdilo. 
(4) Članom komisije za delo v komisiji pripada plačilo v
višini, kot jo s sklepom določi minister.
21. člen
(1) Stroške, povezane z izvajanjem izobraževanja krije
ministrstvo, pristojno za socialne zadeve. 
(2) Stroške za opravljanje izpita krije kandidat sam.
IV. KONČNE DOLOČBE
22. člen
Število koordinatorjev in območja njihovega delovanja določi
minister s sklepom v enem mesecu od uveljavitve tega pravilnika.
23. člen
Minister v roku enega meseca od uveljavitve tega pravilnika
izbere izvajalca izobraževanja za izpit za koordinatorje.
24. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-6/2009
Ljubljana, dne 22. junija 2009
EVA 2009-2611-0024
dr. Ivan Svetlik l.r. 
Minister 
za delo, družino in socialne zadeve
Soglašam!
Borut Miklavčič l.r. 
Minister 
za zdravje

Priloga:
Privolitev v obravnavo v skupnosti