I. SPLOŠNE DOLOČBE
1. člen
(namen)
(1) Z namenom preprečevanja oziroma zmanjšanja emisije
azbestnih vlaken v okolje se s to uredbo v skladu z Direktivo Sveta 87/217/EGS
z dne 19. marca 1987 o preprečevanju in zmanjševanju onesnaževanja okolja z
azbestom (UL L št. 85 z dne 28. 3. 1987, str. 40, z vsemi spremembami) določa
obvezna ravnanja pri rekonstrukciji ali odstranitvi objektov in pri
vzdrževalnih delih na objektih, instalacijah ali napravah, kadar se
odstranjujejo materiali, ki vsebujejo azbest. 
(2) Pri rekonstrukciji ali odstranitvi objektov in pri
vzdrževalnih delih na objektih, instalacijah ali napravah iz prejšnjega
odstavka se mora poleg določb te uredbe upoštevati tudi določbe predpisa na
področju varnosti in zdravja pri delu, ki ureja varovanje delavcev pred
tveganji zaradi izpostavljenosti azbestu pri delu (v nadaljnjem besedilu:
predpis o varovanju delavcev pred azbestom).
2. člen
(pomen izrazov)
Izrazi v tej uredbi imajo naslednji pomen: 
1.     
azbest so silikati z vlaknato strukturo, kot jih določajo predpisi o
varovanju delavcev pred azbestom; 
2.     
odstranitev objekta je izvedba del, s katerimi se objekt poruši,
odstrani ali razgradi, s pomenom, kot je določen v predpisih o graditvi
objektov, in če gre za objekt, v katerem so vgrajeni materiali, ki vsebujejo
azbest; 
3.     
rekonstrukcija objekta je rekonstrukcija, kot jo določajo predpisi o
graditvi objektov, in se nanaša na odstranjevanje materialov, ki vsebujejo
azbest, ali premazovanje ali druge načine ločevanja šibko vezanih azbestnih
materialov od bivalnega ali drugih prostorov v objektu, kjer se zadržujejo
ljudje, z namenom, da se prepreči samodejno sproščanje azbestnih vlaken; 
4.     
vzdrževalna dela so dela, kot jih določajo predpisi o graditvi objektov,
če se s temi deli objekti, instalacije ali naprave, v katere je vgrajen azbest,
ali materiali, ki vsebujejo azbest, obnavljajo ali modernizirajo, in pri tem ne
gre za rekonstrukcijo ali odstranitev objekta po predpisih o graditvi objektov.
Za vzdrževalna dela se štejejo tudi dodatna dela iz 6. točke tega člena,
začasni ukrepi, kot so nanašanje materialov in popravilo poškodb, če gre za
začasne ukrepe na materialih, ki vsebujejo azbest, ter vzdrževanje ali razgradnja
naprav, za izvajanje katerih ni treba pridobiti dovoljenja za poseg v prostor
po predpisih o graditvi objektov; 
5.     
dela manjšega obsega so vsa dela, ki jih do zaključka delovnega
postopka, vključno z dodatnimi deli iz 6. točke tega člena, ki so potrebna na
območju odstranjevanja azbesta, vendar brez izvedbe meritev koncentracij
azbestnih vlaken ob zaključku del, izvedenih zaradi odobritve ponovne uporabe
prostora, opravita največ dva delavca, in gre za: 
- 
odstranjevanje azbest cementnih izdelkov ali drugih azbestnih izdelkov,
določenih v prilogi 3, ki je sestavni del te uredbe, če koncentracija azbestnih
vlaken v zraku na območju odstranjevanja ne presega 0,1 vl/cm3, ali 
- 
odstranjevanje majhnih količin materialov, ki vsebujejo šibko vezani
azbest, določenih v 10. točki tega člena, kot je na primer odstranjevanje
azbestnih kartonov pod okenskimi policami, odstranjevanje tesnil na gorilcih
ali vratih, ali 
- 
vzdrževanje azbestnih izdelkov, kot je preplastenje zapor pri zračnih in
dimnih kanalih ali kabelskih vodih ali preplastenje slabo vezanih azbestnih
plošč v dobrem stanju, razen fasadnih, z valjčkom, ali 
- 
odstranjevanje fasadnih oblog, strešnih kritin in cevovodov iz azbest
cementa, če dela potekajo na prostem, skupna površina azbest cementnih plošč pa
ne presega 300 m2 oziroma skupna dolžina azbest cementnih cevi ne
presega 300 m, 
če dela iz prve, druge in tretje alinee te
točke ne trajajo več kot eno uro in dela iz četrte alinee te točke ne trajajo
več kot štiri ure; 
6.     
dodatna dela, ki so potrebna na območju odstranjevanja, so naslednja
dela: 
- 
vstopanje v prostore, ki so onesnaženi z azbestom, 
- 
jemanje vzorcev zraka za meritve koncentracij azbestnih vlaken v zraku, 
- 
izpraznitev prostorov, ki so onesnaženi z azbestom, 
- 
čiščenje prostorov in predmetov, ki so onesnaženi z azbestom, in 
- 
prevozi po gradbišču ter začasno skladiščenje odstranjenih materialov,
ki vsebujejo azbest; 
7.     
materiali, ki vsebujejo šibko vezani azbest, so materiali, katerih
gostota je manjša od 1 g/cm3, masni odstotek azbesta v njih pa je
večji od 5 odstotkov. Izdelki iz materialov, ki vsebujejo šibko vezani azbest,
so navedeni v prilogi 1, ki je sestavni del te uredbe; 
8.     
azbest cementni izdelki so izdelki iz azbest cementa, katerega gostota
je enaka ali večja od 1 g/cm3, masni odstotek azbesta v njih pa ni
večji od masnih odstotkov, ki je določen za posamezno vrsto izdelkov iz azbest
cementa v prilogi 2, ki je sestavni del te uredbe; 
9.     
ostali azbestni izdelki so izdelki, ki ne vsebujejo materialov, ki
vsebujejo šibko vezani azbest, in niso azbest cementni izdelki, vendar za njih,
če se jih odstranjuje, veljajo določbe te uredbe. Ostali azbestni izdelki so
izdelki, navedeni v prilogi 3 te uredbe; 
10.  
majhne količine materialov, ki vsebujejo šibko vezani azbest, so
količine, ki ne presegajo 10 kg, če gre za brizgani azbest, plošče, lepenke,
tkanine ali vrvi iz azbesta; 
11.  
območje odstranjevanja je območje, na katerem zaradi odstranjevanja
materialov, ki vsebujejo azbest, lahko pride do onesnaženja z azbestom ali
prahom materiala, ki vsebuje azbest. Območje odstranjevanja je označeno z
oznakami, določenimi v predpisih o varovanju delavcev pred azbestom; 
12.  
ograjeno območje odstranjevanja je del območja odstranjevanja, ki je od
zunanjega okolja in drugih prostorov objekta, če je ograjeno območje odstranjevanja
v notranjosti objekta, ločen z zračno zaporo, nepropustno za vodo in zrak, in
je za vhod in izhod delavcev ter materiala opremljen s posebnimi prostori za
dekontaminacijo; 
13.  
zračna zapora je zapora, ki nepropustno za zrak in vodo loči ograjeno
območje odstranjevanja od ostalih prostorov in zunanjega okolja z izjemo
odprtin za dovajanje svežega zraka in odvajanje onesnaženega zraka. Zračna
zapora je narejena iz ene ali več plasti polietilenske folije ali enakovrednega
materiala debeline najmanj 0,6 mm. Zračna zapora je izdelana tako, da v celoti
ograjuje površine, kjer se odstranjuje materiale, ki vsebujejo azbest, ter
omogoča neovirano gibanje delavcev, neovirano prezračevanje ograjenega območja
odstranjevanja ter ograjuje dovolj površin za odlaganje orodja in odpadkov,
dokler se jih ne odstrani iz ograjenega območja odstranjevanja; 
14.  
rokavična vreča je vreča iz polietilena, opremljena z dvema gumijastima
rokavicama, ki segata v notranjost vreče in s pomočjo katerih se izvede
odstranjevanje materialov, ki vsebujejo azbest. V rokavično vrečo se vloži vse
za delo potrebne pripomočke, preden se vrečo nepropustno zatesni okrog
določenega območja, na katerem se izvaja odstranjevanje materialov, ki
vsebujejo azbest; 
15.  
industrijski sesalnik je sesalnik, ki zadrži najmanj 99,995 odstotkov
mono dispergiranih delcev v prahu, katerih dolžina je večja od 5 μm, premer
manjši od 3 μm, razmerje med dolžino in širino pa je večje od 3:1; 
16.  
nadzornik je oseba, ki izvaja strokovno nadzorstvo nad izvajanjem del v
skladu s predpisi o graditvi objektov.
II. UKREPI PRI PROJEKTIRANJU
3. člen
(predhodno ugotavljanje prisotnosti azbesta)
Pred pričetkom projektiranja rekonstrukcije ali odstranitve
objekta in vzdrževalnih del mora investitor zagotoviti, da izdelovalec
projektne dokumentacije ugotovi, ali bodo delavci pri rekonstrukciji ali
odstranitvi objekta oziroma pri vzdrževalnih delih izpostavljeni azbestnemu
prahu ali prahu materialov, ki vsebujejo azbest. Če obstaja dvom, ali so v
objektu oziroma v instalacijah ali v napravi materiali, ki vsebujejo azbest,
mora investitor zagotoviti, da se vzorec materiala da v preiskavo organizaciji,
ki ima v svoji sestavi laboratorij, ki je usposobljen in opremljen za izvajanje
meritev koncentracij vlaknatih snovi.
4. člen
(izjava o varnosti)
Pri projektiranju rekonstrukcije ali odstranitve objektov in
pri projektiranju vzdrževalnih del mora investitor zagotoviti, da izdelovalec
projektne dokumentacije izdela in sprejme izjavo o varnosti z oceno tveganja v
skladu s predpisi, ki urejajo varovanje delavcev pred azbestom.
5. člen
(dopolnitev projektne dokumentacije)
(1) Projektna dokumentacija za rekonstrukcijo, odstranitev
ali vzdrževalna dela iz prejšnjega člena mora vsebovati tudi dokumentacijo o: 
-       
ukrepih za preprečevanje emisije azbestnih vlaken v okolje, 
-       
meritvah koncentracije azbestnih vlaken v zraku na območju
odstranjevanja in 
-       
ravnanju z odpadki v skladu s predpisi, ki urejajo ravnanje z azbestnimi
odpadki. 
(2) Dokumentacije iz prejšnjega odstavka ni treba izdelati za
dela manjšega obsega iz druge, tretje in četrte alinee 5. točke 2. člena te
uredbe.
III. UKREPI PRI GRADNJI OZIROMA IZVAJANJU DEL
6. člen
(okoljevarstveno dovoljenje)
(1) Rekonstrukcijo ali odstranitev objektov in vzdrževalna
dela lahko opravlja oseba (v nadaljnjem besedilu: izvajalec), ki ima za
odstranjevanje azbesta okoljevarstveno dovoljenje ministrstva, pristojnega za
okolje (v nadaljnjem besedilu: ministrstvo). 
(2) Okoljevarstveno dovoljenje iz prejšnjega odstavka se
lahko pridobi posebej za odstranjevanje azbest cementnih izdelkov in ostalih
azbestnih izdelkov, navedenih v prilogi 3 te uredbe, ali za odstranjevanje
materialov, ki vsebujejo šibko vezani azbest, ali za odstranjevanje posameznih
vrst materialov, ki vsebujejo azbest. 
(3) Okoljevarstveno dovoljenje iz prvega odstavka tega člena
se izda osebi, ki: 
-       
je gospodarska družba ali samostojni podjetnik posameznik, registriran
za dejavnost gradbeništva ali vzdrževanje naprav, 
-       
razpolaga z osebno varovalno opremo za izpostavljene delavce v skladu s
predpisom na področju varnosti in zdravja pri delu, ki ureja varovanje delavcev
pred tveganji zaradi izpostavljenosti azbestu pri delu, 
-       
razpolaga z napravami in opremo za preprečevanje emisije azbesta v
okolje, 
-       
zagotavlja načine odstranjevanja, pri katerih koncentracije azbestnih
vlaken v zraku na območju odstranjevanja azbesta ne presegajo mejnih vrednosti,
določenih v predpisih, ki urejajo varovanje delavcev pred azbestom, 
-       
zagotavlja, da koncentracije azbestnih vlaken v zraku, ki se skozi
filtre izpušča v okolico, ne presegajo mejnih vrednosti iz 20. člena te uredbe,
če gre za odstranjevanje šibko vezanega azbesta, in 
-       
razpolaga z opremo za ravnanje z odpadki v skladu s predpisi o ravnanju
z azbestnimi odpadki. 
(4) Vloga za pridobitev okoljevarstvenega dovoljenja iz
prvega odstavka tega člena mora vsebovati podatke o prosilcu in dokazila o
izpolnjevanju pogojev iz prejšnjega odstavka. 
(5) Vlogi iz prejšnjega odstavka morajo biti priloženi tudi
podatki o: 
-       
vrsti osebne varovalne opreme, 
-       
napravah in opremi za preprečevanje sproščanja azbesta v okolje, 
-       
merilni tehniki za določanje koncentracije azbestnih vlaken v zraku, 
-       
opremi za ravnanje z odpadki, 
-       
načinih odstranjevanja materialov, ki vsebujejo azbest, ter nadzoru med
odstranjevanjem teh materialov, 
-       
načinu odstranjevanja azbestnih odpadkov. 
(6) Ne glede na določbe prejšnjih odstavkov tega člena
okoljevarstvenega dovoljenja iz prvega odstavka tega člena ne potrebuje oseba,
ki izvaja dela manjšega obsega.
7. člen
(navodila za izvajanje del)
(1) Izvajalec mora pred pričetkom rekonstrukcije, odstranitve
ali vzdrževalnih del, ki niso dela manjšega obsega, sestaviti pisna navodila za
izvajanje del. 
(2) Navodila za izvajanje del morajo vsebovati: 
-       
obvestila delavcem in njihovim predstavnikom v skladu s predpisom na
področju varnosti in zdravja pri delu, ki ureja varovanje delavcev pred
tveganji zaradi izpostavljenosti azbesta pri delu, 
-       
ukrepe za preprečevanje emisije azbestnih vlaken v okolje v skladu s to
uredbo, 
-       
navodila o ustreznem ravnanju z odpadki v skladu s predpisi, ki urejajo
ravnanje z azbestnimi odpadki, in 
-       
navodila o ravnanju v primeru izrednih dogodkov na območju
odstranjevanja ter navodila za prvo pomoč. 
(3) Navodilo za izvajanje del mora biti zapisano na način, ki
je razumljiv vsem zaposlenim, ter izobešeno na vsem vidnem mestu na delovišču
in v neposredni bližini vstopa na območje odstranjevanja.
8. člen
(prijava del)
(1) Izvajalec mora dela, ki se izvajajo zaradi rekonstrukcije
ali odstranitve objekta ali vzdrževalnih del, prijaviti inšpektorju,
pristojnemu za varstvo okolja, najkasneje 15 dni pred pričetkom del. 
(2) Prijava del iz prejšnjega odstavka mora poleg načrta dela
v skladu s predpisi o varovanju delavcev pred azbestom ter imena in naslova
oziroma firme in sedeža izvajalca vsebovati še: 
-       
opis ter oznako materiala, ki vsebuje azbest, njegove lastnosti in
količino, 
-       
dovoljenje za poseg v prostor in ime ter naslov osebe, ki izvaja
nadzorstvo, če gre za rekonstrukcijo ali odstranitev objekta, 
-       
sprejete ukrepe za preprečevanje emisije azbestnih vlaken v okolje, 
-       
rezultate opravljenih meritev ali preiskav, če te obstajajo, in 
-       
lokacijo odlagališča, na katerem je investitor zagotovil odlaganje
odpadkov, ki vsebujejo azbest. 
(3) Določbe prejšnjih odstavkov tega člena ne veljajo, kadar
se izvaja dela, ki so po določbah te uredbe dela manjšega obsega.
9. člen
(dopolnitev prijave del)
(1) Ob vsaki spremembi na delovišču mora izvajalec dopolniti
prijavo del iz prejšnjega člena. 
(2) Za spremembo na delovišču se šteje sprememba delovnega
postopka, varnostnih ukrepov ali ukrepov za preprečevanje emisije azbestnih
vlaken v okolje.
IV. POSEBNE ZAHTEVE PRI REKONSTRUKCIJI IN ODSTRANITVI
OBJEKTOV
10. člen
(nadzornik del)
(1) Investitor mora za nadzor nad izvajanjem varnostnih
ukrepov, določenih s to uredbo za rekonstrukcije, odstranitve ali vzdrževalna
dela, ki niso dela manjšega obsega, pisno pooblastiti nadzornika, ki opravlja
gradbeni nadzor v skladu s predpisom, ki ureja graditev objektov. 
(2) Izvajalec mora nadzornika obveščati o: 
-       
načinu seznanjanja delavcev z navodili za izvajanje del iz 7. člena te
uredbe in pridobivanja veščin za izvajanje ukrepov v skladu s temi navodili, 
-       
načinu poučevanja delavcev o uporabi osebne varovalne opreme za zaščito
dihal v skladu s predpisom, ki ureja varovanje delavcev pred tveganji zaradi
izpostavljenosti azbesta pri delu, 
-       
usposobljenosti delavcev za ravnanje z opremo za odsesavanje
onesnaženega zraka iz ograjenega območja odstranjevanja in 
-       
usposobljenosti delavcev za ravnanje z napravami za začasno skladiščenje
in odpremo odpadkov, ki vsebujejo azbest. 
(3) Nadzornik mora zagotoviti, da: 
-       
se dela začnejo šele, ko so zagotovljeni varnostni ukrepi, ki so
določeni v navodilu za izvajanje del, 
-       
se delovni postopki, ki so navedeni v navodilu za izvajanje del, ne
spreminjajo, 
-       
delavci upoštevajo predvidene varnostne ukrepe in uporabljajo osebno
varovalno opremo, 
-       
da je območje odstranjevanja označeno in da je nepooblaščenim osebam
vstop na območje odstranjevanja prepovedan, 
-       
da se območje odstranjevanja po zaključku del počisti in da ostane
označeno in zaprto, dokler se na osnovi vizualnega pregleda ali opravljenih
meritev v skladu s projektno dokumentacijo ne ugotovi, da koncentracija
azbestnih vlaken na območju, kjer so se odstranjevali materiali, ki vsebujejo
azbest, ne presega mejne vrednosti iz 25. člena te uredbe.
V. PRAVILA RAVNANJA IN VARNOSTNI UKREPI NA OBMOČJU
ODSTRANJEVANJA
11. člen
(ureditev območja odstranjevanja azbesta)
(1) Območje odstranjevanja mora biti ograjeno, razen če gre
za območje odstranjevanja, na katerem se izvajajo dela manjšega obsega. 
(2) Ograjeno območje odstranjevanja mora biti od zunanjega
okolja in od drugih prostorov objekta, če je ograjeno območje odstranjevanja
znotraj objekta, ločeno z zračno zaporo, ki je izvedena s ponovno uporabljivimi
ločilnimi stenami ali izjemoma s polietilensko folijo za enkratno uporabo, na
način, ki preprečuje sproščanje azbestnih vlaken v okolico tega območja.
12. člen
(prepovedi)
Izvajalec mora zagotoviti, da se pri izvajanju rekonstrukcije
ali odstranitve objektov ter pri vzdrževalnih delih: 
-       
ne obdeluje izdelkov iz materialov, ki vsebujejo azbest, z delovnimi
stroji, ki posnemajo njihovo površino, kot so na primer brušenje, visoko ali
nizkotlačno čiščenje ali krtačenje, 
-       
ne ruši in odstranjuje delov objekta na način, pri katerem nastajajo
emisije azbestnih vlaken v okolje, in 
-       
ne čisti ali na drug način mehansko obdeluje strešnih kritin iz azbest
cementa, ki niso zaščitene s premazi za preprečevanje emisij azbestnih vlaken v
okolje.
13. člen
(ravnanje z materiali, ki vsebujejo azbest)
(1) Talne obloge, stroje ali druge predmete in prostore na
območju odstranjevanja, v katerih ni materialov, ki vsebujejo vezani azbest, je
treba pred pričetkom izvajanja del zavarovati pred kontaminiranjem z azbestnimi
vlakni. 
(2) Materiale, ki vsebujejo azbest, je treba pred
odstranitvijo ali pred obdelavo s kakršnimikoli drugimi postopki, predhodno
navlažiti, da se prepreči sproščanje azbestnih vlaken. 
(3) Azbesta in materialov, ki vsebujejo azbest, ni dovoljeno
odstranjevati s stisnjenim zrakom, če se sočasno ne prezračuje območje
odstranjevanja tako, da je zagotovljeno učinkovito odsesavanje prahu, ki
nastaja pri takšnem načinu odstranjevanja.
14. člen
(tehnika rokavične vreče)
(1) Pri delih manjšega obsega je treba materiale, ki
vsebujejo šibko vezani azbest, odstranjevati z uporabo tehnike rokavične vreče.
(2) Na ograjenih območjih odstranjevanja je treba uporabljati
tehniko rokavične vreče, če je to tehnično izvedljivo.
15. člen
(delo z rokavično vrečo)
(1) Pred namestitvijo rokavične vreče je treba vse odprtine,
ki povezujejo območje odstranjevanja z drugimi prostori ali neposredno okolico,
prelepiti s polietilensko folijo, da se prepreči emisijo azbestnih vlaken v
okolje v primeru okvar na rokavični vreči. 
(2) Pri izvajanju del z rokavično vrečo, mora biti vedno na
voljo industrijski sesalnik zaradi posredovanja pri morebitnem izpustu
materialov iz vreče. 
(3) Rokavična vreča mora biti nameščena tako, da v celoti
pokrije območje, na katerem se odstranjuje material, ki vsebuje azbest. Vse
odprtine morajo biti za prah nepropustno zalepljene. 
(4) Na koncu izvajanja del z rokavično vrečo se na območju
odstranjevanja z industrijskim sesalnikom vzpostavi podtlak, rokavično vrečo pa
se preveže in zatesni z lepilnim trakom, tako, da odstranjeni material ostane v
notranjosti vreče. Rokavično vrečo se odstrani kot azbestni odpadek.
16. člen
(površine, onesnažene z azbestom)
(1) Površino objekta ali naprave, kjer se je izvajalo
odstranjevanje materialov, ki vsebujejo šibko vezani azbest, je treba posesati
z industrijskim sesalnikom. 
(2) Azbestni prah, ki se ga zbere z uporabo sesalnika iz
prejšnjega odstavka, je treba na mestu nastanka ali tam, kamor se ga prepelje,
utrditi v skladu s predpisi o ravnanju z azbestnimi odpadki. 
(3) Odpadno vodo, ki nastaja pri spiranju z azbestom
onesnaženih površin, se mora pred odvajanjem v kanalizacijo ali neposredno v
vode ustrezno obdelati tako, da koncentracija neraztopljenih snovi v njej ne
presega 30 mg/l.
17. člen
(obdelava odpadkov pred odstranjevanjem)
(1) Odstranjeni materiali, ki vsebujejo azbest, filtri,
varovalna obleka ter drugi z azbestom kontaminirani odpadki se morajo na mestu
njihovega nastanka embalirati tako, da je preprečeno vsako sproščanje azbestnih
vlaken v okolje. 
(2) Za embaliranje iz prejšnjega odstavka se uporabljajo
vreče ali folije iz umetne snovi, ki morajo biti dvoslojne ter imeti najmanj
tako trdnost in nepropustnost kot vreče iz polietilena debeline 0,6 mm. 
(3) Materiale ali odpadke, ki bi lahko mehansko poškodovali
embalažni ovoj, je treba pred embaliranjem zapreti v posode iz tršega
materiala. 
(4) Embalažni ovoj mora biti na vidnem mestu označen z
napisom »Azbestni odpadek«.
VI. POSEBNA PRAVILA RAVNANJA NA OGRAJENEM OBMOČJU
ODSTRANJEVANJA
18. člen
(dekontaminacija)
(1) Če iz ocene tveganja iz 4. člena te uredbe sledi, da je
koncentracija azbestnih vlaken v zraku na ograjenem območju odstranjevanja
višja od 0,1 vl/cm3 v osemurnem časovno tehtanem povprečju, je kot
del ograjenega območja odstranjevanja treba urediti poseben prostor za
dekontaminacijo osebja, ki iz ograjenega območja odstranjevanja izstopa, in
poseben prostor za dekontaminacijo materiala, ki se iz tega območja
odstranjuje. 
(2) Poseben prostor za dekontaminacijo osebja mora imeti
medsebojno ločene prostore za: 
-       
čiščenje mask in oblačil, 
-       
odlaganje varovalne obleke in drugih oblačil razen mask, 
-       
prhanje osebja in odlaganje mask in 
-       
preoblačenje osebja. 
(3) Poseben prostor za dekontaminacijo materiala mora imeti
medsebojno ločena prostora za: 
-       
dekontaminacijo materiala in 
-       
predajo oziroma odpremo materiala. 
(4) Tla, stene in stropi prostorov za dekontaminacijo morajo
biti iz trdega materiala, ki se da spirati in je gladek, za sprano odpadno vodo
pa mora biti zagotovljen ločen zajem, tako, da se ta ne odvaja v kanalizacijo. 
(5) Posamezni ločeni prostori za dekontaminacijo morajo imeti
samozapiralna vrata. 
(6) V prostorih za dekontaminacijo je treba zagotoviti
prezračevanje z najmanj 10-kratno zamenjavo zraka na uro.
19. člen
(obratovanje ograjenega območja odstranjevanja)
(1) Na ograjenem območju odstranjevanja je treba v času
prisotnosti osebja glede na zunanji zračni tlak ves čas vzdrževati podtlak
najmanj 20 Pa. 
(2) Na ograjenem območju odstranjevanja je lahko v času
odsotnosti osebja glede na zunanji zračni tlak vzdrževan podtlak manjši od 20
Pa, vendar mora presegati vrednost 10 Pa. 
(3) V prostorih za dekontaminacijo iz prejšnjega člena je
treba vzdrževati podtlak iz prejšnjih odstavkov vsaj v ločenih prostorih za
čiščenje mask in oblačil ter za dekontaminacijo materiala.
20. člen
(izsesavanje zraka)
(1) Z azbestnimi vlakni onesnažen zrak iz ograjenega območja
odstranjevanja je treba ves čas izsesavati skozi filtre in izpuščati v okolico,
tako, da koncentracija azbestnih vlaken v izpuščenem zraku ne presega 0,0005
vl/ cm3 
(2) Moč črpalke za izsesavanje zraka iz območja
odstranjevanja mora zagotavljati, da se zrak iz tega območja izsesa najmanj pet
krat v eni uri.
21. člen
(meritve prisotnosti azbesta)
(1) Izvajalec mora zaradi učinkovitosti varnostnih ukrepov
zagotoviti izvajanje reprezentativnih meritev koncentracije azbestnih vlaken v
zraku in podtlaka na ograjenem območju odstranjevanja, razen če gre za
izvajanje del manjšega obsega. 
(2) Najmanjše število merilnih mest, na katerih se izvajajo
meritve koncentracije azbestnih vlaken iz prejšnjega odstavka, se določi glede
na prostornino območja odstranjevanja ter števila med seboj ločenih prostorov
znotraj ograjenega območja odstranjevanja na podlagi preglednice iz priloge 5,
ki je sestavni del te uredbe. 
(3) O rezultatih meritev iz prvega odstavka tega člena mora
izvajalec voditi evidenco in jo hraniti najmanj tri leta po opustitvi ukrepov
iz 25. člena te uredbe.
22. člen
(pogoji za izvedbo meritev)
(1) Ne glede na določbe prvega odstavka 20. člena te uredbe
se med vzorčenjem zraka za meritve iz prejšnjega člena zrak iz ograjenega
območja odstranjevanja ne sme izsesavati, niti se v tem času ne smejo izvajati
odstranjevalna dela. 
(2) Med meritvami iz prejšnjega člena relativna vlažnost
zraka znotraj ograjenega območja odstranjevanja ne sme presegati 70 odstotkov,
površine na ograjenem območju odstranjevanja morajo biti suhe in treba je
preprečiti predhodno vezanje azbestnih vlaken.
23. člen
(preskusne metode)
Za meritve koncentracije azbestnih vlaken iz 21. člena te
uredbe se uporabljajo preskusne metode, določene s predpisi o varovanju
delavcev pred azbestom.
24. člen
(omilitev zahtev)
Če se odstranjuje materiale, ki vsebujejo šibko vezani
azbest, na omejenih površinah sten, na cevovodih, ventilih ali spojih z uporabo
tehnike rokavične vreče, se na ograjenem območju odstranjevanja lahko: 
-       
vzdržuje podtlak z uporabo industrijskega sesalnika, če prostornina
območja ne presega 15 m3, 
-       
opusti merjenje iz prvega odstavka 21. člena te uredbe, 
-       
opusti ureditev posebnih prostorov iz 18. člena te uredbe, razen
ločenega prostora za čiščenje mask in oblačil, ki se ga uredi, če
odstranjevanje traja dlje kot dve uri.
25. člen
(opustitev varnostnih ukrepov)
Izvajalec lahko predpisane varnostne ukrepe za preprečevanje
emisije azbestnih vlaken v okolje opusti, ko na podlagi meritev iz 21. člena te
uredbe ugotovi, da koncentracija azbestnih vlaken na ograjenem območju
odstranjevanja ne presega koncentracije azbestnih vlaken na prostem v bližini
ograjenega območja ali 0,0005 vl/cm3 zraka, če je koncentracija
azbestnih vlaken na prostem v bližini ograjenega območja manjša od te
vrednosti.
26. člen
(opustitev ukrepov po zaključku del)
Če se odstranjuje le majhne količine materialov, ki vsebujejo
šibko vezani azbest, z uporabo rokavičnih vreč, lahko izvajalec na ograjenem
območju odstranjevanja opusti s to uredbo za ograjeno območje odstranjevanja
določene ukrepe za varovanje okolja pred tveganji zaradi azbesta 30 minut po
zaključku del.
VII. OBVEZNOST PRIJAVE
27. člen
(prijava)
(1) Lastnik ali uporabnik objekta ali naprave z več kot 1.000
kg vgrajenih materialov, ki vsebujejo šibko vezani azbest, mora objekt ali
napravo prijaviti ministrstvu. 
(2) Prijava iz prejšnjega odstavka mora vsebovati podatke o: 
1.     
firmi in sedežu oziroma imenu in naslovu lastnika ali uporabnika, 
2.     
vrsti in lokaciji objekta ali naprave, 
3.     
vrsti in količini materialov, ki vsebujejo šibko vezani azbest, 
4.     
datumu in načinu odstranjevanja materialov, ki vsebujejo šibko vezani
azbest, če sta znana. 
(3) Obrazec za prijavo iz prvega odstavka tega člena je
določena v prilogi 4, ki je sestavni del te uredbe. 
(4) Ministrstvo vodi evidenco o podatkih iz drugega odstavka
tega člena.
VIII. INŠPEKCIJSKO NADZORSTVO
28. člen
(nadzor)
Inšpekcijski nadzor nad izvajanjem določb te uredbe
opravljajo inšpektorji, pristojni za varstvo okolja.
IX. KAZENSKE DOLOČBE
29. člen
(prekrški)
(1) Z globo od 1.000.000 tolarjev do 10.000.000 tolarjev se
za prekršek kaznuje investitor in izdelovalec projektne dokumentacije, ki je
pravna oseba ali samostojni podjetnik posameznik, z globo od 10. 000 do 300.
000 tolarjev pa investitor, ki je fizična oseba, če ravna v nasprotju z
določbami 3., 4. in 5. člena te uredbe. 
(2) Z globo od 1.000.000 tolarjev do 10.000.000 tolarjev se
za prekršek kaznuje izvajalec rekonstrukcij ali odstranitev objektov in
vzdrževalnih del, če ravna v nasprotju z določbami 6., 7., 8., 9., prvega
odstavka 10., drugega odstavka 11., 12., 13., 14., 15., 16., 17., 18., 19.,
20., 21., 22., 23., 24., 25. in 26. člena te uredbe. 
(3) Z globo od 1.000.000 tolarjev do 10.000.000 tolarjev se
za prekršek kaznuje investitor, ki je pravna oseba ali samostojni podjetnik
posameznik, z globo od 10.000 do 300.000 tolarjev pa investitor, ki je fizična
oseba, če ravna v nasprotju z določbami prvega odstavka 10. člena te uredbe. 
(4) Z globo od 1.000.000 tolarjev do 10.000.000 tolarjev se
za prekršek kaznuje lastnik ali uporabnik objekta, ki je pravna oseba ali
samostojni podjetnik posameznik, z globo od 10.000 do 300.000 tolarjev pa
lastnik ali uporabnik objekta, ki je fizična oseba, če ravna v nasprotju z
določbami prvega odstavka 27. člena in tretjega odstavka 30. člena te uredbe. 
(5) Z globo od 30.000 tolarjev do 1.000.000 tolarjev se za
prekršek iz prvega, drugega, tretjega in četrtega odstavka tega člena kaznuje
tudi odgovorna oseba izdelovalca projektne dokumentacije, izvajalca
rekonstrukcij ali odstranitev objektov in vzdrževalnih del, investitorja in
lastnika ali uporabnika objekta.
X. PREHODNA IN KONČNI DOLOČBI
30. člen
(veljavnost obstoječih dovoljenj in zaključitev postopkov)
(1) Osebe, ki so pridobile dovoljenje za odstranjevanje
azbesta v skladu z določbami Pravilnika o pogojih, pod katerimi se lahko pri
rekonstrukciji ali odstranitvi objektov in pri vzdrževalnih delih na objektih,
instalacijah ali napravah odstranjujejo materiali, ki vsebujejo azbest (Uradni
list RS, št. 72/01) lahko nadaljujejo opravljanje rekonstrukcij in
odstranjevanja objektov ter vzdrževalnih del v skladu z določbami te uredbe do
prenehanja veljavnosti tega dovoljenja. 
(2) Postopki izdaje dovoljenja za odstranjevanje azbesta,
izdanega na podlagi določb Pravilnika o pogojih, pod katerimi se lahko pri
rekonstrukciji ali odstranitvi objektov in pri vzdrževalnih delih na objektih,
instalacijah ali napravah odstranjujejo materiali, ki vsebujejo azbest (Uradni
list RS, št. 72/01), ki so se začeli pred uveljavitvijo te uredbe, se končajo
po postopkih za pridobitev okoljevarstvenega dovoljenja iz 6. člena te uredbe v
skladu s to uredbo. 
(3) Lastnik ali uporabnik objekta in naprave iz 27. člena te
uredbe mora tak objekt ali napravo prijaviti najpozneje do 30. junija 2007.
31. člen
(prenehanje veljavnosti)
Z dnem uveljavitve te uredbe preneha veljati Pravilnik o
pogojih, pod katerimi se lahko pri rekonstrukciji ali odstranitvi objektov in
pri vzdrževalnih delih na objektih, instalacijah ali napravah odstranjujejo
materiali, ki vsebujejo azbest (Uradni list RS, št. 72/01).
32. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije. 
Šifra: 00719-30/2006/9
Ljubljana, dne 1. junija 2006
EVA 2005-2511-0207
Vlada Republike Slovenije
Janez Janša l.r. 
Predsednik

Priloga
1: Izdelki iz materialov, ki vsebujejo šibko vezani azbest
Priloga
2: Izdelki iz azbest cementa
Priloga
3: Drugi azbestni izdelki
Priloga
4: Oblika in vsebina prijave o vrsti in količini materialov, ki vsebujejo šibko
vezani azbest, in so vgrajeni v objekte ali naprave, če masa vgrajenih
materialov presega 1.000 kg, v skladu z Uredbo o pogojih, pod katerimi se lahko
pri rekonstrukciji ali odstranitvi objektov in pri vzdrževalnih delih na
objektih, instalacijah ali napravah odstranjujejo materiali, ki vsebujejo
azbest
Priloga
5: Najmanjše število merilnih mest