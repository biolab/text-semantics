I. SPLOŠNI DOLOČBI
1. člen
(vsebina uredbe)
(1) Ta uredba podrobneje določa način in postopek varnostnega
preverjanja oseb, ki morajo zaradi opravljanja funkcij ali izvajanja nalog na
delovnih mestih v organu ali organizaciji dobiti dovoljenje za dostop do tajnih
podatkov stopnje tajnosti ZAUPNO ali višje, postopek vmesnega varnostnega
preverjanja ter postopek izdaje in preklica tega dovoljenja.
(2) Ta uredba podrobneje določa način in postopek izdaje in
preklica dovoljenja fizičnim osebam za dostop do tajnih podatkov tuje države.
(3) Ta uredba podrobneje določa dostop do tajnih podatkov
tuje države (v nadaljnjem besedilu: tuji tajni podatki) stopnje tajnosti
INTERNO.
(4) Ta uredba predpisuje program, način in izvajalce
osnovnega usposabljanja oseb za varovanje tajnih podatkov, način in izvajalce
dodatnega usposabljanja oseb za varovanje tajnih podatkov ter način
usposabljanja oseb, odgovornih za izvajanje strokovnih nalog na področju tajnih
podatkov v organih in organizacijah.
2. člen
(določitev delovnih mest za dostop do tajnih podatkov)
Organi in organizacije določijo delovna mesta, na katerih
bodo imeli zaposleni zaradi opravljanja funkcij ali izvajanja nalog na delovnih
mestih v organu ali organizaciji dostop do tajnih podatkov stopnje tajnosti
ZAUPNO ali višje ali bodo seznanjeni z njihovo vsebino oziroma se bodo z njo
lahko seznanili pri svojem delu.
II. POSTOPEK VARNOSTNEGA PREVERJANJA
3. člen
(predlagatelj)
(1) Postopek varnostnega preverjanja za izdajo dovoljenja za
dostop do tajnih podatkov (v nadaljnjem besedilu: dovoljenje) iz 22. člena
Zakona o tajnih podatkih (Uradni list RS, št. 50/06 – uradno prečiščeno
besedilo, 9/10, 60/11 in 8/20; v nadaljnjem besedilu: zakon) se začne na
podlagi pisnega predloga predstojnika organa iz 22.f člena zakona (v nadaljnjem
besedilu: predlagatelj).
(2) Kadar predstojnik organa za vložitev predloga za začetek
postopka izdaje dovoljenja pisno pooblasti zaposlenega v organu, o tem obvesti
organ, ki je pristojen za vodenje postopka varnostnega preverjanja (v
nadaljnjem besedilu: pristojni organ).
4. člen
(začetek postopka)
(1) Pisni predlog za začetek varnostnega preverjanja vsebuje
osebno ime in rojstni datum osebe, ki se bo varnostno preverjala (v nadaljnjem
besedilu: preverjana oseba), ter stopnjo tajnosti tajnih podatkov, za dostop do
katerih je dan predlog za izdajo dovoljenja.
(2) Predlagatelj preverjano osebo, ki je predhodno opravila
osnovno usposabljanje, seznani z razlogi za pridobitev dovoljenja za dostop do
tajnih podatkov ustrezne stopnje tajnosti, obsegom varnostnega preverjanja ter
vsebino in postopkom za pridobitev dovoljenja za dostop do tajnih podatkov
ustrezne stopnje tajnosti ter jo pozove, da da pisno soglasje za začetek
varnostnega preverjanja.
(3) Ko preverjana oseba podpiše izjavo o seznanitvi s
predpisi s področja tajnih podatkov (v nadaljnjem besedilu: izjava) in da pisno
soglasje za začetek varnostnega preverjanja (v nadaljnjem besedilu: soglasje),
ji predlagatelj izroči ustrezne vprašalnike za varnostno preverjanje (v
nadaljnjem besedilu: varnostni vprašalniki). Preverjana oseba vrne izpolnjene
varnostne vprašalnike predlagatelju v zaprti ovojnici. Če preverjana oseba ne
da soglasja za začetek postopka varnostnega preverjanja, se varnostno
preverjanje ne opravi.
(4) Predlogu za izdajo dovoljenja predlagatelj priloži
potrdilo o opravljenem osnovnem oziroma dodatnem usposabljanju preverjane
osebe, ki ne sme biti starejše od dveh let.
5. člen
(obrazci)
(1) Preverjana oseba podpiše izjavo na obrazcu VP-1, ki je
kot Priloga 1 sestavni del te uredbe.
(2) Preverjana oseba da soglasje za začetek postopka izdaje
dovoljenja na obrazcu VP-2, ki je kot Priloga 2 sestavni del te uredbe.
(3) Preverjana oseba, ki soglaša z varnostnim preverjanjem,
izpolni ustrezne varnostne vprašalnike iz drugega odstavka 25. člena zakona
(obrazec osnovnega vprašalnika VP-3, ki je kot Priloga 3 sestavni del te
uredbe, obrazec posebnega vprašalnika VP-4, ki je kot Priloga 4 sestavni del te
uredbe, in obrazec dodatnega vprašalnika VP-5, ki je kot Priloga 5 sestavni del
te uredbe).
(4) Preverjana oseba da soglasje za varnostno preverjanje z
varnostnim poizvedovanjem na obrazcu VP-6, ki je kot Priloga 6 sestavni del te
uredbe.
(5) Preverjana oseba da soglasje za vmesno varnostno
preverjanje zaradi suma obstoja varnostnega zadržka na obrazcu VP-7, ki je kot
Priloga 7 sestavni del te uredbe.
(6) Preverjana oseba da soglasje za vmesno varnostno
preverjanje za potrditev veljavnosti dovoljenja na obrazcu VP-8, ki je kot
Priloga 8 sestavni del te uredbe.
6. člen
(varnostno preverjanje)
(1) Z varnostnim preverjanjem se preverijo podatki o
preverjani osebi, ki so vsebina varnostnih vprašalnikov.
(2) Če se z osnovnim ali razširjenim varnostnim preverjanjem
ugotovi sum obstoja varnostnega zadržka, uradna oseba pristojnega organa (v
nadaljnjem besedilu: uradna oseba) pozove preverjano osebo, naj izpolni
soglasje za varnostno preverjanje z varnostnim poizvedovanjem na obrazcu VP-6.
(3) Uradna oseba v skladu z 22.b členom zakona preverjano
osebo seznani s posledicami odklonitve podpisa soglasja za varnostno
preverjanje z varnostnim poizvedovanjem ali neizpolnitve prvega dela dodatnega
vprašalnika.
7. člen
(razgovor z osebami)
(1) Uradna oseba lahko zaradi pridobitve, potrditve,
dopolnitve ali razjasnitve podatkov, ki so vsebina varnostnega preverjanja,
opravi razgovor s preverjano osebo, po opravljenem varnostnem poizvedovanju iz
prvega odstavka 22.d člena zakona pa tudi z drugimi osebami, ki o preverjani
osebi lahko dajo podatke, pomembne za odločitev.
(2) Uradna oseba mora pri pogovorih spoštovati človekovo
dostojanstvo in pravice oseb, s katerimi opravlja razgovor, pri tem pa ne sme
ogroziti virov informacij v zvezi s podatki iz varnostnih vprašalnikov.
(3) O razgovoru s preverjano osebo in drugimi osebami iz
prvega odstavka tega člena se sestavi zapisnik.
8. člen
(varnostno preverjanje družinskih članov)
(1) Kadar izhaja sum obstoja varnostnega zadržka,
ugotovljenega v postopku varnostnega preverjanja preverjane osebe za izdajo
dovoljenja za dostop do tajnih podatkov stopnje tajnosti TAJNO ali STROGO
TAJNO, iz okoliščin, ki so povezane z osebami iz 22.e člena zakona, lahko po
razgovoru s preverjano osebo uradna oseba opravi razgovor tudi z osebami iz
22.e člena zakona zaradi razjasnitve tega suma.
(2) Če se v razgovoru z osebo iz 22.e člena zakona sum
obstoja varnostnega zadržka ne ovrže niti ne potrdi, ji uradna oseba predlaga
osnovno varnostno preverjanje.
(3) Če oseba iz prejšnjega odstavka odkloni varnostno
preverjanje, pristojni organ odloči o izdaji dovoljenja preverjani osebi na
podlagi zbranih podatkov.
9. člen
(odločbe)
(1) Če v postopku varnostnega preverjanja varnostni zadržki
niso bili ugotovljeni, izda predstojnik organa iz drugega odstavka 22. člena
zakona preverjani osebi dovoljenje. Preverjani osebi se poleg odločbe izda
dovoljenje v obliki kartice, kakor je določeno v obrazcu VP-9, ki je kot
Priloga 9 sestavni del te uredbe.
(2) Ob ugotovljenih varnostnih zadržkih izda predstojnik organa
iz prejšnjega odstavka odločbo, s katero zavrne izdajo dovoljenja.
10. člen
(ravnanje z varnostnim vprašalnikom)
Za ravnanje z dokumentacijo, ki je nastala v zvezi z
varnostnim preverjanjem, se uporabljajo določbe predpisov, ki urejajo varstvo
osebnih podatkov.
III. VMESNO VARNOSTNO PREVERJANJE ZARADI SUMA OBSTOJA
VARNOSTNEGA ZADRŽKA
11. člen
(sum obstoja varnostnega zadržka)
(1) Pristojni organ opravi vmesno varnostno preverjanje
zaradi suma obstoja varnostnega zadržka na podlagi pisnega predloga predlagatelja
iz drugega ali tretjega odstavka 25.b člena zakona.
(2) Pristojni organ lahko na podlagi 25.b člena zakona začne
postopek vmesnega varnostnega preverjanja zaradi suma obstoja varnostnega
zadržka tudi po uradni dolžnosti.
(3) Predlagatelj iz prvega odstavka tega člena ali pristojni
organ iz prejšnjega odstavka osebo, ki jo je treba zaradi suma obstoja
varnostnega zadržka vmesno varnostno preveriti, pisno ali ustno na zapisnik
seznani z razlogi za uvedbo postopka vmesnega varnostnega preverjanja in ji
začasno onemogoči dostop do tajnih podatkov ter jo pozove, da v osmih delovnih
dneh da soglasje za vmesno varnostno preverjanje zaradi suma obstoja
varnostnega zadržka na obrazcu VP-7 ter izpolni varnostni vprašalnik glede na
najvišjo stopnjo tajnosti veljavnega dovoljenja, ki ga poseduje. Preverjano
osebo opozori na posledice neizpolnitve soglasja ali ustreznega varnostnega
vprašalnika iz četrtega odstavka 25. člena zakona.
(4) Predlagatelj predlogu za vmesno varnostno preverjanje
zaradi suma obstoja varnostnega zadržka priloži pisno soglasje in izpolnjen
varnostni vprašalnik iz prejšnjega odstavka. Pisni predlog vsebuje podatke o
stopnji tajnosti, veljavnosti že izdanega dovoljenja in o organu, ki je to
dovoljenje izdal. V predlogu predlagatelj navede in utemelji razloge za uvedbo
postopka iz prvega odstavka tega člena, ki kažejo na sum obstoja varnostnega
zadržka iz 27. člena zakona.
12. člen
(naloge nacionalnega varnostnega organa)
(1) Kadar nacionalni varnostni organ pri nadzoru iz sedme
alineje tretjega odstavka 43.b člena zakona ugotovi sum obstoja varnostnega
zadržka iz 27. člena zakona, opravi celoten postopek iz tretjega in četrtega
odstavka prejšnjega člena ter drugega odstavka 13. člena te uredbe.
(2) O vložitvi predloga za začetek vmesnega varnostnega
preverjanja zaradi suma obstoja varnostnega zadržka nacionalni varnostni organ
pisno obvesti predstojnika organa ali organizacije, kjer je oseba zaposlena.
13. člen
(zaključek postopka)
(1) Če pristojni organ pri vmesnem varnostnem preverjanju iz
11. člena te uredbe potrdi sum varnostnega zadržka, osebi prekliče vsa veljavna
dovoljenja. Če pristojni organ pri vmesnem varnostnem preverjanju iz 11. člena
te uredbe ne potrdi suma varnostnega zadržka, ostanejo osebi že izdana
dovoljenja v veljavi.
(2) Če oseba, ki ima dovoljenje, ne da soglasja za vmesno
varnostno preverjanje zaradi suma obstoja varnostnega zadržka ali če ne
predloži izpolnjenega varnostnega vprašalnika, da predlagatelj pristojnemu
organu predlog za preklic dovoljenja z obrazložitvijo. Pristojni organ na
podlagi četrtega odstavka 25.c člena zakona dovoljenje prekliče.
(3) Pristojni organ o zaključku postopka vmesnega varnostnega
preverjanja zaradi suma obstoja varnostnega zadržka obvesti nacionalni
varnostni organ.
IV. VMESNO VARNOSTNO PREVERJANJE ZA POTRDITEV VELJAVNOSTI
DOVOLJENJA
14. člen
(postopek za potrditev veljavnosti dovoljenja)
(1) Pristojni organ začne postopek vmesnega varnostnega
preverjanja za potrditev veljavnosti dovoljenja na podlagi pisnega predloga
predlagatelja iz drugega odstavka 25.c člena zakona. Pisni predlog vsebuje
poleg podatkov iz prvega odstavka 22.g člena zakona tudi podatke o stopnji
tajnosti, veljavnosti že izdanega dovoljenja in organu, ki je to dovoljenje
izdal.
(2) Predlagatelj iz prejšnjega odstavka osebo, za katero
predlaga postopek za potrditev veljavnosti dovoljenja, pisno ali ustno na
zapisnik seznani z uvedbo postopka in ji začasno onemogoči dostop do tajnih
podatkov ter jo pozove, da v osmih delovnih dneh da soglasje za vmesno
varnostno preverjanje na obrazcu VP-8 ter izpolni varnostni vprašalnik glede na
najvišjo stopnjo tajnosti veljavnega dovoljenja, ki ga poseduje. Preverjano
osebo opozori na posledice neizpolnitve soglasja ali ustreznega varnostnega
vprašalnika iz četrtega odstavka 25. člena zakona.
(3) Predlagatelj predlogu za vmesno varnostno preverjanje za
potrditev veljavnosti dovoljenja priloži pisno soglasje ter izpolnjen varnostni
vprašalnik iz prejšnjega odstavka ter potrdilo o opravljenem osnovnem oziroma
dodatnem usposabljanju, ki ne sme biti starejše od dveh let.
15. člen
(zaključek postopka)
(1) Če oseba, ki ima dovoljenje, ne da soglasja za vmesno
varnostno preverjanje za potrditev veljavnosti dovoljenja ali če ne predloži
izpolnjenega varnostnega vprašalnika, da predlagatelj pristojnemu organu
predlog za preklic dovoljenja z obrazložitvijo. Pristojni organ na podlagi
četrtega odstavka 25.c člena zakona dovoljenje prekliče.
(2) Če pristojni organ pri vmesnem varnostnem preverjanju iz
14. člena te uredbe ne ugotovi varnostnega zadržka, osebi ostane že izdano
dovoljenje v veljavi.
(3) Pristojni organ o zaključku postopka vmesnega varnostnega
preverjanja za potrditev veljavnosti dovoljenja obvesti nacionalni varnostni
organ.
V. TUJI TAJNI PODATKI
16. člen
(določitev delovnih mest za dostop do tujih tajnih podatkov)
Organi in organizacije določijo delovna mesta, na katerih
bodo imele osebe zaradi opravljanja funkcij ali izvajanja nalog na delovnem
mestu dostop do tujih tajnih podatkov stopnje tajnosti INTERNO ali višje.
17. člen
(predlog za izdajo dovoljenja za dostop do tujih tajnih
podatkov)
(1) Dovoljenje fizičnim osebam za dostop do tujih tajnih
podatkov (v nadaljnjem besedilu: dovoljenje za dostop do tujih tajnih podatkov)
izda nacionalni varnostni organ na podlagi pisnega predloga predlagatelja iz
22.f člena zakona.
(2) Predlogu iz prejšnjega odstavka predlagatelj priloži
naslednje izpolnjene obrazce: izjavo o seznanitvi s predpisi, ki urejajo
obravnavanje in varovanje tujih tajnih podatkov (mednarodna pogodba, predpisi
EU in NATO; obrazec I-EU, ki je kot Priloga 10 sestavni del te uredbe, obrazec
I-NATO, ki je kot Priloga 11 sestavni del te uredbe), in zaprosilo za dostop do
tujih tajnih podatkov (obrazec Z-EU, ki je kot Priloga 12 sestavni del te
uredbe, obrazec Z-NATO, ki je kot Priloga 13 sestavni del te uredbe).
(3) Kadar predstojnik organa za vložitev predloga iz prvega
odstavka tega člena pisno pooblasti zaposlenega v organu, o tem obvesti organ,
ki je pristojen za izdajo dovoljenja za dostop do tujih tajnih podatkov.
18. člen
(dostop do tujih tajnih podatkov stopnje tajnosti INTERNO)
Oseba lahko dostopa do tujih tajnih podatkov stopnje tajnosti
INTERNO v skladu z 31.a členom zakona oziroma šestim odstavkom 35.b člena
zakona in ob podpisu izjave o seznanitvi s predpisi, ki urejajo varovanje tujih
tajnih podatkov (mednarodna pogodba, predpisi EU in NATO; obrazec I-EU-INTERNO,
ki je kot Priloga 14 sestavni del te uredbe, obrazec I-NATO-INTERNO, ki je kot
Priloga 15 sestavni del te uredbe).
19. člen
(izdaja dovoljenja za dostop do tujih tajnih podatkov)
(1) Nacionalni varnostni organ izda dovoljenje za dostop do
tujih tajnih podatkov osebi, ki izpolnjuje pogoje iz drugega odstavka 43.c
člena zakona.
(2) Dovoljenje za dostop do tujih tajnih podatkov se vroči
osebi in predlagatelju iz 22.f člena zakona.
(3) Dovoljenje za dostop do tujih tajnih podatkov se izda za
čas, ko oseba potrebuje dostop do tujih tajnih podatkov, vendar ne dlje, kot
osebi velja dovoljenje iz 22. člena zakona.
(4) Če je med veljavnostjo dovoljenja za dostop do tujih
tajnih podatkov uveden zoper osebo postopek vmesnega varnostnega preverjanja iz
25.b člena zakona ali postopek potrditve veljavnosti dovoljenja iz 25.c člena
zakona, ji predstojnik organa onemogoči tudi dostop do tujih tajnih podatkov,
dokler se postopek ne konča.
(5) Nacionalni varnostni organ lahko na podlagi pisnega
predloga predlagatelja iz 22.f člena zakona izda osebi Potrdilo o veljavnem
dovoljenju za dostop do tujih tajnih podatkov v angleškem jeziku.
(6) Predlogu iz prejšnjega odstavka mora predlagatelj
priložiti izpolnjeni obrazec POT-EU, ki je kot Priloga 16 sestavni del te
uredbe, oziroma obrazec POT-NATO, ki je kot Priloga 17 sestavni del te uredbe.
20. člen
(preklic dovoljenja za dostop do tujih tajnih podatkov)
(1) Če oseba, ki ji je bilo izdano dovoljenje za dostop do
tujih tajnih podatkov, ne opravlja več funkcij ali ne izvaja nalog, pri katerih
je potrebovala dostop do tujih tajnih podatkov, ali ji je prenehalo delovno
razmerje v organu ali organizaciji, ali se ji spremeni stopnja tajnosti za
dostop do tujih tajnih podatkov, predlagatelj iz 22.f člena zakona o tem pisno
obvesti nacionalni varnostni organ. Obvestilo se šteje kot predlog
predlagatelja za preklic dovoljenja za dostop do tujih tajnih podatkov.
(2) Predlog iz prejšnjega odstavka vsebuje naslednje podatke:
osebno ime osebe, EMŠO, navedbo mednarodne organizacije ali tuje države, za
dostop do tajnih podatkov katere je bilo dovoljenje izdano, stopnjo tajnosti,
številko dovoljenja in razlog za preklic dovoljenja.
(3) Nacionalni varnostni organ dovoljenje za dostop do tujih
tajnih podatkov prekliče, ko prejme obvestilo pristojnega organa o
pravnomočnosti odločbe o preklicu dovoljenja iz 22. člena zakona ali ko prejme
obvestilo predlagatelja iz prvega odstavka tega člena.
(4) Preklic dovoljenja za dostop do tujih tajnih podatkov se
vroči osebi, ki ji je bilo dovoljenje preklicano, in predlagatelju iz 22.f
člena zakona.
21. člen
(enkraten dostop do tujih tajnih podatkov)
(1) Osebi se lahko izjemoma odobri enkraten dostop do tujih
tajnih podatkov, katerih stopnja tajnosti je za eno stopnjo višja od stopnje
tajnosti, za katero je tej osebi izdano dovoljenje za dostop do tujih tajnih
podatkov.
(2) Nacionalni varnostni organ da soglasje za enkraten dostop
do tujih tajnih podatkov na podlagi pisnega predloga predlagatelja iz 22.f člena
zakona.
(3) Soglasje iz prejšnjega odstavka se vroči osebi in
predstojniku organa, ki je predlagatelj iz 22.f člena zakona.
(4) Predlog iz prejšnjega odstavka vsebuje naslednje podatke:
osebno ime osebe, rojstne podatke osebe, stopnjo tajnosti in številko
veljavnega dovoljenja za dostop do tujih tajnih podatkov. Predlog mora
vsebovati tudi pisno utemeljitev predstojnika organa, v katerem je oseba
zaposlena, o razlogih za nujnost dostopa.
(5) Soglasje za enkraten dostop do tujih tajnih podatkov pod
navedenimi pogoji se izda za izvedbo enkratne točno določene naloge oziroma za
izpolnitev določenega dela in velja največ tri mesece.
22. člen
(začasen dostop do tujih tajnih podatkov)
(1) Oseba lahko začne opravljati dela na delovnem mestu, na
katerem se zahteva dovoljenje za dostop do tujih tajnih podatkov za eno stopnjo
višje od stopnje tajnosti dovoljenja za dostop do tujih tajnih podatkov, ki je
osebi že izdano, po predhodnem soglasju nacionalnega varnostnega organa.
(2) Nacionalni varnostni organ da soglasje za začasen dostop
do tujih tajnih podatkov na podlagi pisnega predloga predlagatelja iz 22.f
člena zakona.
(3) Soglasje iz prejšnjega odstavka se vroči osebi in
predstojniku organa, ki je predlagatelj iz 22.f člena zakona.
(4) Predlog iz prejšnjega odstavka vsebuje naslednje podatke:
osebno ime osebe, rojstne podatke osebe, stopnjo tajnosti in številko
veljavnega dovoljenja za dostop do tujih tajnih podatkov. Predlogu mora biti
priložen tudi akt, s katerim predstojnik organa osebi dovoljuje začasen dostop
do tajnih podatkov za eno stopnjo višje stopnje tajnosti, kot ima oseba izdano
dovoljenje.
(5) Začasen dostop do tujih tajnih podatkov pod navedenimi
pogoji ne sme trajati dlje od šestih mesecev.
VI. NAJAVA UDELEŽBE IN PREVERJANJE DOVOLJENJA PREDSTAVNIKOV
TUJIH ORGANOV ALI ORGANIZACIJ
23. člen
(najava udeležbe)
(1) Če je z mednarodno pogodbo ali predpisi mednarodnih
organizacij določeno, da je treba udeležbo na dogodku v tujini, pri katerem se
bodo obravnavali tajni podatki, predhodno najaviti, predstojnik organa ali
organizacije predloži zaprosilo za najavo udeležbe nacionalnemu varnostnemu
organu. Zaprosilo se predloži pred predvideno udeležbo na dogodku v času, ki ga
določajo mednarodna pogodba ali predpisi mednarodnih organizacij, vendar ne v
roku, krajšem od deset delovnih dni.
(2) Zaprosilo za najavo udeležbe na dogodku EU se
nacionalnemu varnostnemu organu predloži na obrazcu NA-EU, ki je kot Priloga 18
sestavni del te uredbe, zaprosilo za najavo udeležbe na dogodku NATO na obrazcu
NA-NATO, ki je kot Priloga 19 sestavni del te uredbe, zaprosilo za najavo
udeležbe na drugih dogodkih v tujini pa na obrazcu NA-RFV, ki je objavljen na
spletni strani nacionalnega varnostnega organa.
(3) Nacionalni varnostni organ najavi udeležbo na dogodku v
tujini pri pristojnih organih tuje države ali mednarodne organizacije v skladu
z mednarodno pogodbo ali predpisi mednarodnih organizacij.
24. člen
(obiski predstavnikov tujih organov ali organizacij)
(1) Nacionalni varnostni organ v skladu z mednarodno pogodbo
ali predpisi mednarodnih organizacij sprejema najave obiskov predstavnikov
tujih organov ali organizacij in jih pošilja tistim organom ali organizacijam v
Republiki Sloveniji, v katerih se načrtuje obisk.
(2) Ob obiskih predstavnikov tujih organov ali organizacij v
Republiki Sloveniji, pri katerih se obravnavajo tajni podatki, se pred začetkom
obravnavanja tajnih podatkov od teh oseb zahteva, da se izkažejo z dovoljenjem
za dostop do tajnih podatkov, ki jim ga je v skladu z mednarodno pogodbo ali
predpisi mednarodne organizacije izdal pristojni organ tuje države ali
mednarodne organizacije.
(3) Če se osebe iz prejšnjega odstavka ne izkažejo z
ustreznim dovoljenjem, organ ali organizacija, pri kateri so osebe na obisku,
zaprosi nacionalni varnostni organ, da pri pristojnem organu tuje države ali
mednarodne organizacije preveri, ali imajo te osebe ustrezno dovoljenje za
dostop do tajnih podatkov.
VII. USPOSABLJANJE
25. člen
(osnovno usposabljanje)
Osebe iz prvega in drugega odstavka 3. člena, prvega odstavka
25. člena, 31.a člena in prvega odstavka 43.c člena zakona, preden zanje
predstojnik predlaga postopek varnostnega preverjanja ali preden podpišejo
izjavo, opravijo osnovno usposabljanje po programu, ki je kot Priloga 20
sestavni del te uredbe.
26. člen
(dodatno usposabljanje)
(1) Dodatnega usposabljanja se najmanj enkrat letno udeležijo
osebe, ki imajo dovoljenje za dostop do tajnih podatkov stopnje tajnosti ZAUPNO
ali višje in so določene v tretjem odstavku 38. člena zakona, ter osebe iz
prvega in drugega odstavka 3. člena zakona.
(2) Dodatno usposabljanje obsega skrajšano obliko osnovnega
usposabljanja. Vključuje tudi morebitne spremembe in novosti predpisov s
področja tajnih podatkov in vsebine s posameznih področij obravnavanja in
varovanja tajnih podatkov, za katere je bilo z notranjim nadzorom, nadzorom
nacionalnega varnostnega organa ali inšpekcijskim nadzorom ugotovljeno, da se
izvajajo pomanjkljivo, oziroma druge vsebine, za katere predstojnik organa ali
organizacije meni, da jih je treba vključiti v program dodatnega usposabljanja.
(3) Nacionalni varnostni organ vsako leto v sodelovanju s
pristojnima inšpektoratoma iz 42.a člena zakona določi okvirni program
dodatnega usposabljanja.
27. člen
(izvajanje osnovnega in dodatnega usposabljanja)
(1) Osnovno in dodatno usposabljanje se lahko izvaja na
daljavo s pomočjo spletne učilnice organa ali nacionalnega varnostnega organa,
lahko pa z neposredno udeležbo na usposabljanju v organu ali organizaciji, ki
ga izvede oseba iz 4. točke drugega odstavka 35.b člena ali drugega odstavka
41. člena zakona, ki je odgovorna za izvajanje strokovnih nalog na področju
tajnih podatkov.
(2) Osnovno in dodatno usposabljanje lahko izvaja tudi
Upravna akademija pri ministrstvu, pristojnem za javno upravo.
28. člen
(izvajanje usposabljanja oseb, odgovornih za izvajanje
strokovnih nalog na področju tajnih podatkov)
(1) Osebe iz prvega odstavka prejšnjega člena se enkrat letno
udeležijo usposabljanja s področja tajnih podatkov, ki ga izvede nacionalni
varnostni organ, in tem osebam izda potrdilo o udeležbi na usposabljanju.
(2) Potrdilo iz prejšnjega odstavka je pogoj za izvajanje
osnovnega in dodatnega usposabljanja v organih in organizacijah.
(3) Potrdilo o udeležbi na usposabljanju iz tega člena velja
tudi kot potrdilo o udeležbi na dodatnem usposabljanju.
29. člen
(izdaja potrdil)
(1) Organi in organizacije, ki izvajajo usposabljanje iz 27.
in 28. člena te uredbe, udeležencem izdajo potrdilo o udeležbi na usposabljanju
praviloma v tridesetih delovnih dneh po končanem usposabljanju.
(2) Potrdilo iz prejšnjega odstavka vsebuje osebno ime, datum
rojstva oziroma drug ustrezen identifikacijski znak udeleženca, vrsto in datum
usposabljanja ter navedbo organa ali organizacije, ki je izvedla usposabljanje.
VIII. PREHODNE IN KONČNE DOLOČBE
30. člen
(začeti postopki)
Postopki varnostnega preverjanja oseb, ki so bili začeti pred
uveljavitvijo te uredbe in o njih še ni bilo pravnomočno odločeno, se vodijo in
zaključijo v skladu z Uredbo o varnostnem preverjanju in izdaji dovoljenj za
dostop do tajnih podatkov (Uradni list RS, št. 71/06 in 138/06).
31. člen
(prenehanje veljavnosti)
Z dnem uveljavitve te uredbe preneha veljati Uredba o
varnostnem preverjanju in izdaji dovoljenj za dostop do tajnih podatkov (Uradni
list RS, št. 71/06 in 138/06).
32. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00701-11/2020
Ljubljana, dne 7. januarja 2021
EVA 2020-1535-0003
Vlada Republike Slovenije
Janez Janša
predsednik

Priloga 1: VP-1:
Izjava preverjane osebe
Priloga
2: VP-2: Soglasje za varnostno preverjanje
Priloga
3: VP-3: Osnovni vprašalnik za varnostno preverjanje
Priloga
4: VP-4: Posebni vprašalnik za varnostno preverjanje
Priloga
5: VP-5: Dodatni vprašalnik za varnostno preverjanje
Priloga
6: VP-6: Soglasje za varnostno preverjanje z varnostnim poizvedovanjem
Priloga
7: VP-7: Soglasje za vmesno varnostno preverjanje zaradi suma obstoja
varnostnega zadržka
Priloga
8: VP-8: Soglasje za vmesno varnostno preverjanje za potrditev veljavnosti
dovoljenja
Priloga
9: VP-9: Obrazec
Priloga
10: I-EU: Izjava EU
Priloga
11: I-NATO: Izjava NATO
Priloga
12: Z-EU: Zaprosilo za izdajo dovoljenja za dostop do tajnih podatkov Evropske
unije
Priloga
13: Z-NATO: Zaprosilo za izdajo dovoljenja za dostop do tajnih podatkov zveze
NATO
Priloga
14: I-EU-INTERNO: Izjava EU za stopnjo tajnosti interno
Priloga
15: I-NATO-INTERNO: Izjava NATO za stopnjo tajnosti interno
Priloga
16: POT-EU: Zaprosilo za izdajo potrdila o veljavnem dovoljenju za dostop do
tajnih podatkov Evropske unije
Priloga
17: POT-NATO: Zaprosilo za izdajo potrdila o veljavnem dovoljenju za dostop do
tajnih podatkov zveze NATO
Priloga
18: NA-EU: Zaprosilo za najavo udeležbe na dogodku Evropske unije v tujin
Priloga
19: NA-NATO: Zaprosilo za najavo udeležbe na dogodku zveze NATO v tujini
Priloga
20: PROGRAM