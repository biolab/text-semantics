I. SPLOŠNI DEL
1. člen
Prešernov sklad upravlja upravni odbor Prešernovega sklada (v
nadaljevanju upravni odbor) na podlagi določil Zakona o Prešernovi nagradi in
tega statuta.
Prešernov sklad je pri Ministrstvu za kulturo.
2. člen
Ta statut ureja: 
-    
pravice in dolžnosti upravnega odbora; 
-    
način dela upravnega odbora; 
-    
način oblikovanja strokovnih komisij in področja njihovega dela; 
-    
način predlaganja kandidatov; 
-    
način podeljevanja nagrad; 
-    
način zagotavljanja javnosti delovanja Prešernovega sklada in drugo.
II. UPRAVNI ODBOR
3. člen
Upravni odbor sklada opravlja zlasti tele naloge: 
-    
oblikuje in sprejema statut sklada in ga predloži v soglasje Državnemu
zboru, 
-    
sprejema letni finančni načrt sklada in finančni obračun in ga predloži
Ministrstvu za kulturo, 
-    
objavi poziv za predlaganje kandidatov za Prešernovo nagrado in nagrado
Prešernovega sklada, 
-    
imenuje in razrešuje strokovne komisije ter objavi njihovo sestavo, 
-    
sprejema poslovnik o delu strokovnih komisij, 
-    
se seznani z vsemi predlogi za nagrade in mnenji svojih strokovnih
komisij ter odloči o Prešernovih nagradah in nagradah Prešernovega sklada, 
-    
sodeluje pri oblikovanju programa proslave v počastitev slovenskega
kulturnega praznika in pri izboru slavnostnega govornika, 
-    
ob podelitvi nagrad objavi v javnih glasilih letno poročilo o svojem
delu, po preteku mandata pa predloži Državnemu zboru zaključno poročilo.
4. člen
Upravni odbor sklepa z večino glasov navzočih članov, o
podelitvi nagrad pa odloča z dvotretjinsko večino vseh članov.
5. člen
Prvo sejo upravnega odbora skliče minister za kulturo.
6. člen
Predsednika upravnega odbora izvolijo člani upravnega odbora
izmed sebe s tajnim glasovanjem z večino glasov vseh članov. 
Če je predsednik upravnega odbora dalj časa odsoten ali če je
odsoten na seji, ga nadomešča član upravnega odbora, ki ga določi upravni odbor
na seji. 
Sklad predstavlja in zastopa predsednik upravnega odbora.
III. NAČIN DELA UPRAVNEGA ODBORA
7. člen
Pravice in dolžnosti predsednika upravnega odbora so: 
-    
predstavlja odbor, 
-    
pripravlja predlog dnevnega reda z ustreznimi gradivi, 
-    
sklicuje in vodi seje odbora, 
-    
podpisuje sklepe, predloge in druge akte, ki jih sprejema odbor, 
-    
skrbi za izvrševanje sklepov, 
-    
izroča Prešernove nagrade in nagrade. Prešernovega sklada, 
-    
izvršuje druge naloge, za katere ga pooblasti odbor.
8. člen
Pravice in dolžnosti članov upravnega odbora so: 
-    
sprejemajo dnevni red seje, 
-    
na seji razpravljajo in odločajo o zadevah, ki so na dnevnem redu, 
-    
ustno ali pisno predlagajo obravnavo posameznih vprašanj, 
-    
opravljajo druge naloge, za katere jih zadolži odbor.
9. člen
Ministrstvo za kulturo opravlja za Prešernov sklad strokovno,
administrativno, finančno in drugo tehnično delo. 
Upravni odbor ima stalnega tajnika, ki je delavec Ministrstva
za kulturo, in opravlja za sklad tele naloge: 
-    
sodeluje s predsednikom pri pripravi dnevnega reda in gradiv za seje odborov,
-    
sodeluje s predsednikom pri izvrševanju sklepov odbora, 
-    
sodeluje s predsedniki komisij pri pripravi in izvedbi sej komisij, 
-    
skrbi za delovno povezavo med upravnim odborom in strokovnimi
komisijami, 
-    
vodi zapisnik sej odbora in sej strokovnih komisij, 
-    
skrbi za strokovna, administrativna, tehnična in finančna opravila
sklada, 
-    
opravlja naloge, ki mu jih poveri predsednik in za katere ga zadolži
odbor.
10. člen
Upravni odbor deluje in odloča na sejah, ki jih sklicuje
predsednik. Predsednik mora sklicati sejo upravnega odbora, če to zahteva vsaj
tretjina njegovih članov, ki pa morajo predložiti tudi predlog dnevnega reda. 
Seja upravnega odbora mora biti sklicana najmanj teden dni
pred zasedanjem, v izjemnih primerih se lahko skliče v krajšem roku. 
Sklic seje mora poleg datuma, kraja in časa vsebovati predlog
dnevnega reda. Za prvo. točko dnevnega reda mora biti predložen zapisnik
prejšnje seje upravnega odbora. 
V primeru nujnih zadev lahko predsednik skliče dopisno sejo,
o kateri mora. poročati na naslednji seji upravnega odbora.
11. člen
Člani upravnega odbora, ki se seje ne morejo udeležiti,
morajo sporočiti svojo odsotnost vsaj tri dni pred sejo.
12. člen
Predsednik lahko povabi na sejo tudi predstavnika Ministrstva
za kulturo ali druge zainteresirane, da sodelujejo pri pomembnih vprašanjih
sklada. Povabljeni nimajo pravice glasovanja.
13. člen
Seja upravnega odbora je sklepčna, če ji prisostvuje več kot
polovica članov upravnega odbora, kar ugotovi predsednik na začetku seje. 
Če seja ni sklepčna, jo predsednik preloži in se s prisotnimi
dogovori za ponoven sklic. 
Če seja postane nesklepčna zaradi odhoda posameznih članov
upravnega odbora, jo mora predsednik prekiniti. 
Prekinjena seja se lahko nadaljuje, ko je zagotovljena sklepčnost
oziroma ko jo skliče predsednik.
14. člen
Upravni odbor na začetku seje razpravlja in sprejme predlog
dnevnega reda. Člani upravnega odbora lahko predlagajo, da se uvrsti na dnevni
red še nove zadeve, o čemer odloča upravni odbor.
15. člen
Predsednik upravnega odbora daje besedo članom upravnega
odbora, kot se prijavljajo k besedi. 
Po končani obravnavi točke dnevnega reda predsednik upravnega
odbora oblikuje sklepe in jih predlaga v sprejem.
16. člen
O seji upravnega odbora se piše zapisnik. 
Zapisnik mora vsebovati zaporedno številko seje, datum, kraj
in čas seje, imena navzočih in odsotnih članov upravnega odbora, sprejet dnevni
red, kratko vsebino razprave in sprejete sklepe pri posameznih točkah dnevnega
reda.
17. člen
Delo članov upravnega odbora je častno. Člani dobijo
povrnjene potne in morebitne druge stroške.
IV. STROKOVNE KOMISIJE
18. člen
Upravni odbor imenuje strokovne komisije za tale področja: 
-    
književnost, 
-    
scensko umetnost, 
-    
likovno umetnost. 
-    
glasbo. 
Komisije obsegajo na primer tale področja:
književnost: prozo, poezijo, dramatiko,
esejistiko, prevajanje, ipd.;
scenska umetnost: igro, režijo, koreografijo,
ples, balet, kostumografijo, scenografijo, filmsko montažo, filmsko sliko,
oblikovanje zvoka, video produkcijo ipd.; 
likovna umetnost: kiparstvo, slikarstvo,
grafiko, oblikovanje, arhitekturo, fotografijo ipd.; 
glasba: kompozicijo, instrumentalne in
vokalne izvedbe, dirigiranje ipd.
19. člen
Upravni odbor imenuje člane strokovne komisije iz vrst
priznanih strokovnjakov, ustvarjalcev, kritikov, profesorjev in določi liho
število članov komisije. Komisija ima najmanj sedem članov. 
Predsednika imenuje upravni odbor.
20. člen
Strokovne komisije imenuje upravni odbor vsako leto
najpozneje dva meseca po podelitvi nagrad oziroma dva meseca po imenovanju. 
Člani upravnega odbora ne morejo biti člani strokovnih
komisij. 
Če je član upravnega odbora ali strokovne komisije kandidat
za nagrado v letu, ko se o nagradi odloča, ne more v tem času sodelovati v
upravnem odboru oziroma strokovni komisiji.
21. člen
Pri oblikovanju mnenj o možnih nagrajencih upoštevajo
strokovne komisije, ki tekoče spremljajo umetniško ustvarjalnost, prispele in
svoje predloge. 
O končnem izboru, ki ga skupaj s strokovnimi mnenji o vseh
dobljenih predlogih predložijo upravnemu odboru, odločajo z večino glasov vseh
članov. 
Posamezen član komisije lahko zahteva, da se njegovo mnenje,
ki se razlikuje od mnenja večine, posreduje upravnemu odboru.
22. člen
Komisije delujejo po posebnem poslovniku, ki ga sprejme
upravni odbor.
V. POZIV ZA PREDLAGANJE KANDIDATOV
23. člen
Upravni odbor objavi v javnih glasilih po podelitvi nagrad
poziv za predlaganje kandidatov za nagradi, vendar najpozneje do konca marca. 
V pozivu je treba navesti, kdo lahko prejme Prešernovo
nagrado in kdo nagrado Prešernovega sklada, kdo lahko predlaga kandidate,
kakšne podatke in obrazložitev mora predlagatelj poslati, kam in do kdaj. 
Enoletni rok za sprejemanje predlogov mora biti vsako leto
sklenjen najpozneje do 30. novembra, nov pa začne teči prvi naslednji dan.
24. člen
Predlog za nagrado mora biti izčrpno utemeljen in ustrezno
dokumentiran v skladu z 2., 3. in 4.. členom Zakona o Prešernovi nagradi.
Vsebovati mora natančne podatke o kandidatu in delu, zaradi katerega je
predlagan, in vrsto nagrade. 
Gornje navedbe veljajo tudi za predloge strokovnih komisij.
VI. PODELJEVANJE NAGRAD
25. člen
Prešernove nagrade in nagrade Prešernovega sklada podeljuje
upravni odbor vsako leto na osrednji proslavi v počastitev slovenskega
kulturnega praznika.
26. člen
Nagrajenec Prešernove nagrade oziroma nagrajenec Prešernovega
sklada prejme denarno nagrado, diplomo in pisno utemeljitev.
VII. SREDSTVA
27. člen
Sredstva za delovanje Prešernovega sklada zagotavlja
Republika Slovenija. Za namensko uporabo teh sredstev je odgovoren predsednik
upravnega odbora.
VIII. KONČNA DOLOČBA
28. člen
Statut sprejme upravni odbor v soglasju z Državnim zborom,
veljati pa začne z dnem objave v Uradnem listu Republike Slovenije.
Št. 024-3/92
Ljubljana, dne 22. junija 1993.
Predsednik 
upravnega odbora 
Mirko Mahnič l. r.