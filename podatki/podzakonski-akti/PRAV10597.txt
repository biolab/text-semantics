I. SPLOŠNE DOLOČBE
1. člen
(vsebina pravilnika)
Ta pravilnik določa vsebino programa dodatnega usposabljanja
voznikov začetnikov, programa dodatnega usposabljanja za varno vožnjo, programa
usposabljanja in izpita za izvajalce dodatnega usposabljanja voznikov
začetnikov ter programa rednega izpopolnjevanja znanja oseb, ki izvajajo
dodatno usposabljanje, postopek izdaje, podaljšanja veljavnosti, zamenjave in
obrazec potrdila o opravljenem izpitu za izvajalce dodatnega usposabljanja
voznikov začetnikov ter obrazec kartona voznika začetnika.
II. CILJI IN VSEBINA PROGRAMA DODATNEGA USPOSABLJANJA ZA
VOZNIKE ZAČETNIKE
2. člen
(pogoji za vključitev)
V program dodatnega usposabljanja za voznike začetnike se
vključi voznik začetnik iz prvega odstavka 39. člena Zakona o voznikih (Uradni
list RS, št. 109/10, v nadaljnjem besedilu zakon).
3. člen
(vsebina programa dodatnega usposabljanja za voznike
začetnike)
(1) Program dodatnega usposabljanja za voznika začetnika
obsega: 
-       
vadbo varne vožnje in 
-       
skupinsko delavnico o varnosti cestnega prometa in psihosocialnih
odnosih med udeleženci cestnega prometa (v nadaljnjem besedilu: skupinska
delavnica). 
(2) Dodatno usposabljanje voznikov začetnikov obsega
izvajanje nalog iz posameznih vsebin, na način, da se doseže določen cilj
usposabljanja. 
(3) Vsebine, naloge in cilji dodatnega usposabljanja voznikov
začetnikov so določeni v Programu dodatnega usposabljanja voznikov začetnikov,
ki je kot priloga 1 sestavni del tega pravilnika.
4. člen
(vadba varne vožnje za voznike začetnike)
(1) Vadba varne vožnje za voznike začetnike se izvaja v
skupinah do največ 12 udeležencev in je sestavljena iz dveh delov, in sicer
obsega: 
-       
teoretični del, ki traja eno pedagoško uro in 
-       
praktični del, ki traja šest pedagoških ur. 
(2) Po izvedbi vsake vaje praktičnega dela usposabljanja se
opravi razprava o pridobljenih spoznanjih voznikov začetnikov. 
(3) Med izvajanjem praktičnega dela programa vadbe varne
vožnje za voznike motornih koles morajo udeleženci usposabljanja imeti: 
-       
zaščitno obleko, 
-       
homologirano zaščitno čelado, 
-       
zaščitne rokavice in 
-       
zaščitno obutev.
5. člen
(skupinska delavnica)
Skupinska delavnica, ki se izvede v obliki razprave z
udeleženci, se izvaja v skupinah do največ 12 udeležencev. Skupinska delavnica
se izvede isti dan kot vadba varne vožnje, v obsegu treh pedagoških ur.
6. člen
(potrdilo o opravljenih obveznostih)
(1) Za spremljanje dodatnega usposabljanja voznika začetnika
se vozniku začetniku ob izdaji vozniškega dovoljenja izda karton voznika
začetnika, ki je kot priloga 2 sestavni del tega pravilnika. 
(2) Po uspešno končanem posameznem delu programa dodatnega
usposabljanja za voznika začetnika, izvajalec dodatnega usposabljanja potrdi
opravljeno obveznost voznika začetnika v karton voznika začetnika. 
(3) Javna agencija oziroma izvajalec dodatnega usposabljanja
mora o izvedbi usposabljanja voditi evidenco o udeležencih dodatnega
usposabljanja voznikov začetnikov iz četrtega odstavka 40. člena zakona.
III. CILJI IN VSEBINA PROGRAMA DODATNEGA USPOSABLJANJA ZA
VARNO VOŽNJO
7. člen
(pogoji za vključitev)
(1) Programa dodatnega usposabljanja za varno vožnjo se mora
udeležiti oseba iz prvega in drugega odstavka 44. člena zakona. 
(2) Programa dodatnega usposabljanja za varno vožnjo se lahko
udeleži oseba iz tretjega odstavka 44. člena zakona.
8. člen
(vsebina programa dodatnega usposabljanja za varno vožnjo)
(1) Program dodatnega usposabljanja za varno vožnjo obsega
teoretični in praktični del, ki obsegata izvajanje nalog iz posameznih vsebin,
na način, da se doseže določen cilj izobraževanja in usposabljanja. 
(2) Vsebine, naloge in cilji dodatnega usposabljanja za varno
vožnjo so določeni v Programu izobraževanja in dodatnega usposabljanja za varno
vožnjo, ki je kot priloga 3 sestavni del tega pravilnika.
9. člen
(izvajanje programa dodatnega usposabljanja za varno vožnjo)
(1) Program dodatnega usposabljanja za varno vožnjo se izvaja
v skupinah do največ 12 udeležencev. 
(2) Teoretični del se izvede v obliki predavanj in razprave z
udeleženci programa usposabljanja v obsegu 12 pedagoških ur, pri čemer se
predavanja izvedejo v trajanju največ 4 pedagoških ur na dan. 
(3) Praktični del se izvede v obliki treninga varne vožnje v
obsegu 6 pedagoških ur v enem dnevu, in sicer: 
-       
z vozilom B kategorije, imetniki veljavnega vozniškega dovoljenja
kategorije B, C1, C, D1 ali D; 
-       
z motornim kolesom A1 kategorije, imetniki veljavnega vozniškega
dovoljenja le za vožnjo motornih vozil kategorije A1; 
-       
z motornim kolesom A2 kategorije, imetniki veljavnega vozniškega
dovoljenja le za vožnjo motornih vozil kategorije A2; 
-       
z motornim kolesom A kategorije, imetniki veljavnega vozniškega
dovoljenja kategorije A. 
(4) Imetnikom vozniškega dovoljenja, ki imajo vozniško
dovoljenje le za vožnjo motornih vozil kategorije AM, B1, F ali G, praktičnega
dela dodatnega usposabljanja za varno vožnjo ni treba opraviti. 
(5) Po izvedbi vsake vaje praktičnega dela usposabljanja se
opravi razprava o pridobljenih spoznanjih voznikov.
10. člen
(pogoji za dokončanje programa dodatnega usposabljanja za
varno vožnjo)
(1) Za dokončanje programa dodatnega usposabljanja za varno
vožnjo mora biti imetnik veljavnega vozniškega dovoljenja prisoten pri izvedbi
celotnega programa dodatnega usposabljanja za varno vožnjo. 
(2) Po uspešno opravljenem programu dodatnega usposabljanja
za varno vožnjo javna agencija oziroma pooblaščena organizacija izda imetniku
veljavnega vozniškega dovoljenja potrdilo o opravljeni obveznosti. Potrdilo
obsega navedbo podatkov: 
-       
naziv in naslov javne agencije oziroma pooblaščene organizacije, 
-       
osebno ime udeleženca, 
-       
datum in kraj rojstva udeleženca, 
-       
naslov stalnega oziroma začasnega prebivališča udeleženca, 
-       
datum začetka in zaključka usposabljanja, 
-       
številka potrdila o opravljenem programu usposabljanja ter 
-       
podpis in žig javne agencije oziroma pooblaščene organizacije. 
(3) Javna agencija oziroma pooblaščena organizacija mora
voditi evidenco o izdanih potrdilih iz prejšnjega odstavka.
IV. VSEBINA PROGRAMA USPOSABLJANJA IN PREIZKUSA ZNANJA
IZVAJALCEV USPOSABLJANJ VOZNIKOV ZAČETNIKOV
11. člen
(vsebina programa usposabljanja)
(1) Program usposabljanja izvajalcev programa dodatnega
usposabljanja voznikov začetnikov obsega teoretični in praktični del. 
(2) Program usposabljanja izvajalcev programa dodatnega
usposabljanja voznikov začetnikov v delu vadbe varne vožnje in skupinskih
delavnic obsega 50 pedagoških ur teoretičnega in 24 pedagoških ur praktičnega
usposabljanja. Kot opravljen praktični del usposabljanja se kandidatu prizna
tudi najmanj trikrat opravljena vadba varne vožnje, če predloži potrdila o
udeležbi in dnevnike o poteku vadbe varne vožnje. 
(3) Usposabljanje izvajalcev programa dodatnega usposabljanja
voznikov začetnikov v delih vadbe varne vožnje in skupinskih delavnic obsega
izvajanje nalog iz posameznih vsebin, na način, da se doseže določen cilj
usposabljanja. Vsebine, naloge in cilji so določeni v Programu usposabljanja za
izvajalce programa vadbe varne vožnje in skupinske delavnice, ki je kot priloga
4 sestavni del tega pravilnika.
12. člen
(organizator usposabljanja)
Pooblaščena organizacija, ki izvaja program usposabljanja ter
rednega izpopolnjevanja znanja ter organiziranje opravljanja izpitov za osebe,
ki izvajajo program varne vožnje in skupinskih delavnic (v nadaljnjem besedilu:
organizator usposabljanja) mora pripraviti učni načrt z razdelanim časovnim razporedom
posameznih vsebin.
V. POTRDILO ZA IZVAJANJE POSAMEZNIH DELOV PROGRAMA DODATNEGA
USPOSABLJANJA ZA VOZNIKA ZAČETNIKA
13. člen
(izdaja potrdil)
(1) Kandidat za izvajalca posameznih delov programa dodatnega
usposabljanja za voznika začetnika mora pri organizatorju usposabljanja vložiti
prijavnico z dokazili, ki jo organizator usposabljanja pred opravljanjem izpita
pošlje javni agenciji. Prijavnica je kot Priloga 5 del tega pravilnika. 
(2) Dokazila iz prejšnjega odstavka za kandidata, ki bo
izvajal program vadbe varne vožnje, so: 
-       
dokazilo o predpisani izobrazbi oziroma delovnih izkušnjah oziroma
pridobljeno dovoljenje, vse v skladu z 2. točko prvega odstavka 41. člena
zakona, 
-       
izdelana priprava za izvedbo teoretičnega dela programa vadbe varne
vožnje iz prve alineje točke a) prvega odstavka 15. člena tega pravilnika, 
-       
dokazilo, da je poravnal stroške izpita, 
-       
dokazilo o opravljenem usposabljanju iz 18. člena tega pravilnika, 
-       
dokazilo o izpolnjevanju pogojev iz 5. točke prvega odstavka 41. člena
zakona in 
-       
dokazilo o izpolnjevanju pogojev iz 6. točke prvega odstavka 41. člena
zakona. 
(3) Dokazila iz prvega odstavka tega člena za kandidata, ki
bo izvajal program v skupinskih delavnicah, so: 
-       
dokazilo o predpisani izobrazbi, 
-       
izdelana priprava za izvedbo skupinske delavnice po programu
usposabljanja za voznike začetnike iz prve alineje drugega odstavka 15. člena
tega pravilnika, 
-       
dokazilo, da je poravnal stroške izpita, 
-       
dokazilo o opravljenem usposabljanju iz 18. člena tega pravilnika in 
-       
dokazilo o izpolnjevanju pogojev iz 3. točke tretjega odstavka 41. člena
zakona. 
(4) Podatke o dejstvih iz uradnih evidenc, ki jih vodijo
upravni organi in drugi državni organi, organi lokalnih skupnosti ali nosilci
javnih pooblastil in so potrebni za izdajo potrdila iz petega odstavka 42.
člena zakona, pridobi pristojni organ po uradni dolžnosti. 
(5) Potrdilo za izvajanje programa vadbe varne vožnje oziroma
potrdilo za izvajanje programa v skupinskih delavnicah izda javna agencija na
obrazcu, ki je kot priloga 6 del tega pravilnika.
14. člen
(zamenjava potrdil)
(1) Namesto pogrešanega, ukradenega, izgubljenega ali
uničenega potrdila izda javna agencija na zahtevo izvajalca programa novo
potrdilo. 
(2) K zahtevi za izdajo novega potrdila namesto pogrešanega,
ukradenega ali izgubljenega mora izvajalec programa javni agenciji podati pisno
izjavo o okoliščinah, v katerih je bilo potrdilo pogrešano, izgubljeno ali
ukradeno. 
(3) V potrdilu, ki je izdano namesto pogrešanega, ukradenega
ali izgubljenega, se označi, da je »dvojnik«.
15. člen
(izpit)
(1) Po končanem usposabljanju mora kandidat za izvajalca
programa dodatnega usposabljanja voznikov začetnikov v delu vadbe varne vožnje
opraviti izpit, ki obsega: 
a)    
teoretični del: 
- 
zdelava priprave za izvedbo teoretičnega dela programa vadbe varne
vožnje, 
- 
nastop – kandidat za izvajalca programa dodatnega usposabljanja voznikov
začetnikov v delu vadbe varne vožnje izvede predstavitev na temo iz
teoretičnega dela programa vadbe varne vožnje in 
- 
ustni zagovor; 
b)    
praktični del: 
- 
prikaz izvedbe praktičnih nalog z motornim vozilom tiste kategorije, za
katero želi kandidat postati izvajalec programa dodatnega usposabljanja
voznikov začetnikov v delu vadbe varne vožnje, 
- 
izvedba praktičnih nalog (v funkciji izvajalca programa dodatnega
usposabljanja voznikov začetnikov v praktičnem delu vadbe varne vožnje) z
voznikom motornega vozila ustrezne kategorije in 
- 
ustni zagovor. 
(2) Po končanem usposabljanju mora kandidat za izvajalca
programa usposabljanja za voznike začetnike v delu skupinskih delavnic opraviti
izpit, ki obsega: 
-       
izdelavo priprave za izvedbo skupinske delavnice po programu
usposabljanja za voznike začetnike, 
-       
nastop – kandidat za izvajalca programa usposabljanja za voznike
začetnike v delu skupinske delavnice izvede predavanje na temo soočenja
voznikov s tveganji, nesrečami in njihovimi posledicami in 
-       
ustni zagovor.
16. člen
(način preverjanja in ocenjevanja znanja ter
usposobljenosti)
(1) Organizator usposabljanja prijavnice in dokazila iz 13.
člena tega pravilnika v roku 30 dni po zaključku izvedbe programa usposabljanja
pošlje javni agenciji ter opravi vse potrebno, da se organizira opravljanje
izpita. 
(2) Vsebina izpita temelji na nalogah in ciljih, ki so
določeni s Programom usposabljanja za izvajalce programa vadbe varne vožnje in
skupinske delavnice iz tretjega odstavka 11. člena tega pravilnika. 
(3) Pri preverjanju usposobljenosti je treba upoštevati: 
-       
zahtevnost obravnavane problematike, 
-       
pripravo kandidata za izvedbo učne ure, 
-       
izbiro tehnik in metod, 
-       
sposobnost izražanja oziroma komunikativnost, 
-       
uporabo učnih pripomočkov in opreme, 
-       
kakovost izvedbe storitve, 
-       
racionalno izrabo časa in 
-       
upoštevanje pedagoških in didaktičnih načel. 
(4) Za izvajanje izpita je pristojna komisija, ki jo imenuje
direktor javne agencije. Izpit opravlja kandidat pred ožjo komisijo,
sestavljeno izmed imenovanih članov komisije ter opravlja delo v sestavi
predsednika ali namestnika predsednika in najmanj dveh članov. Komisija je
dolžna izvesti izpite, če se na izpit prijavi najmanj osem kandidatov. 
(5) Teoretični in praktični del izpita komisija oceni z oceno
»uspešno« ali »neuspešno«. Če kandidat ni bil uspešen na teoretičnem delu
izpita, se šteje, da preizkusa usposobljenosti ni opravil. 
(6) K praktičnemu delu izpita sme kandidat pristopiti po
uspešno opravljenem teoretičnem delu izpita. Kandidat, ki ni bil uspešen na
praktičnem delu izpita, lahko ponovno opravlja praktični del izpita. Kandidat,
ki tudi drugič ni bil uspešen na tem delu izpita, mora izpit ponovno opravljati
v celoti. 
(7) Pri svojem delu o ugotovitvah komisija vodi zapisnik.
17. člen
(dokazilo o opravljenem usposabljanju)
(1) Po uspešno opravljenem usposabljanju organizator
usposabljanja najkasneje v osmih dneh od dneva, ko je kandidat uspešno opravil
usposabljanje, izda dokazilo o opravljeni obveznosti. Dokazilo obsega navedbo
podatkov: 
-       
naziv in naslov organizatorja usposabljanja, 
-       
osebno ime udeleženca usposabljanja, 
-       
datum rojstva udeleženca usposabljanja, 
-       
naslov prebivališča udeleženca usposabljanja, 
-       
datum opravljenega usposabljanja, 
-       
navedba dela programa, za izvajanje katerega je udeleženec usposabljanja
opravil usposabljanje, 
-       
številka dokazila o opravljenem usposabljanju ter 
-       
podpis in žig organizatorja izobraževanja. 
(2) Organizator usposabljanja mora voditi evidenco o izdanih
dokazilih iz prejšnjega odstavka.
V. VSEBINA PROGRAMA REDNEGA IZPOPOLNJEVANJA ZNANJA ZA
IZVAJALCE PROGRAMA VADBE VARNE VOŽNJE IN SKUPINSKE DELAVNICE IN NAČIN
OPRAVLJANJA PREIZKUSA ZNANJA
18. člen
(udeleženci rednega izpopolnjevanja znanja)
Izvajalci programa vadbe varne vožnje in skupinskih delavnic
pri dodatnem usposabljanju voznika začetnika se morajo vsake tri leta udeležiti
rednega izpopolnjevanja znanja s ciljem rednega obnavljanja in dopolnjevanja
znanja na področju vzgoje voznikov začetnikov in stalnega seznanjanja s
strokovnimi novostmi in veljavnimi predpisi.
19. člen
(trajanje)
Program rednega izpopolnjevanja znanja traja osem pedagoških
ur organiziranega izobraževalnega dela in se izvede strnjeno v enem dnevu.
20. člen
(program rednega izpopolnjevanja znanja)
(1) Program rednega izpopolnjevanja znanja obsega: 
-       
predpise o varnosti cestnega prometa, načela varne vožnje in nevarnosti,
ki nastanejo zaradi dejanj v prometu, ki niso v skladu s cestnoprometnimi
predpisi, 
-       
osnove psihologije z načeli etike in filozofije vožnje v cestnem
prometu, 
-       
teorija pouka (didaktika), 
-       
poznavanje motornih vozil, novosti v zvezi z varnostnimi sistemi vozil
ter okoljevarstvene karakteristike vozil; 
-       
poznavanje ter obvladovanje tehnike vožnje motornih vozil. 
(2) Učni načrt programa rednega izpopolnjevanja znanja
vsakokrat s sklepom določi direktor javne agencije.
21. člen
(izvedba in preverjanje znanja)
(1) Program rednega izpopolnjevanja znanja glede na vsebino,
določeno z učnim načrtom, izvaja organizator usposabljanja iz 12. člena tega
pravilnika. 
(2) Med izvedbo programa se sproti preverja znanje iz
obravnavanih vsebin. Udeleženec usposabljanja mora biti za dokončanje programa
prisoten na vseh urah izvedbe programa izpopolnjevanja znanja. 
(3) Kandidatom, ki niso bili prisotni na vseh urah izvedbe
programa izpopolnjevanja znanja, se omogoči dokončanje programa izpopolnjevanja
znanja tako, da izdelajo seminarsko nalogo na temo, določeno iz vsebine učnega
načrta. 
(4) Organizator usposabljanja izda udeležencem programa
izpopolnjevanja znanja dokazilo o dokončanju usposabljanja po tem programu. Pri
izdaji potrdila se smiselno uporablja 18. člen tega pravilnika.
IV. KONČNI DOLOČBI
22. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o programih dodatnega usposabljanja voznikov in programu
usposabljanja izvajalcev programa (Uradni list RS, št. 69/07).
23. člen
(začetek veljavnosti)
Ta pravilnik začne veljati 1. julija 2011.
Št. 007-116/2011/16-0008497
Ljubljana, dne 6. junija 2011
EVA 2011-2411-0045
Patrick Vlačič l.r. 
Minister 
za promet

Priloga
1: Program dodatnega usposabljanja voznikov začetnikov
Priloga
2: Karton voznika začetnika
Priloga
3: Program izobraževanja in usposabljanja za varno vožnjo
Priloga
4: Program usposabljanja za izvajalce programa vadbe varne vožnje in skupinske
delavnice
Priloga
5: Prijavnica k izpitu za izvajalca programa dodatnega usposabljanja za voznika
začetnika
Priloga
6: Potrdilo o opravljenem izpitu za izvajalca programa vadbe varne vožnje in
skupinskih delavnic