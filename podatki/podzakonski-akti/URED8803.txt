I. SPLOŠNE DOLOČBE
1. člen
(vsebina)
(1) Ta uredba ureja
postopke pri porabi sredstev za izvajanje programov evropskega teritorialnega
sodelovanja (v nadaljnjem besedilu: programi Interreg) za programsko obdobje
2021–2027 in določa udeležence ter njihove naloge za izvajanje:
-       
Uredbe (EU, Euratom) 2020/2092 Evropskega parlamenta in Sveta z dne 16. decembra 2020 o splošnem režimu pogojenosti za
zaščito proračuna Unije (UL L št. 433I z
dne 22. 12. 2020, str. 1), zadnjič popravljene s Popravkom (UL L št. 373 z dne 21. 10. 2021, str. 94);
-       
Uredbe (EU) 2021/1060 Evropskega parlamenta in Sveta z dne 24. junija 2021 o določitvi skupnih določb o
Evropskem skladu za regionalni razvoj, Evropskem socialnem skladu plus,
Kohezijskem skladu, Skladu za pravični prehod in Evropskem skladu za pomorstvo,
ribištvo in akvakulturo ter finančnih pravil zanje in za Sklad za azil,
migracije in vključevanje, Sklad za notranjo varnost in Instrument za finančno
podporo za upravljanje meja in vizumsko politiko (UL L št. 231 z dne 30. 6.
2021, str. 159), zadnjič spremenjene z Uredbo (EU) 2023/955 Evropskega
parlamenta in Sveta z dne 10. maja 2023 o vzpostavitvi
Socialnega sklada za podnebje in spremembi Uredbe (EU) 2021/1060
(UL L št. 130 z dne 16. 5. 2023,
str. 1), (v nadaljnjem besedilu: Uredba 2021/1060/EU);
-       
Uredbe (EU) št. 2021/1058
Evropskega parlamenta in Sveta z dne 24. junija
2021 o Evropskem skladu za regionalni razvoj in Kohezijskem skladu (UL L št. 231 z dne 30. 6. 2021, str. 60), zadnjič popravljene s
Popravkom (UL L št. 13 z dne
20. 1. 2022, str. 74);
-       
Uredbe (EU) 2021/1059 Evropskega parlamenta in Sveta z dne 24. junija 2021 o posebnih določbah za cilj
„evropsko teritorialno sodelovanje“ (Interreg), ki ga podpirajo Evropski sklad
za regionalni razvoj in instrumenti za zunanje financiranje (UL L št. 231 z dne 30. 6. 2021, str. 94),
zadnjič popravljene s Popravkom (UL L št. 71
z dne 9. 3. 2023,
str. 42), (v nadaljnjem besedilu: Uredba
2021/1059/EU);
-       
Uredbe (EU) 2021/1529 Evropskega parlamenta in Sveta z dne 15. septembra
2021 o vzpostavitvi instrumenta za
predpristopno pomoč (IPA III) (UL L št. 330 z dne 20. 9. 2021, str. 1),
zadnjič dopolnjene z Delegirano uredbo Komisije (EU) 2021/2128 z dne 1. oktobra 2021 o dopolnitvi Uredbe (EU)
2021/1529 Evropskega parlamenta in Sveta, kar zadeva določitev nekaterih
specifičnih ciljev in tematskih prednostnih nalog za pomoč v okviru instrumenta
za predpristopno pomoč (IPA III) (UL L št. 432
z dne 3. 12. 2021, str. 8);
-       
Uredbe (ES) št. 1082/2006
Evropskega parlamenta in Sveta z dne 5. julija
2006 o ustanovitvi evropskega združenja za teritorialno sodelovanje (EZTS) (UL
L št. 210 z dne 31. 7. 2006,
str. 19), zadnjič spremenjene z Uredbo
(EU) št. 1302/2013 Evropskega parlamenta in Sveta z dne 17. decembra
2013 o spremembi Uredbe (ES) št. 1082/2006
o ustanovitvi evropskega združenja za teritorialno sodelovanje (EZTS), kar
zadeva razjasnitev, poenostavitev in izboljšanje ustanavljanja in delovanja
takih združenj (UL L št. 347 z dne
20. 12. 2013, str. 303);
-       
Uredbe Komisije (EU) št. 651/2014
z dne 17. junija 2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 187 z dne 26. 6. 2014,
str. 1), zadnjič spremenjene z Uredbo
Komisije (EU) 2021/1237 z dne 23. julija
2021 o spremembi Uredbe (EU) št. 651/2014 o razglasitvi nekaterih vrst
pomoči za združljive z notranjim trgom pri uporabi členov 107 in 108 Pogodbe
(UL L št. 270 z dne 29. 7. 2021,
str. 39), (v nadaljnjem besedilu: Uredba 651/2014/EU);
-       
Uredbe Komisije (EU) št. 1407/2013
z dne 18. decembra 2013 o uporabi členov
107 in 108 Pogodbe o delovanju Evropske unije pri pomoči de minimis (UL
L št. 352 z dne 24. 12. 2013,
str. 1), zadnjič spremenjene z Uredbo
Komisije (EU) 2020/972 z dne 2. julija
2020 o spremembi Uredbe (EU) št. 1407/2013 v zvezi s podaljšanjem njene
veljavnosti in o spremembi Uredbe (EU) št. 651/2014
v zvezi s podaljšanjem njene veljavnosti in ustreznimi prilagoditvami (UL L
št. 215 z dne 7. 7. 2020, str. 3),
(v nadaljnjem besedilu: Uredba 1407/2013/EU).
(2) Republika Slovenija
v okviru evropske kohezijske politike za cilj »evropsko teritorialno
sodelovanje« (v nadaljnjem besedilu: Interreg) sodeluje v naslednjih programih
Interreg:
1.     
čezmejnih programih:
a)   
Slovenija-Avstrija,
b)   
Slovenija-Hrvaška,
c)   
Slovenija-Madžarska in
č)    Italija-Slovenija;
2.     
transnacionalnih programih:
a)   
Območje Alp,
b)   
Srednja Evropa,
c)   
Podonavje,
č)    Evro-Mediteran
in
d)   
IPA Adrion;
3.     
medregionalnih programih:
a)   
Interreg Europe,
b)   
Interact,
c)   
ESPON in
č)    URBACT.
2. člen
(cilj)
(1) Republika Slovenija
dosega cilj iz drugega odstavka 5. člena Uredbe 2021/1060/EU z doseganjem
ciljev in rezultatov iz programov Interreg iz drugega odstavka prejšnjega
člena, ki jih skupaj pripravijo države, ki sodelujejo v posameznem programu
Interreg (v nadaljnjem besedilu: sodelujoče države) in jih odobri Evropska
komisija.
(2) Cilji programov
Interreg se dosegajo z izvajanjem skupnih operacij v okviru posameznih
razvojnih prioritet na upravičenem območju posameznega programa Interreg.
3. člen
(navodila)
(1) Način izvajanja
programov Interreg se opredeli v programskih navodilih organov upravljanja
programov Interreg, ki se objavijo na spletni strani posameznega programa
Interreg.
(2) Kadar nacionalni
organ in nacionalna kontrola podrobneje opredeljujeta izvajanje programov,
morajo biti navodila ali drugi dokumenti nacionalnega organa in nacionalne
kontrole v skladu z navodili organa upravljanja in objavljeni na spletni strani
nacionalnega organa oziroma posameznih programov Interreg.
4. člen
(sredstva programov Interreg)
(1) Poraba sredstev
programov Interreg v skladu s to uredbo pomeni porabo sredstev Evropske unije
(v nadaljnjem besedilu: EU) in nacionalnih sredstev.
(2) Sredstva EU so
sredstva Evropskega sklada za regionalni razvoj (v nadaljnjem besedilu: ESRR)
ali sredstva iz enotnega sklada EU (Interreg), ki lahko poleg sredstev ESRR v
skladu s sestavo sodelujočih držav v posameznem programu vključuje še sredstva
Instrumenta za predpristopno pomoč (IPA III) in sredstva Instrumenta za
sosedstvo ter razvojno in mednarodno sodelovanje (NDICI) – Globalna Evropa. Za
programe Interreg pod a), b) in c) iz 1. točke
drugega odstavka 1. člena te uredbe dodeli sredstva iz ESRR organ
upravljanja iz drugega odstavka 7. člena
te uredbe. Za ostale programe Interreg iz drugega odstavka 1. člena te uredbe pa dodeli sredstva EU organ
upravljanja iz 46. člena Uredbe
2021/1059/EU.
(3) Nacionalna sredstva
so sredstva obvezne nacionalne soudeležbe v operacijah in pri tehnični pomoči,
ki jih posamezni program Interreg določa na podlagi 13. člena
Uredbe 2021/1059/EU.
5. člen
(načelo partnerstva)
Načelo partnerstva se v skladu s to uredbo uresničuje z
vključevanjem predstavnikov državnih organov, ki so pristojni za posamezno
vsebinsko področje iz posameznega programa Interreg, za bilateralno sodelovanje
s sosednjimi državami in za nacionalno koordinacijo makroregionalnih strategij
EU, ter predstavnikov institucij gospodarskih in socialnih združenj,
kohezijskih regij in nevladnih organizacij ter drugih partnerjev iz
8. člena Uredbe 2021/1060/EU v programsko načrtovanje ter usmerjanje in
spremljanje programov Interreg.
II. UDELEŽENCI PROGRAMOV INTERREG IN NJIHOVE NALOGE
6. člen
(udeleženci programov Interreg)
Udeleženci, vključeni v izvajanje programov Interreg v skladu
s to uredbo, so:
-       
organi upravljanja iz 45. člena
Uredbe 2021/1059/EU,
-       
revizijski organ iz drugega odstavka 71. člena
Uredbe 2021/1060/EU, ki je pristojen za revizije ali sodelovanje v skupini
revizorjev v skladu s 13. členom te
uredbe,
-       
organ, ki opravlja računovodsko funkcijo (v nadaljnjem besedilu:
računovodski organ) iz 47. člena Uredbe
2021/1059/EU,
-       
upravičenci iz 9. točke 2. člena
Uredbe 2021/1060/EU in 8. člena te
uredbe,
-       
nacionalni organ iz 9. člena te
uredbe,
-       
nacionalna kontrola iz 10. člena te
uredbe,
-       
odbor za spremljanje iz 28. člena
Uredbe 2021/1059/EU in
-       
organ, pristojen za sodelovanje z Evropskim uradom za boj proti
goljufijam (v nadaljnjem besedilu: pristojni organ za sodelovanje z OLAF).
7. člen
(organi, pristojni za programe Interreg pod a), b) in c) iz
1. točke drugega odstavka 1. člena)
(1) Organi, pristojni
za programe Interreg pod a), b) in c) iz 1. točke drugega odstavka 1. člena te uredbe, so: organ upravljanja,
računovodski organ in revizijski organ.
(2) Organ upravljanja
je ministrstvo, pristojno za evropsko kohezijsko politiko. Organ upravljanja
opravlja naloge iz 46. člena Uredbe 2021/1059/EU.
(3) Računovodski organ
je javni sklad, namenjen spodbujanju skladnega regionalnega razvoja in razvoja
podeželja. Računovodski organ izvaja naloge v skladu s 47. členom Uredbe 2021/1059/EU.
(4) Revizijski organ je
organ v sestavi ministrstva, pristojnega za finance, ki je pristojen za nadzor
nad proračunom. Revizijski organ opravlja naloge iz 48. člena
Uredbe 2021/1059/EU.
(5) Za pomoč pri izvajanju
nalog organa upravljanja in odbora za spremljanje organ upravljanja v skladu z
drugim odstavkom 46. člena Uredbe
2021/1059/EU ustanovi skupni sekretariat. Skupni sekretariat in organ
upravljanja delujeta v okviru notranje organizacijske enote ministrstva,
pristojnega za evropsko kohezijsko politiko, za programe Interreg pod a), b) in
c) iz 1. točke drugega odstavka 1. člena te uredbe.
8. člen
(upravičenci)
Upravičenci so osebe javnega ali zasebnega prava, ki so
registrirane v Republiki Sloveniji, ministrstva ali organi v sestavi
ministrstev ter drugi neposredni proračunski uporabniki, ki imajo z organom
upravljanja sklenjeno pogodbo o dodelitvi sredstev EU (v nadaljnjem besedilu:
slovenski vodilni partner) ali s katerimi je v okviru operacij sklenjen
partnerski sporazum (v nadaljnjem besedilu: slovenski projektni partner).
9. člen
(nacionalni organ)
(1) Kadar se določbe
predpisov EU iz prvega odstavka 1. člena te uredbe nanašajo na dejanja
države članice EU in ne gre za izvajanje nalog v okviru pristojnosti ostalih
udeležencev iz 6. člena te uredbe,
opravlja te naloge nacionalni organ. Za programe Interreg iz drugega odstavka
1. člena te uredbe je nacionalni organ
ministrstvo, pristojno za evropsko kohezijsko politiko. Za programe Interreg
pod c) in č) iz 3. točke drugega odstavka
1. člena te uredbe pa je nacionalni organ
ministrstvo, pristojno za prostor.
(2) Naloge nacionalnega
organa so:
1.     
izvedba postopkov za imenovanje predstavnikov Republike Slovenije v
odbore za spremljanje v skladu s prvim odstavkom 28. člena
in prvim odstavkom 29. člena Uredbe
2021/1059/EU;
2.     
izvedba postopkov za imenovanje predstavnikov partnerjev iz 5. člena te uredbe v posvetovalno telo
nacionalnega organa za programe Interreg (v nadaljnjem besedilu: nacionalni
odbor);
3.     
vodenje nacionalne koordinacije za usklajevanje stališč Republike
Slovenije v odborih za spremljanje in drugih skupnih telesih, ki delujejo v
okviru posameznega programa Interreg;
4.     
sodelovanje v programskih delovnih skupinah posameznega programa
Interreg;
5.     
promocija programov Interreg v Sloveniji;
6.     
dajanje pojasnil v zvezi s programi Interreg v Sloveniji, razen pri
programu Interreg pod č) iz 1. točke ter programih Interreg iz 2. in 3. točke
drugega odstavka 1. člena te uredbe, pri
katerih to nalogo opravljajo nacionalne kontaktne točke;
7.     
načrtovanje sredstev EU in pripadajočih nacionalnih sredstev ter
zagotavljanje sredstev Republike Slovenije za izvajanje nalog nacionalnega
organa;
8.     
zagotavljanje sredstev Republike Slovenije za nacionalno sofinanciranje
tehnične pomoči organov upravljanja, vključno z zagotavljanjem dodatnih
sredstev za tehnično pomoč zaradi prenizkega črpanja operacij;
9.     
zagotavljanje sredstev proračuna Republike Slovenije za primere
subsidiarne odgovornosti Republike Slovenije za finančne obveznosti slovenskih
projektnih partnerjev, kadar ti ne vrnejo sredstev, ki so bila neupravičeno
izplačana;
10.  
zagotavljanje sredstev Republike Slovenije za kritje pavšalnih in
sistemskih finančnih popravkov;
11.  
zbiranje informacij o odkritih in odpravljenih nepravilnostih in
poročanje o njih v skladu z drugim odstavkom 18. člena te uredbe za
slovenske projektne partnerje v programu Interreg pod č) iz 1. točke ter v programih Interreg iz 2. in 3. točke
drugega odstavka 1. člena te uredbe;
12.  
izvedba postopkov za imenovanje predstavnikov Republike Slovenije v
odbore in delovne skupine za programiranje programov Interreg za programsko
obdobje po letu 2027 in zastopanje stališč Republike Slovenije v teh odborih in
delovnih skupinah.
10. člen
(nacionalna kontrola)
(1) Za programe Interreg
iz drugega odstavka 1. člena te uredbe
opravlja naloge iz točke (a) prvega odstavka 74. člena Uredbe 2021/1060/EU
in tretjega odstavka 46. člena Uredbe
2021/1059/EU ministrstvo, pristojno za evropsko kohezijsko politiko, razen za
programe Interreg pod c) in č) 3. točke
drugega odstavka 1. člena te uredbe, za katere te naloge opravlja
ministrstvo, pristojno za prostor (v nadaljnjem besedilu: nacionalna kontrola),
zlasti pa:
1.     
izvaja upravljalna preverjanja, in sicer administrativna preverjanja in
preverjanja na kraju samem;
2.     
preverja dobave sofinanciranih proizvodov, izvedbo storitev in
aktivnosti skladno s pravili EU, programov Interreg in zakonodajo Republike
Slovenije;
3.     
opravlja preverjanja na kraju samem pri slovenskih projektnih partnerjih
v okviru posamezne operacije;
4.     
kadar gre za stroške, ki se povrnejo na podlagi točke (a) prvega
odstavka 53. člena Uredbe 2021/1060/EU,
preverja, ali je bil znesek izdatkov, ki so ga zahtevali slovenski projektni
partnerji, vključeni v izvajanje operacij, v zvezi s temi stroški, plačan in
ali vodijo ločene računovodske evidence oziroma uporabljajo ustrezne
računovodske kode za vse transakcije v zvezi z zadevno operacijo, skladno s
programskimi navodili in navodili nacionalne kontrole;
5.     
kadar gre za stroške, ki se povrnejo na podlagi točk (b), (c) in (d)
prvega odstavka 53. člena Uredbe
2021/1060/EU, preverja, da slovenski projektni partnerji, vključeni v izvajanje
operacij, skladno s programskimi navodili in navodili nacionalne kontrole
izpolnjujejo pogoje za povračilo izdatkov upravičencu;
6.     
posreduje informacije o odkritih in odpravljenih nepravilnostih za
slovenske projektne partnerje nacionalnemu organu;
7.     
načrtuje sredstva EU in pripadajoča nacionalna sredstva ter zagotavlja
sredstva Republike Slovenije za izvajanje nalog nacionalne kontrole za programe
iz 1. točke drugega odstavka 1. člena te
uredbe.
(2) Upravljalna
preverjanja vključujejo administrativno preverjanje zahtevkov za povračilo, ki
jih predložijo upravičenci, in preverjanja operacij na kraju samem ter
temeljijo na oceni tveganja in so sorazmerna s predhodno in pisno ugotovljenim
tveganjem.
11. člen
(odbor za spremljanje)
(1) Republika Slovenija
prek svojih predstavnikov v odborih za spremljanje, ustanovljenih v skladu z
28. in 29. členom Uredbe 2021/1059/EU, sodeluje pri programskem izvajanju,
usmerjanju in spremljanju programov Interreg v skladu s 30. členom Uredbe
2021/1059/EU.
(2) Pri programih
Interreg iz 2. in 3. točke drugega odstavka 1. člena
te uredbe se sodelovanje Republike Slovenije pri programskem izvajanju,
usmerjanju in spremljanju programov Interreg zagotavlja po predhodnem
posvetovanju z nacionalnim odborom iz 2. točke
drugega odstavka 9. člena te uredbe.
12. člen
(pristojni organ za sodelovanje z OLAF)
Pristojni organ za sodelovanje z OLAF je organ v sestavi
ministrstva, pristojnega za finance, ki je pristojen za nadzor nad proračunom.
13. člen
(organ, pristojen za sodelovanje v skupini revizorjev)
Pri programu Interreg pod č) iz 1. točke ter programih
Interreg iz 2. in 3. točke drugega odstavka 1. člena
te uredbe je v skladu z 48. členom Uredbe
2021/1059/EU organ, pristojen za sodelovanje v skupini revizorjev, organ v
sestavi ministrstva, pristojnega za finance, ki je pristojen za nadzor nad
proračunom.
III. FINANČNO UPRAVLJANJE SREDSTEV PROGRAMOV INTERREG
14. člen
(finančno upravljanje nacionalnih sredstev za operacije
programov Interreg)
(1) Za programe iz drugega odstavka 1. člena te uredbe zagotavlja nacionalno soudeležbo operacij
slovenski projektni partner, razen za program pod c) iz 3. točke drugega
odstavka 1. člena te uredbe, pri katerem je sofinanciranje nacionalne
soudeležbe slovenskim projektnim partnerjem v celoti zagotovljeno na ravni
programa s prispevki nacionalnih organov organu upravljanja.
(2) Kadar je slovenski
projektni partner ministrstvo, organ v sestavi ministrstva ali drug neposredni
proračunski uporabnik na državni ravni, ta ločeno načrtuje in v celoti
zagotavlja sredstva za financiranje operacij programov Interreg v okviru
svojega finančnega načrta.
15. člen
(finančno upravljanje pri izvajanju tehnične pomoči
programov Interreg)
Kadar gre za izvajanje aktivnosti tehnične pomoči programov
Interreg:
-       
organu upravljanja, nacionalnemu organu in nacionalni kontroli za
programe Interreg iz drugega odstavka 1. člena
te uredbe zagotavlja nacionalna sredstva ministrstvo, pristojno za evropsko
kohezijsko politiko, razen za programa Interreg pod c) in č) iz 3. točke
drugega odstavka 1. člena te uredbe, pri
katerih nacionalna sredstva zagotavlja ministrstvo, pristojno za prostor;
-       
revizijskemu organu za programe Interreg iz 1. točke drugega odstavka 1. člena te uredbe zagotavlja nacionalna sredstva
organ, ki je pristojen za nadzor nad proračunom Republike Slovenije;
-       
računovodski organ iz tretjega odstavka 7. člena
te uredbe si zagotavlja predfinanciranje sredstev EU sam, nacionalna sredstva
pa zanj zagotavljajo ministrstvo, pristojno za evropsko kohezijsko politiko, in
čezmejni programski partnerji.
16. člen
(zahtevek za povračilo)
(1) Slovenski projektni
partner uveljavlja povračilo svojih upravičenih izdatkov iz sredstev EU z
zahtevkom za povračilo, ki ga pošlje nacionalni kontroli skupaj z dokazili o
nastalih neposrednih izdatkih in njihovih plačilih.
(2) Nacionalna kontrola
preveri upravičenost izdatkov na podlagi programskih navodil in nacionalnih
navodil ter izda obvestilo o potrjenih izdatkih v roku iz šestega odstavka 46. člena
Uredbe 2021/1059/EU, razen če program Interreg določa krajši rok.
(3) Obvestilo o
potrjenih izdatkih iz prejšnjega odstavka je podlaga za povračilo sredstev EU.
(4) V primeru povračil
na podlagi poenostavljenih oblik stroškov slovenski projektni partner poroča o
izvedenih aktivnostih v okviru operacije nacionalni kontroli ali organu
upravljanja z dokazili, opredeljenimi v navodilih iz 3. člena
te uredbe. Izplačilo sredstev EU se izvrši na podlagi zahtev v programskih
dokumentih v monetarnem znesku za aktivnosti, ki jih organ pripozna.
17. člen
(državne pomoči in pomoči po pravilu »de minimis«)
(1) Za uresničevanje
ciljev iz 2. člena te uredbe se državne
pomoči dodeljujejo v skladu z 20. in 20.a členom
Uredbe 651/2014/EU.
(2) Dodatno se lahko
pomoči dodeljujejo po pravilu »de minimis« na podlagi Uredbe 1407/2013/EU.
(3) Državne pomoči iz
prvega odstavka tega člena (v nadaljnjem besedilu: pomoči) in pomoči »de
minimis« iz prejšnjega odstavka se po tej uredbi dodeljujejo kot nepovratna
sredstva v obliki dotacij.
(4) Za programe
Interreg pod a), b) in c) iz 1. točke drugega odstavka 1. člena te uredbe je dajalec pomoči organ iz
drugega odstavka 7. člena te uredbe.
Organ upravljanja izda mnenje o skladnosti vloge iz petega odstavka tega člena
s pravili o pomočeh, končno odločitev o skladnosti vloge s pravili o pomočeh,
ki je podlaga za dodelitev sredstev EU v programu Interreg, pa sprejme odbor za
spremljanje. Organ upravljanja o dodeljenih pomočeh poroča ministrstvu,
pristojnemu za spremljanje državnih pomoči, v skladu s predpisi, ki urejajo
državne pomoči.
(5) Kot vloga za pomoč
se šteje prijavnica prijavitelja na javni razpis oziroma prijavnica
prijavitelja v okviru neposredne potrditve operacije. Za datum oddaje vloge za
pomoč se šteje datum oddaje prijavnice na javni razpis oziroma na neposredno
potrditev operacije.
(6) Organ upravljanja
pred dodelitvijo sredstev EU upravičencu, ki je bil izbran na javnem razpisu
oziroma je bila njegova operacija neposredno potrjena in za katerega je organ
upravljanja na podlagi prijavnice ugotovil, da verjetno zapade pod pomoči,
pridobi s strani prijavitelja še potrebne podatke za presojo glede pomoči v
skladu z navodili organa upravljanja.
(7) Organ upravljanja
za programe Interreg pod a), b) in c) iz 1. točke drugega odstavka 1. člena te uredbe ministrstvu, pristojnemu za
spremljanje državnih pomoči, poroča o oceni učinkovitosti dodeljenih državnih
pomoči na podlagi kazalnikov učinkov iz posameznega programa Interreg.
(8) Upravičenec in
organ upravljanja hranita dokumentacijo, ki je bila podlaga za dodelitev
pomoči, deset let od dneva zadnjega izplačila dodeljene pomoči.
18. člen
(nepravilnosti in finančni popravki)
(1) Slovenski vodilni
partner je v skladu s 26. členom Uredbe
2021/1059/EU odgovoren za izvedbo celotne operacije in si mora ves čas trajanja
operacije prizadevati, da v skladu s pogodbo o dodelitvi sredstev EU skrbi za
preprečevanje, odkrivanje, poročanje in odpravljanje nepravilnosti (načelo
vodilnega partnerstva).
(2) Če posamezni
udeleženec, ki je oseba javnega prava, ministrstvo, organ v sestavi ministrstva
ali drug neposredni proračunski uporabnik, ugotovi, da je kateri koli drug
udeleženec nenamensko uporabil dodeljena sredstva EU, da je za namen njihove
pridobitve navajal neresnične podatke ali da je slovenski projektni partner že
pridobil sredstva EU za isti namen, v tistem delu, ki se nanaša na slovenskega
projektnega partnerja, poroča nacionalni kontroli, ki o tem obvesti organ
upravljanja in nacionalni organ. Nacionalni organ o nepravilnostih poroča
organu, pristojnemu za sodelovanje z OLAF.
(3) Nacionalni organ
zagotavlja sredstva proračuna Republike Slovenije za nepravilnosti, ki jih je
povzročil slovenski vodilni partner ali slovenski projektni partner, kadar
organ upravljanja teh sredstev ne pridobi v skladu z načelom vodilnega
partnerstva. Nacionalni organ zagotavlja tudi sredstva za pavšalne in sistemske
finančne popravke, v katerih je Republika Slovenija solidarno odgovorna za
nepravilnosti, in sicer v razmerju, kot ga sporazumno določijo države v
posameznem programu Interreg. Nacionalni organ zagotavlja tudi primanjkljaj
sredstev za tehnično pomoč, ki so bila zmanjšana zaradi nepravilnosti na
operacijah.
(4) Podlaga za vračilo
sredstev so ugotovljene nepravilnosti v poročilih organov, pristojnih za
izvajanje preverjanj, revizijskega organa, računovodskega organa ter drugih
nacionalnih in evropskih nadzornih organov, vključenih v izvajanje programa
Interreg. Finančni popravki se določijo na posameznih primerih ugotovljenih
neupravičenih izdatkov.
(5) V primeru iz
prejšnjega odstavka nacionalni organ poskrbi, da se proti slovenskemu
projektnemu partnerju začnejo postopki za povrnitev izplačanih sredstev v
proračun Republike Slovenije.
IV. IZVAJANJE TEHNIČNE POMOČI
19. člen
(tehnična pomoč)
(1) V okviru tehnične pomoči se sredstva EU porabljajo v
skladu z Uredbo 2021/1059/EU in programskimi navodili za posamezni program
Interreg.
(2) Upravičenci do
tehnične pomoči iz 27. člena Uredbe
2021/1059/EU so organi iz 15. člena te
uredbe.
(3) Upravičenci
pripravijo predlog okvira tehnične pomoči na ravni programa Interreg za njegovo
celotno obdobje izvajanja in ga posredujejo odboru za spremljanje posameznega
programa v potrditev.
(4) Aktivnosti tehnične
pomoči se izvajajo na podlagi dogovorov v okviru posameznega programa Interreg.
(5) Sredstva tehnične
pomoči se povrnejo po pavšalni stopnji. Odstotki prispevka, ki se povrnejo za
tehnično pomoč, so določeni v tretjem odstavku 27. člena
Uredbe 2021/1059/EU in v dokumentih posameznega programa Interreg.
20. člen
(priliv in povračilo sredstev tehnične pomoči v proračun
Republike Slovenije)
(1) Pri programih
Interreg pod a), b) in c) iz 1. točke drugega odstavka 1. člena te uredbe se sodelujoče države s
sporazumom o sodelovanju dogovorijo o višini nacionalnega prispevka za
izvajanje skupnih dejavnosti in določijo postopek, pogostost in način za njihov
priliv in povračilo v proračun Republike Slovenije.
(2) Pri programih
Interreg pod a), b) in c) iz 1. točke
drugega odstavka 1. člena te uredbe
računovodski organ v skladu s sporazumom z organom upravljanja, revizijskim
organom in nacionalnim organom opravi povračilo v proračun Republike Slovenije.
21. člen
(transfer sredstev za tehnično pomoč iz proračuna Republike
Slovenije v tujino)
(1) Pri programu
Interreg pod č) iz 1. točke ter programih Interreg iz 2. in 3. točke drugega
odstavka 1. člena te uredbe se sodelujoče
države v sporazumu o sodelovanju dogovorijo o višini nacionalnega prispevka za
izvajanje skupnih dejavnosti ter določijo postopek, pogostost in način za
transfer v tujino.
(2) Za program pod c)
iz 3. točke drugega odstavka 1. člena te uredbe je transfer za tehnično
pomoč iz proračuna Republike Slovenije organu upravljanja v tujino del
prispevka nacionalnega organa, ki vključuje tudi nacionalno sofinanciranje
operacij in rezervo za nepravilnosti.
V. PREHODNA IN KONČNA DOLOČBA
22. člen
(izvajanje postopkov iz programskega obdobja 2014–2020)
Operacije, ki se izvajajo po Uredbi o izvajanju postopkov pri
porabi sredstev evropskega teritorialnega sodelovanja v Republiki Sloveniji v
programskem obdobju 2014–2020 (Uradni list RS, št. 52/16),
se zaključijo po Uredbi o izvajanju postopkov pri porabi sredstev evropskega
teritorialnega sodelovanja v Republiki Sloveniji v programskem obdobju
2014–2020 (Uradni list RS, št. 52/16).
23. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-253/2023
Ljubljana, dne 22. junija 2023
EVA 2023-1630-0006
Vlada Republike Slovenije
dr. Robert Golob
predsednik