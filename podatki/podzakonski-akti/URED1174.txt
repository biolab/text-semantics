1. člen
Priložnostni kovanci ob 50-letnici Denarnega zavoda Slovenije
se v skladu z zakonom o priložnostnih kovancih in v skladu s 1. členom uredbe o
določitvi dogodkov, ob katerih se v letu 1994 izdajo priložnostni kovanci,
izdajo z glavnimi znamenji, ki so določena s to uredbo.
2. člen
Ob 50-letnici Denarnega zavoda Slovenije se izdajo: 
-       
priložnostni zlatniki z nominalno vrednostjo 5.000 tolarjev, v količini
do največ 4.000 kovancev in v skupni vrednosti 20.000.000 tolarjev; 
-       
priložnostni srebrniki z nominalno vrednostjo 500 tolarjev v količini do
največ 10.000 kovancev in v skupni vrednosti 5,000.000 tolarjev in 
-       
priložnostni kovanci, izdelani iz kovin, iz katerih se izdelujejo
kovanci v obtoku, z nominalno vrednostjo 5 tolarjev, v količini 100.000
kovancev in v skupni vrednosti 500.000 tolarjev. 
V prvi emisiji bo izdelano 2000 zlatnikov, 5000 srebrnikov in
100.000 tečajnih kovancev. 
O kovanju zlatnikov in srebrnikov II. emisije do količin iz
prvega odstavka tega člena sporazumno odločita Banka Slovenije in Ministrstvo
za finance.
3. člen
Priložnostni zlatniki bodo izdelani iz zlata čistine 900/1000
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov. 
Pri vsakem posameznem priložnostnem zlatniku je dovoljen pri
teži odmik od 1% nad težo oziroma 1% pod težo, ki je navedena v prejšnjem
odstavku.
4. člen
Priložnostni srebrniki bodo izdelani iz srebra čistine
925/1000 v posebni tehniki z ravnimi površinami visokega sijaja in matiranimi
reliefnimi površinami priložnostnega motiva. 
Srebrniki bodo imeli težo 15 gramov in premer 32 milimetrov. 
Pri vsakem posameznem srebrniku je dovoljen pri teži odmik do
1% nad težo oziroma 1% pod težo, ki je navedena v prejšnjem odstavku.
5. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebuje 78% bakra,
20% cinka in 2% niklja. 
Kovanci bodo imeli težo 6,4 grama in premer 26 milimetrov. 
Pri vsakem posameznem kovancu je dopusten odmik pri teži do
2% nad ali pod težo iz prejšnjega odstavka, pri premeru pa do 0,1 mm nad
oziroma pod premerom, ki je naveden v prejšnjem odstavku.
6. člen
Videz sprednje strani zlatnikov in tečajnih kovancev iz 3.,
4. in 5. člena te uredbe bo naslednji: 
Na levi strani kovanca je stiliziran lipov list s cvetom.
Motiv lista, ki je upodobljen reliefno, je povzet po eni od medvojnih obveznic
in dopolnjen s cvetom, ki naj simbolizira razcvet slovenske državnosti. 
Na 2/3 kovanca poteka vertikalna linija, ki deli list od
napisa "DENARNI ZAVOD SLOVENIJE", postavljenega vzdolž te ločnice.
Desno od napisa sta ena pod drugo odtisnjeni letnici "1944" in
"1994", ki simbolizirata 50. obletnico ustanovitve Denarnega zavoda
Slovenije kot prve emisijske banke v okupirani.Evropi.
7. člen
Videz zadnje strani vseh treh priložnostnih kovancev bo
naslednji: 
Na levi strani kovanca je s številko izražena nominalna
vrednost posameznega kovanca, pod njo pa v dveh vrstah besedilo "PET TISOČ
TOLARJEV", "PETSTO TOLARJEV" oziroma "PET TOLARJEV".
Črta ločnica, ki poteka na 2/3 površine od zgornjega do spodnjega roba, deli
besedilo od vzdolžnega napisa "REPUBLIKA SLOVENIJA". Ob robu kovanca
je na tej tretjini krožno izpisana letnica izdaje "1994".
8. člen
Priložnostni kovanci, izdani na podlagi te uredbe, so po robu
narezljani.
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/3-8
Ljubljana, dne 21. aprila 1994.
Vlada Republike Slovenije
dr. Janez Drnovšek l. r.
Predsednik