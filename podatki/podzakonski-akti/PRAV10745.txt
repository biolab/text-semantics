I. SPLOŠNE DOLOČBE
1. člen
(namen navodila)
To navodilo ureja delovanje foruma zainteresirane javnosti
Triglavskega narodnega parka (v nadaljnjem besedilu: forum), zlasti njegovo
sklicevanje, vodenje, njegov potek, sprejemanje sklepov, pisanje zapisnikov in
druga vprašanja, pomembna za njegovo delo.
2. člen
(enakopravnost udeležencev)
Fizične in pravne osebe ter pogodbene skupnosti, ki so
zainteresirane za Triglavski narodni park (v nadaljnjem besedilu: narodni park)
in se udeležijo foruma (v nadaljnjem besedilu: udeleženci), so pri izražanju
svojih stališč in izvajanju drugih dejanj na forumu enakopravne.
3. člen
(odgovornost za zakonitost dela)
Za pravilnost dela foruma skrbi predsedstvo foruma (v
nadaljnjem besedilu: predsedstvo).
II. SKLIC FORUMA
4. člen
(čas in način sklica)
(1) Forum skliče svet Javnega zavoda Triglavski narodni park
(v nadaljnjem besedilu: svet zavoda): 
-       
po uradni dolžnosti in 
-       
na podlagi sprejete pobude pravne ali fizične osebe, ki izkaže svoj
interes za doseganje ciljev in namena narodnega parka (v nadaljnjem besedilu:
pobudnik). 
(2) Pobudo, v kateri mora biti izražen interes pobudnika za
doseganje ciljev in namena narodnega parka ter ji morata biti priložena
obrazložitev razlogov za sklic foruma ter predlog dnevnega reda, se posreduje
svetu zavoda s priporočeno poštno pošiljko, po telefaksu, elektronski pošti ali
drugem mediju, ki omogoča prenos dokumentacije in vsebuje dokazilo o dnevu, ko
je pobuda oddana. 
(3) Svet zavoda obravnava prejeto pobudo na svoji prvi
naslednji seji. 
(4) Če svet zavoda pobude za sklic foruma ne sprejme, odloči
o tem z obrazloženim sklepom, ki se objavi na spletni strani Javnega zavoda
Triglavski narodni park (v nadaljnjem besedilu: zavod). 
(5) Zoper sklep iz prejšnjega odstavka ni pritožbe, lahko pa
pobudnik svojo pobudo ponovno posreduje.
5. člen
(sklep o sklicu)
(1) Svet zavoda sprejme sklep o sklicu foruma in v njem
določi zlasti: 
-       
kraj in čas foruma, 
-       
predlog dnevnega reda s poročevalci pri posameznih točkah. 
(2) Predlog dnevnega reda se določi na podlagi predloga, ki
ga pripravi zavod. Če se skliče forum na podlagi sprejete pobude, se pri
določanju dnevnega reda upošteva predlog dnevnega reda iz te pobude.
6. člen
(javno naznanilo o sklicu)
(1) Javno naznanilo o sklicu foruma se objavi v najmanj enem
časopisu, ki pokriva celotno državo in na spletni strani zavoda. 
(2) Javno naznanilo se objavi vsaj sedem dni pred izvedbo
foruma in se hkrati s priporočeno poštno pošiljko, po telefaksu, elektronski
pošti ali drugem mediju, ki omogoča prenos dokumentacije in vsebuje dokazilo o
dnevu oddaje, posreduje ministrstvu, pristojnemu za ohranjanje narave (v
nadaljnjem besedilu: ministrstvo). 
(3) Gradivo k posamezni točki dnevnega reda se objavi z dnem
objave javnega naznanila na spletni strani zavoda.
III. DELO FORUMA
1. Vodenje foruma
7. člen
(predsedstvo foruma)
(1) Forum vodi tričlansko predsedstvo, ki ga sestavljajo: 
-       
predsednik sveta zavoda kot predsedujoči in 
-       
dva člana kot predstavnika zainteresirane javnosti, ki se udeleži
foruma, izvolijo pa ju prisotni udeleženci na samem forumu na predlog predsedujočega.
(2) Pristojnosti predsedstva so: 
-       
predsedovanje forumu in oblikovanje sklepov, 
-       
skrb za pravilnost dela foruma, 
-       
vzdrževanje reda zaradi nemotene komunikacije na forumu, 
-       
opozarjanje na napake oziroma poprava navedb na forumu, 
-       
skrb za spoštovanje določb tega navodila ali dnevnega reda foruma, 
-       
ugotavljanje izida glasovanja na forumu, 
-       
posredovanje sprejetih sklepov foruma svetu zavoda, 
-       
podpisovanje zapisnika, 
-       
druge pristojnosti z namenom tekočega in operativnega dela foruma
oziroma ki izhajajo iz tega navodila. 
(3) Delo predsedstva vodi predsedujoči, ki vodi forum in
zastopa predsedstvo, kadar le-to nastopa kot kolegijsko telo in če to navodilo
ne določa drugače.
2. Sodelovanje z ministrstvom in zavodom
8. člen
(obvezna prisotnost predstavnikov)
Na forumu morata biti navzoča direktor zavoda oziroma njegov
pooblaščenec, ki je uslužbenec zavoda, in predstavnik ministrstva, ki ga s
sklepom imenuje minister, pristojen za ohranjanje narave.
3. Sklepi foruma
9. člen
(sklepi)
(1) Forum s sklepom sprejme stališča, daje pobude in
priporočila glede upravljanja narodnega parka. 
(2) Sklepi iz prejšnjega odstavka se lahko sprejmejo na
podlagi predlogov, ki so vsebovani v gradivu k posamezni točki dnevnega reda
ali pa se oblikujejo na samem forumu.
4. Potek foruma
10. člen
(celovita izvedba foruma)
Forum se mora izvesti v celoti na enem sklicu in obravnave
posameznih točk dnevnega reda ni dovoljeno na samem sklicu prelagati na
poznejši sklic, dovoljene pa so krajše prekinitve zaradi odmora.
11. člen
(pričetek foruma)
(1) Predsedujoči navzoče uvodoma pozove, da se vpišejo na
listo prisotnosti. 
(2) V nadaljevanju predsedujoči predstavi forum in dnevni red
foruma.
12. člen
(obravnava dnevnega reda in razprava)
(1) Prva točka dnevnega reda so volitve dveh članov predsedstva,
druga potrditev dnevnega reda, tretja, razen na prvem forumu, pa obravnava in
potrditev zapisnika prejšnjega foruma ter poročilo o načinu upoštevanja
sprejetih sklepov prejšnjega foruma. 
(2) Na začetku obravnavanja posamezne točke dnevnega reda jo
poročevalec obrazloži. 
(3) Ko je uvodna obrazložitev končana, predsedujoči odpre
razpravo in pozove navzoče, da se prijavijo kot razpravljavci. Ko je
prijavljanje končano, dobijo prijavljeni besedo po vrstnem redu, kot so se
prijavili. 
(4) Razpravljavec sme govoriti le o točki, o kateri teče
razprava, v nasprotnem ga predsedujoči opozori, naj se drži dnevnega reda. Če
se razpravljavec kljub opozorilu še vedno ne drži tekoče točke dnevnega reda,
mu predsedujoči lahko odvzame besedo. 
(5) Čas razpravljanja je za vsakega razpravljavca omejen na
praviloma pet minut. 
(6) Ne glede na določbe prejšnjih odstavkov tega člena lahko
obravnavanje posamezne točke dnevnega reda tudi drugače.
13. člen
(izjema od obveznosti prijave k razpravi)
Predsedujoči lahko razpravlja kadarkoli, ne glede na vrstni
red priglasitve in ne glede na to, ali se je priglasil k razpravi ali ne, ter
ne glede na potek trenutne razprave, če: 
-       
želi opozoriti na napako ali popraviti navedbo, ki po njegovem mnenju ni
točna in je povzročila nesporazum, ki vodi v napačno smer, ali želi podati
osebno pojasnilo oziroma 
-       
želi opozoriti na kršitev tega navodila ali kršitev dnevnega reda.
14. člen
(odgovarjanje na vprašanja po končani razpravi)
(1) Po končani razpravi predsedujoči, predstavnik ministrstva
in direktor zavoda odgovarjajo na vprašanja, ki jih zastavijo razpravljavci
tekom razprave in sicer po vrstnem redu, kot so bila zastavljena. Na
zastavljeno vprašanje in naslovnika, na katerega se nanaša, mora vsak
razpravljavec med razpravo posebej opozoriti. Ne glede na navedenega naslovnika
poda odgovor: 
-       
predsedujoči v zvezi s pobudami, ki so bile na dnevni red uvrščene na
podlagi predloga sveta zavoda, 
-       
predstavnik ministrstva v zvezi s pobudami, ki se nanašajo na delovanje ministrstva
in 
-       
direktor zavoda v zvezi s pobudami, ki se nanašajo na delovanje zavoda. 
(2) Na posamezno vprašanje se lahko odgovarja največ dve
minuti. 
(3) Predsedujoči lahko po lastni presoji ali na predlog
predstavnika ministrstva oziroma direktorja zavoda sklene, da se na posamezno
vprašanje ne bo odgovarjalo ustno na forumu, ampak bo objavljen pisen odgovor
na spletni strani zavoda v osmih dneh po zaključku foruma. V tem primeru mora
ministrstvo posredovati pisni odgovor zavodu v objavo v petih dneh po zaključku
foruma. 
(4) Po koncu razprave dobi na lastno željo besedo
predlagatelj točke dnevnega reda, če to ni svet zavoda, ki odgovori na
vprašanja, ob smiselnem upoštevanju prvega in drugega odstavka tega člena.
Predlagatelj na posamezno vprašanje ni dolžan odgovoriti in tega tudi ni dolžan
posebej obrazložiti. 
(5) Predsedujoči sklene razpravo, ko ugotovi, da ni več
prijavljenih razpravljavcev in ko so podani odgovori na zastavljena vprašanja
oziroma predsedujoči sprejme sklep iz tretjega odstavka tega člena ter ko
zaključi besedo predlagatelj v skladu s prejšnjim odstavkom oziroma če se
predlagatelj ne prijavi k ponovni besedi po koncu razprave.
15. člen
(glasovanje)
(1) Ko sklene razpravo, predsedujoči zaključi obravnavanje
posamezne točke dnevnega reda in oblikuje ustrezen sklep o obravnavani zadevi
glede na bistvena izražena stališča tekom razprave. 
(2) Predsedujoči prebere predlog oblikovanega sklepa in ga da
na glasovanje. 
(3) Glasujejo lahko vsi prisotni udeleženci in člana
predsedstva, in sicer javno, z dvigom rok. Predstavnik ministrstva, direktor
zavoda, predsedujoči in oseba, ki vodi zapisnik (v nadaljnjem besedilu:
zapisnikar), ne glasujejo. 
(4) Glasuje se »za« ali »proti« sprejetju posameznega
predloga sklepa. 
(5) Predsedujoči najprej pozove k dvigu rok za sprejetje
sklepa, nato pa še proti sprejemu sklepa. 
(6) Po izvedenem glasovanju predsedujoči na glas ugotovi
izid. Sklep je sprejet, če zanj glasuje večina glasujočih. 
(7) Če je izid glasovanja neodločen, velja domneva, da je
sklep sprejet. 
(8) Po ugotovitvi izida glasovanja iz prejšnjega odstavka
predsedujoči ta izid objavi. 
(9) Po sprejetju ustreznega sklepa predsedujoči preide na
obravnavo naslednje točke dnevnega reda.
16. člen
(posredovanje sprejetih sklepov svetu zavoda)
Sprejete sklepe foruma mora predsedstvo posredovati svetu
zavoda, da jih uvrsti na dnevni red svoje prve naslednje seje.
5. Ločeno posvetovanje
17. člen
(razlage za izvedbo in v zvezi s tem navodilom)
(1) Če se tekom foruma pojavijo vprašanja, ki jih to navodilo
ne ureja, a so pomembna za delo foruma, oziroma nastane dvom glede razlage
določb tega navodila, pa predsedstvo o tem ne izda takoj ustreznega sklepa,
lahko predsedujoči forum prekine in se predsedstvo umakne k ločenemu
posvetovanju. Čas in razlog prekinitve foruma se zabeležita v zapisniku. 
(2) O vprašanjih iz prejšnjega odstavka predsedstvo z navadno
večino sprejme sklep. 
(3) Predsedujoči po izvedenem ločenem posvetovanju nadaljuje
forum z razglasitvijo sklepa iz prejšnjega odstavka. Ta sklep in čas nadaljevanja
foruma se navedeta v zapisniku.
6. Zaključek foruma
18. člen
(zaključek)
Ko so izčrpane vse točke dnevnega reda, predsedujoči zaključi
forum.
7. Zapisnik
(vodenje zapisnika)
19. člen
(1) O poteku foruma se piše zapisnik. Forum se lahko snema tudi
na magnetogram. 
(2) Zapisnik vsebuje podatke o poteku in delu foruma, dnevni
red, razpravljavce, ki so sodelovali v razpravi, kratek povzetek izraženih
stališč, predlogov in pobud, vprašanja, ki jih razpravljavci zastavijo tekom
razprave, sprejete sklepe in informacije o drugih pomembnih dogajanjih na
forumu. Priloga zapisnika je lista prisotnosti. 
(3) Zapisnikar piše zapisnik tako, da sproti beleži podatke
iz prejšnjega odstavka. Sklepe, ki se sprejmejo na forumu, zapisnikar zapiše
dobesedno po nareku predsedujočega. 
(4) Na zapisnik je na naslednjem forumu mogoče dati pripombe,
ni pa splošne razprave. Zapisnik se na podlagi pripomb udeležencev in sklepa
predsedujočega lahko dopolni oziroma spremeni. 
(5) Direktor zavoda določi zapisnikarja izmed uslužbencev
zavoda. 
(6) Zapisnik podpiše predsedstvo in zapisnikar. 
(7) Zapisnik se brez priloge v desetih dneh po končanem
forumu objavi na spletni strani zavoda. Kolikor zapisnik vsebuje osebne
podatke, jih je pred objavo treba prekriti. 
(8) Kopijo zapisnika se posreduje ministrstvu. 
(9) Zapisnik in gradiva foruma se v dosjeju foruma trajno
hranijo na sedežu zavoda.
8. Obveščanje javnosti
20. člen
(obvestilo o forumu)
Direktor zavoda o forumu pripravi obvestilo za javnost, ki se
posreduje medijem in se objavi na spletni strani zavoda.
IV. KONČNA DOLOČBA
21. člen
(začetek veljavnosti)
To navodilo začne veljati naslednji dan po objavi v Uradnem
listu Republike Slovenije.
Št. 0071-83/2011
Ljubljana, dne 29. septembra 2011
EVA 2011-2511-0059
dr. Roko Žarnić l.r.
Minister
za okolje in prostor