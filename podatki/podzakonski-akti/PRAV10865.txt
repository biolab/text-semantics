I. SPLOŠNA DOLOČBA
1. člen
(vsebina pravilnika)
(1) Ta pravilnik določa pogoje, ki jih
morajo izpolnjevati domače ali tuje pravne osebe iz držav članic Evropske
unije, Evropskega gospodarskega prostora in Švicarske konfederacije (v
nadaljnjem besedilu: tuje pravne osebe) ali samostojni podjetniki posamezniki
za pridobitev ali obnovitev dovoljenja za opravljanje strokovnih nalog varnosti
pri delu (v nadaljnjem besedilu: dovoljenja).
(2) Ta pravilnik določa tudi postopkovne
pogoje za pridobitev, obnovitev ali odvzem dovoljenja, imenovanje komisij in
vodenje vpisnika.
II. VRSTE STROKOVNIH NALOG
2. člen
(strokovne naloge)
(1) Pravna oseba ali samostojni podjetnik
posameznik lahko pridobi dovoljenje za opravljanje vseh ali posameznih
strokovnih nalog:
1.     
obdobne preiskave škodljivosti v delovnem okolju:
a)   
toplotne razmere
b)   
hrup
c)   
osvetlitvene razmere
č)   vibracije
d)   
elektromagnetna polja in sevanja
e)   
umetna optična sevanja
f)    
nevarne kemijske snovi na delovnem mestu
g)   
(črtana)
h)   
(črtana)
2.     
obdobne preglede in preizkuse delovne opreme.
(2) Pravna oseba ali samostojni podjetnik
posameznik lahko pridobi dovoljenje za opravljanje strokovnih nalog iz prvega
odstavka tega člena, če izpolnjuje pogoje po tem pravilniku.
III. POGOJI ZA PRIDOBITEV IN OBNOVITEV DOVOLJENJA
3. člen
(strokovni delavci)
Pravna oseba ali samostojni podjetnik
posameznik lahko opravlja strokovne naloge s tolikšnim številom strokovnih delavcev,
ki izpolnjujejo predpisane pogoje iz tega pravilnika, da bodo strokovne naloge
opravljene skladno z metodologijami, ki jih mora vsebovati vloga iz drugega
odstavka 10. člena tega pravilnika.
4. člen
(tehnična oprema)
(1) Pravna oseba ali samostojni podjetnik
posameznik mora za opravljanje strokovnih nalog imeti v lasti ali dolgoročnem
zakupu tehnično opremo, s katero mora strokovni delavec, ki opravlja strokovne
naloge, znati ravnati.
(2) Dolgoročni zakup tehnične opreme mora
trajati najmanj tako dolgo, kakor traja dovoljenje za opravljanje tiste
strokovne naloge, za katero se ta tehnična oprema uporablja.
(3) Tehnična oprema, potrebna za
opravljanje obdobnih preiskav škodljivosti v delovnem okolju in za opravljanje
obdobnih pregledov in preizkusov delovne opreme, je navedena v prilogi 1, ki je
sestavni del tega pravilnika.
5. člen
(pogoji za opravljanje obdobnih preiskav
škodljivosti v delovnem okolju)
(1) Pravna oseba ali samostojni podjetnik
posameznik, ki opravlja obdobne preiskave škodljivosti v delovnem okolju, mora
imeti v lasti ali dolgoročnem zakupu tehnično opremo iz A točke priloge 1 tega
pravilnika, skladno z vrstami obdobnih preiskav, ki jih opravlja, in
metodologije izvajanja obdobnih preiskav škodljivosti v delovnem okolju.
(2) Tehnična oprema iz prejšnjega odstavka
tega člena mora izpolnjevati zahteve veljavnih tehničnih standardov in
omogočati izvajanje meritev v najmanj takšnih merilnih območjih, ki vsebujejo
vrednosti, določene s predpisi s področja varnosti in zdravja pri delu.
(3) Pravna oseba ali samostojni podjetnik
posameznik, ki opravlja obdobne preiskave nevarnih kemijskih snovi v zraku na
delovnem mestu, mora zagotoviti, da analizo nevarnih kemijskih snovi v zraku na
delovnem mestu izvede organ, ki je akreditiran za metode, ki omogočajo analize
vzorčenih nevarnih kemijskih snovi.
(4) Strokovni
delavci, ki opravljajo strokovne naloge iz prvega odstavka, morajo imeti
najmanj izobrazbo ravni 6/2 po KLASIUS–SRV z naravoslovno-tehničnega področja
in najmanj tri leta delovnih izkušenj na področju varnosti in zdravja pri delu.
Skladno s predpisi o opravljanju strokovnega izpita na področju varnosti in
zdravja pri delu mora imeti strokovni delavec opravljen celotni strokovni izpit
s področja varnosti in zdravja pri delu. Za tuje pravne osebe ali samostojne
podjetnike posameznike, ki v Republiki Sloveniji želijo čezmejno opravljati
storitev na področju varnosti in zdravja pri delu, se upošteva dokazilo o
opravljenem primerljivem izpitu.
6. člen
(pogoji za opravljanje obdobnih pregledov
in preizkusov delovne opreme)
(1) Pravna oseba ali samostojni podjetnik
posameznik, ki opravlja strokovne naloge obdobnih pregledov in preizkusov
delovne opreme, mora imeti v lasti ali dolgoročnem zakupu tehnično opremo iz B
točke priloge 1 tega pravilnika in metodologijo izvajanja obdobnih pregledov in
preizkusov delovne opreme.
(2) Tehnična oprema iz prejšnjega odstavka
tega člena mora ustrezati namenu izvajanja obdobnih pregledov in preizkusov
delovne opreme.
(3) Strokovni delavci, ki opravljajo
strokovne naloge iz prvega odstavka tega člena, morajo imeti izobrazbo ravni
6/1 po KLASIUS–SRV z naravoslovno-tehničnega področja in najmanj pet let
delovnih izkušenj na področju varnosti in zdravja pri delu ali najmanj
izobrazbo ravni 6/2 po KLASIUS–SRV z naravoslovno-tehničnega področja in tri
leta delovnih izkušenj s področja varnosti in zdravja pri delu. Skladno s
predpisi o opravljanju strokovnega izpita na področju varnosti in zdravja pri
delu mora imeti strokovni delavec opravljen celotni strokovni izpit s področja
varnosti in zdravja pri delu. Za tuje pravne osebe ali samostojne podjetnike
posameznike, ki v Republiki Sloveniji želijo čezmejno opravljati storitev na
področju varnosti in zdravja pri delu, se upošteva dokazilo o opravljenem
primerljivem izpitu.
7. člen
(dodatni pogoji za obnovitev dovoljenja)
(1) Za obnovitev dovoljenja mora pravna
oseba ali samostojni podjetnik posameznik za vsakega strokovnega delavca
izkazati njegovo strokovno usposobljenost v skladu s predpisom, ki ureja stalno
strokovno usposabljanje strokovnih delavcev. 
(2) Dokazila strokovnega delavca o njegovem
stalnem strokovnem usposabljanju iz prejšnjega odstavka morajo izkazovati
pridobljenih 100 kreditnih točk na podlagi predpisa iz prejšnjega odstavka,
kadar je strokovni delavec pri pravni osebi ali samostojnem podjetniku
posamezniku neprekinjeno zaposlen najmanj sedem let. Od teh 100 kreditnih točk
mora biti najmanj 30% točk pridobljenih na usposabljanjih s področij tistih
strokovnih nalog, ki jih izvaja in za katere je pravna oseba ali samostojni
podjetnik posameznik pridobila dovoljenja.
(3) Strokovni delavec, ki je pri pravni
osebi ali samostojnem podjetniku posamezniku zaposlen manj kakor sedem let,
mora izkazovati proporcionalno število pridobljenih kreditnih točk glede na
dopolnjena leta zaposlitve.
(4) Strokovni delavec, ki je pri pravni
osebi ali samostojnem podjetniku posamezniku zaposlen najmanj od dneva
uveljavitve predpisa iz prvega odstavka tega člena, mora izkazovati
proporcionalno število pridobljenih kreditnih točk glede na dopolnjena leta
zaposlitve.
8. člen
(pogoji za ponovno pridobitev dovoljenja)
Pravna oseba ali samostojni podjetnik
posameznik, ki v roku sedmih let od pridobitve dovoljenja ne vloži vloge za
obnovitev dovoljenja, mora za ponovno pridobitev dovoljenja izpolnjevati tudi
pogoje iz prejšnjega člena tega pravilnika.
9. člen
(upoštevanje primerljivih dovoljenj tujih
pravnih oseb)
(1) Tuje pravne osebe ali samostojni
podjetniki posamezniki lahko v Republiki Sloveniji čezmejno opravljajo storitve
varnosti pri delu na podlagi dovoljenja po tem pravilniku.
(2) Za čezmejno opravljanje storitev
varnosti pri delu se upošteva tudi primerljivo dovoljenje, izdano v državi
članici Evropske unije, Evropskega gospodarskega prostora in Švicarske
konfederacije.
(3) Vloga za upoštevanje primerljivega
dovoljenja mora vsebovati:
-       
dovoljenje tuje pravne osebe,
-       
navedbo strokovnih nalog iz 2. člena tega pravilnika, za katere se
upošteva primerljivo dovoljenje.
(4) Primerljivost dovoljenja tuje pravne
osebe se ugotavlja skladno s predpisi o storitvah na notranjem trgu.
(5) Minister, pristojen za delo, odloči o
primerljivosti dovoljenja na podlagi mnenja tričlanske komisije.
IV. POSTOPEK ZA PRIDOBITEV, OBNOVITEV IN ODVZEM DOVOLJENJA
10. člen
(postopek za pridobitev in obnovitev
dovoljenja)
(1) Pravna oseba ali samostojni podjetnik
posameznik, ki želi pridobiti ali obnoviti dovoljenje po tem pravilniku,
zaprosi pri ministrstvu, pristojnem za delo, za izdajo dovoljenja.
(2) Vloga za pridobitev dovoljenja mora
vsebovati:
-       
navedbo strokovnih nalog iz 2. člena tega pravilnika, za katere želi
pridobiti dovoljenje,
-       
dokazila o lastništvu ali dolgoročnem zakupu tehnične opreme, zapise o
tehnični opremi iz 15. člena tega pravilnika, certifikate o kalibraciji in
dokazila o vzdrževanju elektronske tehnične opreme ter dokazila o vzdrževanju
mehanske tehnične opreme, ki jo ima v lasti,
-       
pogodbe o zaposlitvi strokovnih delavcev, dokazila o pridobljeni
izobrazbi, delovnih izkušnjah ter opravljenem strokovnem izpitu,
-       
dokumentirane metodologije pregledovanja in preizkušanja delovne opreme
oziroma preiskovanja delovnega okolja, ki izpolnjujejo zahteve določene s
harmoniziranimi standardi in stroke s področja varnosti in zdravja pri delu.
(3) Vloga za obnovitev ali ponovno
pridobitev dovoljenja mora poleg vsebine iz prejšnjega odstavka vsebovati tudi
dokazila o stalnem strokovnem izpopolnjevanju in usposabljanju strokovnih
delavcev.
(4) Tuje pravne osebe ali samostojni
podjetniki posamezniki predložijo neoverjeni prevod vloge v slovenski jezik.
11. člen
(komisija)
(1) Minister, pristojen za delo, odloči o
izdaji, obnovitvi ali odvzemu dovoljenja na podlagi ogleda in mnenja tričlanske
komisije.
(2) Minister, pristojen za delo, določi
seznam članov komisije izmed javnih uslužbencev ministrstva, pristojnega za
delo, in Inšpektorata RS za delo.
(3) Komisija za obravnavo posameznih vlog
za izdajo ali obnovitev dovoljenja ter za odvzem dovoljenja se sestavi s
seznama članov iz prejšnjega odstavka.
(4) Komisija za izdajo, obnovitev ali za
odvzem dovoljenja sestavi zapisnik, ki mora vsebovati vse podatke in ugotovitve
za izdajo, obnovitev ali odvzem dovoljenja.
12. člen
(ogled)
Ogled vsebuje pregled dokumentacije za
izdajo, obnovitev in odvzem dovoljenja ter ogled tehnične opreme, kadar je to
potrebno za ugotovitev izpolnjevanja vseh pogojev za opravljanje strokovnih nalog.
13. člen
(rok za obnovitev dovoljenja)
Minister, pristojen za delo, izda
dovoljenje za sedem let. Če želi pravna oseba ali samostojni podjetnik obnoviti
dovoljenje, mora zanj zaprositi najmanj tri mesece pred pretekom dovoljenja.
V. OBVEZNOSTI PO PRIDOBITVI DOVOLJENJA
14. člen
(ravnanje s tehnično opremo)
(1) Tehnična oprema iz tretjega odstavka 4.
člena tega pravilnika mora biti v času, ko ni v uporabi, shranjena na vnaprej
določenih mestih, ki so zavarovana pred škodljivimi vplivi toplote, prahu, vlage,
par, dima, vibracij ali elektromagnetnih polj in sevanj.
(2) Mehanska tehnična oprema iz tretjega
odstavka 4. člena tega pravilnika mora biti redno vzdrževana. Elektronska
tehnična oprema mora biti poleg tega tudi kalibrirana. Dokazila o
kalibracijskih in vzdrževalnih delih mora hraniti lastnik opreme.
(3) Vsak del opreme ali naprave, ki je bila
izpostavljena škodljivim vplivom ali se je z njo napačno ravnalo ali ki daje
dvomljive merilne rezultate ali za katero se je pri kalibraciji ali vzdrževanju
izkazalo, da ni ustrezna, je treba takoj prenehati uporabljati.
15. člen
(zapisi)
(1) Za tehnično opremo iz tretjega odstavka
4. člena tega pravilnika mora pravna oseba ali samostojni podjetnik posameznik
voditi zapise, ki morajo vsebovati naslednje podatke:
-       
številka in datum zapisa,
-       
naziv tehnične opreme, identifikacija tipa in serijska številka,
-       
ime proizvajalca,
-       
datum prevzema in datum začetka uporabe tehnične opreme, 
-       
tehnično stanje ob prevzemu (nova, rabljena, obnovljena in podobno),
-       
številka in datum izdaje certifikata o opravljenih kalibracijskih
postopkih za elektronsko tehnično opremo,
-       
roki kalibracij,
-       
datumi in opisi opravljenih vzdrževalnih delih za elektronsko tehnično
opremo,
-       
datumi in opisi opravljenih vzdrževalnih delih za mehansko tehnično
opremo,
-       
trenutna lokacija opreme.
(2) Priloge k zapisu iz prejšnjega odstavka
so:
-       
certifikati o opravljenih kalibracijskih postopkih za elektronsko
tehnično opremo ali izjave o skladnosti za novo elektronsko tehnično opremo,
-       
dokazila o opravljenih vzdrževalnih delih za elektronsko tehnično
opremo,
-       
dokazila o opravljenih vzdrževalnih delih za mehansko tehnično opremo,
-       
opisi okvar, nepravilnega delovanja, sprememb ali popravil.
VI. VODENJE VPISNIKA
16. člen
(vsebina vpisnika)
Ministrstvo, pristojno za delo, vodi o
dovoljenjih vpisnik, ki vsebuje:
-       
številko vpisa,
-       
ime, naslov in matično številko pravne osebe ali samostojnega
podjetnika,
-       
številko in datum odločbe o pridobitvi, obnovitvi ali odvzemu
dovoljenja,
-       
obseg strokovnih nalog,
-       
datum vpisa dovoljenja v vpisnik,
-       
seznam strokovnih delavcev.

Priloga
1: Tehnična oprema

Pravilnik o dovoljenjih za opravljanje
strokovnih nalog na področju varnosti pri delu (Uradni list RS, št. 109/11) vsebuje naslednje prehodne in
končne določbe:
»VII. PREHODNE IN KONČNE DOLOČBE
17. člen
(roki za
obnovitev dovoljenja)
Dovoljenja iz 1. oziroma 2. točke prvega
odstavka 2. člena, pridobljena po Pravilniku o pogojih za pridobitev dovoljenja
za delo za opravljanje strokovnih nalog varnosti pri delu (Uradni list RS, št.
42/03 in 35/11), se obnavljajo skladno z določbami tega pravilnika na naslednji
način:
-       
pravne osebe in samostojni podjetniki posamezniki, ki so dovoljenja
pridobili do 31. decembra 2005, morajo vlogo za obnovo dovoljenja vložiti do
30. septembra 2012;
-       
pravne osebe in samostojni podjetniki posamezniki, ki so dovoljenja
pridobili po 1. januarju 2006, morajo vlogo za obnovo dovoljenja vložiti tri
mesece pred potekom sedmih let od izdaje odločbe.
18. člen
(prenehanje
veljavnosti dovoljenja za opravljanje posameznih strokovnih nalog)
Z dnem, ko začne veljati ta pravilnik,
prenehajo veljati dovoljenja za opravljanje strokovnih nalog izdelovanja
strokovnih podlag za izjavo o varnosti ter pripravljanja in izvajanja
usposabljanja delavcev za varno delo, izdana na podlagi Pravilnika o pogojih za
pridobitev dovoljenja za delo za opravljanje strokovnih nalog varnosti pri delu
(Uradni list RS, št. 42/03 in 35/11).
19. člen
(prenehanje
veljavnosti)
Z dnem, ko začne veljati ta pravilnik,
preneha veljati Pravilnik o pogojih za pridobitev dovoljenja za delo za
opravljanje strokovnih nalog varnosti pri delu (Uradni list RS, št. 42/03 in 35/11).
20. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o dovoljenjih za opravljanje strokovnih nalog na področju varnosti pri delu (Uradni
list RS, št. 36/14) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.