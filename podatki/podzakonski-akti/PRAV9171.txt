I. SPLOŠNE DOLOČBE
1. člen
(vsebina)
Ta pravilnik določa:
-       
pogoje, ki jih mora izpolnjevati organizacija, ki izvaja usposabljanje
in preverjanje usposobljenosti za jamske vodnike za vodenje po odprtih jamah,
ki so urejene za turistični obisk (v nadaljnjem besedilu: organizacija),
-       
obveznosti organizacije v zvezi z izvajanjem usposabljanja za jamske
vodnike za vodenje po odprtih jamah, ki so urejene za turistični obisk (v
nadaljnjem besedilu: jamski vodnik),
-       
potek preverjanja usposobljenosti za jamske vodnike in 
-       
vsebino in obliko potrdila o opravljenem izpitu za jamskega vodnika (v
nadaljnjem besedilu: potrdilo o opravljenem izpitu).
2. člen
(namen)
Usposabljanje in preverjanje usposobljenosti za jamske vodnike
se izvaja v obsegu in na način, ki zagotavlja, da so fizične osebe usposobljene
in imajo ustrezna znanja o jamah in krasu, veščine prenašanja znanja
obiskovalcem ter veščine vodenja po jamah na način, da je vpliv obiskovanja na
jamsko okolje, jamski inventar in jamski živi svet čim manjši ter, da je zagotovljena
varnost obiskovalcev.
II. ORGANIZACIJA
3. člen
(organizacija)
(1) Organizacija, ki želi izvajati usposabljanje in
preverjanje usposobljenosti za jamske vodnike, mora izpolnjevati naslednje
pogoje:
1.     
zagotavljati mora predavatelje, ki imajo za posamezne vsebine programa
usposabljanja in preverjanja usposobljenosti za jamske vodnike (v nadaljnjem
besedilu: program) izkazane ustrezne reference, in sicer najmanj pet objav
strokovnih razprav ali najmanj deset let izkušenj s področja dela,
2.     
razpolagati mora z ustreznim prostorom, opremljenim z avdiovizualnimi
pripomočki (npr. računalnik in projektor),
3.     
razpolagati mora z atestirano in varno jamarsko opremo za izvajanje
praktičnega dela usposabljanja.
(2) Organizacija izkazuje izpolnjevanje pogojev iz prejšnjega
odstavka:
-       
z dokazilom ali izjavo o zagotovitvi predavateljev,
-       
s fotokopijo objav strokovnih razprav s področja vsebin v skladu s
programom,
-       
z izjavo o razpolaganju z ustreznim prostorom, opremljenim z
avdiovizualnimi pripomočki in
-       
z izjavo o razpolaganju z atestirano in varno jamarsko opremo za
izvajanje praktičnega dela usposabljanja.
III. USPOSABLJANJE ZA JAMSKE VODNIKE
4. člen
(obseg usposabljanja za jamske vodnike)
(1) Usposabljanje za jamske vodnike poteka na podlagi programa,
ki zajema zlasti vsebine s področij:
-       
varstva jam,
-       
speleologije in speleobiologije s poudarkom na krasoslovju,
-       
zgodovine in organiziranosti jamarstva,
-       
poznavanja jam v Sloveniji in v svetu,
-       
didaktike, pedagogike in psihologije ter
-       
vsebin za pridobitev znanja in veščin za zagotovitev jamam neškodljivega
obiskovanja, varnosti obiskovalcev ter ustreznega ukrepanja v primeru nesreče.
(2) Usposabljanje za jamske vodnike se deli na teoretični in
praktični del.
IV. PREVERJANJE USPOSOBLJENOSTI ZA JAMSKE VODNIKE
5. člen
(vsebina preverjanja usposobljenosti za jamske vodnike)
S preverjanjem usposobljenosti za jamske vodnike se pri kandidatu
preverja znanje iz vsebin, določenih v programu.
6. člen
(izpit)
(1) Usposobljenost za jamske vodnike se preveri z izpitom.
(2) Organizacija določi kraj in datum izpita do konca meseca januarja
za tekoče leto ter objavi podatke glede zahtevanega gradiva za izpit, primerov
izpitnih vprašanj za posamezna področja iz prvega odstavka 4. člena tega
pravilnika, priporočene literature in cene izpita.
(3) Podatke glede izpita iz prejšnjega odstavka objavi organizacija
na svojih spletnih straneh ter o tem obvesti kandidate.
7. člen
(prijava k izpitu)
(1) Kandidat, ki želi opraviti izpit, se prijavi k izpitu pri
organizaciji, pri kateri se je usposabljal. Prijava mora vsebovati naslednje
podatke o kandidatu:
1.     
osebno ime,
2.     
datum in kraj rojstva,
3.     
naslov stalnega ali začasnega prebivališča,
4.     
državljanstvo.
(2) S podatki iz prejšnjega odstavka se ravna v skladu z zakonom,
ki ureja varstvo osebnih podatkov.
(3) Kandidat lahko vloži prijavo k izpitu pri organizaciji za
preverjanje usposobljenosti za jamske vodnike najkasneje 28 dni pred razpisanim
rokom za opravljanje izpita.
(4) Organizacija pisno pozove k izpitu vse prijavljene
kandidate najkasneje 14 dni pred razpisanim rokom za opravljanje izpita. Vabilo
mora vsebovati datum, kraj in uro izpita ter poziv kandidatom, da pred
pristopom k izpitu plačajo stroške za usposabljanje in izpit, z navedbo zneska
in številko računa.
(5) K izpitu lahko pristopi kandidat, ki je polnoleten in za katerega
so poravnani stroški usposabljanja in izpita.
8. člen
(izpitna komisija)
(1) Izpitno komisijo sestavljajo trije člani.
(2) Dva člana izpitne komisije sta predstavnika organizacije,
ki izpolnjujeta pogoje za predavatelja iz prvega odstavka 3. člena tega
pravilnika.
(3) Enega člana izpitne komisije, ki se poklicno ukvarja z
varstvom podzemnih jam, imenuje ministrstvo, pristojno za varstvo podzemnih
jam.
(4) Člani izpitne komisije določijo predsednika izpitne
komisije, ki skrbi za pravilnost poteka izpita in uporabo enotnih meril pri
ocenjevanju.
9. člen
(potek izpita)
(1) Izpit je sestavljen iz teoretičnega dela, kjer se pisno preverja
znanje iz vsebinskih sklopov programa, in praktičnega dela, ki poteka tudi v
jami.
(2) K praktičnemu delu izpita lahko pristopi kandidat, ki je uspešno
opravil teoretični del izpita.
(3) Znanje kandidata na teoretičnem in praktičnem delu izpita
se oceni z oceno "uspešno" ali "neuspešno".
(4) V primeru, da se kateri od članov izpitne komisije s posamezno
oceno ne strinja, o oceni glasujejo vsi člani izpitne komisije in odločijo z
večino glasov.
(5) Izpit opravi kandidat, ki prejme oceno
"uspešno" pri preverjanju znanja iz teoretičnega in praktičnega dela
izpita.
(6) Izid izpita razglasi predsednik izpitne komisije ob
navzočnosti članov izpitne komisije in kandidata takoj po zaključku izpita.
Kandidata, ki je ocenjen z oceno »neuspešno«, seznani z razlogi, zaradi katerih
ni opravil izpita.
(7) Kandidat, ki ni opravil izpita, se lahko ponovno prijavi na
naslednji izpitni rok, da opravi celotni izpit ali samo praktični del izpita,
če je uspešno opravil teoretični del izpita.
10. člen
(zapisnik)
(1) Zapisnikar, ki ga zagotovi organizacija, vodi zapisnik o
poteku izpita in po potrebi opravlja druge administrativnotehnične naloge za
izpitno komisijo.
(2) V zapisnik, ki se vodi v dvojniku, se vpišejo:
-       
sestava izpitne komisije,
-       
datum in kraj opravljanja izpita,
-       
ocena znanja za posameznega kandidata ter
-       
morebitne pripombe članov izpitne komisije.
(3) Oba izvoda zapisnika podpišejo predsednik in člana izpitne
komisije.
(4) Priloga zapisnika so izpitna vprašanja ter ocene
posameznih odgovorov in skupna ocena kandidata.
(5) Organizacija posreduje kopijo potrdila o opravljenem izpitu
ter podatke o kandidatu, ministrstvu, pristojnemu za varstvo podzemnih jam, v
roku 7 dni od opravljenega izpita.
11. člen
(potrdilo o opravljenem izpitu)
(1) Osebi, ki je uspešno opravila preverjanje usposobljenosti
za jamske vodnike, izda organizacija najkasneje 14 dni po opravljenem izpitu
potrdilo o opravljenem izpitu.
(2) Vsebina potrdila iz prejšnjega člena je določena v Prilogi,
ki je sestavni del tega pravilnika.
12. člen
(stroški)
(1) Stroške usposabljanja in preizkusa znanja za preverjanje usposobljenosti
za jamske vodnike krijejo kandidati.
(2) Višino stroškov iz prejšnjega odstavka določi
organizacija v soglasju z ministrstvom, pristojnim za varstvo podzemnih jam.
V. KONČNA DOLOČBA
13. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0071-122/2008
Ljubljana, dne 25. julija 2008
EVA 2008-2511-0135
Janez Podobnik l.r.
Minister
za okolje in prostor

Priloga:
Potrdilo opravljenem izpitu za jamskega vodnika za vodenje po odprtih jamah, ki
so urejene za turistični obisk