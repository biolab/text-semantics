1. UVOD
V Resoluciji o splošnem dolgoročnem programu razvoja in
opremljanja Slovenske vojske do leta 2025 so upoštevane zlasti spremembe
varnostnega okolja, ugotovitve Strateškega pregleda obrambnega resorja 2009 ter
usmeritve iz Resolucije o strategiji nacionalne varnosti Republike Slovenije.
Poleg tega so upoštevani ustrezni strateški in planski dokumenti Nata ter EU.
Resolucija o splošnem dolgoročnem programu razvoja in
opremljanja Slovenske vojske do leta 2025 je najvišji razvojno-usmerjevalni
dokument, namenjen Slovenski vojski, in hkrati dolgoročni planski dokument, ki
zagotavlja podlago in okvir za dolgoročni razvoj in opremljanje Slovenske
vojske, da bo sposobna zagotavljati zmogljivosti, ki jih Republika Slovenija
potrebuje za uresničevanje nacionalnih interesov na obrambnem področju. Za
zagotavljanje učinkovitega razvoja Slovenske vojske je v dokumentu opredeljeno
tudi zagotavljanje pogojev za ustrezen razvoj in delovanje Slovenske vojske.
Republika Slovenija bo v dolgoročnem planskem obdobju do leta
2025 pri razvoju obrambnega sistema v še večji meri sledila načelom
učinkovitosti in racionalnosti pri uporabi virov ter upoštevala njihovo
omejenost. Tudi v takšnih okoliščinah bo Slovenska vojska nadaljevala s
transformacijo, s čimer se bo učinkovito prilagajala spremembam v varnostnem
okolju, zagotavljala ustrezno stopnjo nacionalne varnosti ter verodostojno
prispevala k mednarodnemu miru, varnosti in stabilnosti.
2. SPREMEMBE V MEDNARODNEM VARNOSTNEM OKOLJU
Sodobno mednarodno okolje je kompleksno in podvrženo
nepredvidljivim spremembam, kar se odraža tudi v varnostnih grožnjah in
tveganjih. Mir, varnost, stabilnost in razvoj postajajo vedno bolj povezani in
zahtevajo povečano medsebojno sodelovanje in usklajevanje tako držav,
mednarodnih organizacij kot tudi drugih nedržavnih akterjev na različnih
področjih.
Na mednarodno varnostno okolje bodo v prihodnje vplivali
predvsem podnebne spremembe, neugodna globalna demografska, finančna,
gospodarska in socialna gibanja, omejenost naravnih in drugih strateških virov,
nenadzorovano trgovanje z občutljivi materiali in storitvami, poglabljanje
razlik med bogatim in revnim delom sveta, obstoj kriznih žarišč, pojav po
obliki in naravi novih konfliktov ter različnih učinkov globalizacije. Stalen
vir ogrožanja so tudi naravne in druge nesreče, katerih intenzivnost in
pogostost se zaradi podnebnih sprememb in prekomernega obremenjevanja okolja
povečujeta.
V evroatlantskem prostoru se je močno zmanjšala verjetnost
izbruha oboroženih meddržavnih spopadov. Vojaške grožnje se bodo pojavljale
predvsem v obliki lokalnih in regionalnih nestabilnosti, ki lahko hitro
prerastejo svoj okvir. Sodobne grožnje prevzemajo vse bolj hibridno obliko,
njihov značaj pa zaradi močnih globalizacijskih vplivov postaja večplasten in
mednaroden, takšni pa so tudi njihovi učinki. Bojišče prihodnosti bo poleg
kopnega, morja in zraka obsegalo tudi kibernetski prostor in vesolje.
V mednarodnem varnostnem okolju bodo v prihodnje poleg držav
vir ogrožanja tudi nedržavni ali nadnacionalni akterji. Pomembna nova oblika
ogrožanja varnosti bodo hibridne grožnje, ki poleg konvencionalnih oblik
vključujejo tudi uporabo terorističnih, kriminalnih in neregularnih oblik
delovanja, zlorabe informacijske tehnologije ter različnih gospodarskih in
ostalih dejavnosti.
V močno soodvisnem sodobnem mednarodnem varnostnem okolju si
nobena država svoje varnosti ne more več zagotavljati povsem samostojno. Zato
je zlasti za evroatlantski prostor, v katerem sta ključna dejavnika ohranjanja
in zagotavljanja mednarodnega miru in varnosti EU in Nato, značilno politično,
gospodarsko, varnostno, kulturno, znanstveno-tehnološko in drugo povezovanje
držav, kar zagotavlja temu območju večjo varnost in stabilnost.
S članstvom v EU in Natu je Republika Slovenija vključena v
proces oblikovanja, usmerjanja in izvajanja varnostne in obrambne politike obeh
organizacij ter izpolnjevanja zavez, ki jih je sprejela s članstvom.
Zaradi navedenih sprememb mednarodnega varnostnega okolja
bosta oblikovanje sodobnih oboroženih sil in razvoj vojaških zmogljivosti
temeljila na prožnosti, sposobnosti združenega ter skupnega delovanja v
celotnem spektru možnih operacij v vseh klimatskih in geografskih pogojih.
Integracija vojaških sil in zmogljivosti bo temeljila na zagotavljanju
kompatibilnosti tehnologij in interoperabilnosti konceptov delovanja,
enoznačnem in skupnem razumevanju doktrin ter principov delovanja. Bistven
element, ki bo zagotavljal vojaški uspeh v operacijah, bo usposobljenost
vojaških sil v celotnem spektru delovanja ter sposobnost hitrega prilagajanja
nastalim razmeram. Spremembe v mednarodnem varnostnem okolju bodo zahtevale
sposobnost za delovanje v pogojih visoke bojne intenzivnosti, zagotavljanje
podpore humanitarnim prizadevanjem, podpore stabilizacije in rekonstrukcije,
kot tudi druge oblike delovanja. Vse različne oblike delovanja se bo lahko
izvajalo sočasno na zelo majhnem območju.
3. VIZIJA RAZVOJA SLOVENSKE VOJSKE
3.1 Namen, poslanstvo in glavne naloge Slovenske vojske
Namen Slovenske vojske je z vojaškimi zmogljivostmi
prispevati k uresničevanju interesov in nacionalnovarnostnih ciljev Republike
Slovenije.
Iz namena so izpeljana naslednja poslanstva Slovenske vojske:
1.     
zagotavljanje obrambne sposobnosti in izvajanje vojaške obrambe
Republike Slovenije,
2.     
vojaško prispevanje k mednarodnemu miru, varnosti in stabilnosti,
3.     
sodelovanje v sistemu varstva pred naravnimi in drugimi nesrečami,
4.     
podpora drugim državnim organom in organizacijam pri zagotavljanju
varnosti.
Iz poslanstev Slovenske vojske izhajajo njene glavne naloge:
Glavne naloge, ki izhajajo iz poslanstva, navedenega pod 1.
točko prejšnjega odstavka:
-       
vzpostavitev planiranih zmogljivosti Slovenske vojske in vzdrževanje
ustrezne stopnje njihove pripravljenosti,
-       
izvajanje nacionalne vojaške obrambe,
-       
izpolnjevanje mednarodnih zavez na podlagi 5. člena Severnoatlantske
pogodbe.
Glavne naloge, ki izhajajo iz poslanstva, navedenega pod 2.
točko drugega odstavka tega oddelka:
-       
krepitev sodelovanja in zaupanja med Slovensko vojsko ter vojskami
zavezniških in prijateljskih držav,
-       
uresničevanje interesov in nacionalnovarnostnih ciljev Republike
Slovenije s sodelovanjem v mednarodnih operacijah in misijah.
Glavne naloge, ki izhajajo iz poslanstva, navedenega pod 3.
točko drugega odstavka tega oddelka:
-       
zagotavljanje dvonamenskih zmogljivosti ter sodelovanje pri nalogah
zaščite, reševanja in pomoči ob naravnih in drugih nesrečah skladno z načrti,
opremljenostjo in usposobljenostjo Slovenske vojske.
Glavne naloge, ki izhajajo iz poslanstva, navedenega pod 4.
točko drugega odstavka tega oddelka:
-       
podpora drugim državnim organom in organizacijam skladno z načrti,
opremljenostjo in usposobljenostjo Slovenske vojske,
-       
evakuacija državljanov Republike Slovenije iz tujine v kriznih razmerah.
3.2 Razvoj Slovenske vojske do leta 2025
Razvoj Slovenske vojske bo usmerjen k načrtnemu doseganju
ustrezne stopnje pripravljenosti in uporabnosti vojaških zmogljivosti za
izpolnjevanje njenih poslanstev in nalog.
Sposobnost uspešnega in učinkovitega odzivanja Slovenske
vojske na vojaške grožnje in njenega sodelovanja pri odzivanju na nekatere
nevojaške grožnje bo v veliki meri odvisna od zagotovitve pogojev in
sposobnosti za pravočasno transformacijo z vidika obsega in strukture,
organiziranosti ter opremljenosti in usposobljenosti Slovenske vojske.
Pri razvoju Slovenske vojske bosta upoštevana tudi koncept
celostnega pristopa pri soočanju z vojaškimi in drugimi varnostnimi izzivi ter
usmerjenost v zagotavljanje vojaške povezljivosti v okviru kolektivne obrambe
Nata ter skupne varnostne in obrambne politike EU.
Slovenska vojska bo tudi v prihodnosti sposobna skupnega
delovanja v večnacionalnem vojaškem okviru, tako v konvencionalnih oblikah
delovanja kot tudi proti hibridnim grožnjam. Uporaba ključnih vojaških
zmogljivosti Slovenske vojske bo predvsem usmerjena v odzivne sile Nata ali EU
ter za sodelovanje v mednarodnih operacijah in misijah.
Izvajanje nalog v zahtevnih geografskih in podnebnih pogojih,
drugih kulturnih okoljih, v oddaljenih območjih delovanja ter v operacijah
višje intenzivnosti bo zahtevalo zmogljivosti, ki zagotavljajo premestljivost
in vzdržljivost sil za delovanje, učinkovito bojno podporo ter zaščito sil.
Sodobna vojaška oprema in oborožitev Slovenske vojske bo zagotavljala ustrezno
stopnjo povezljivosti z zavezniškimi državami.
Obseg in struktura Slovenske vojske se bosta prilagodila
njenemu poslanstvu in nalogam ter potrebam po dodatnih ali drugačnih
zmogljivostih za uresničevanje nalog v nacionalnem, zavezniškem in širšem
mednarodnem okolju.
V določenih pogojih se lahko obseg in struktura Slovenske
vojske bistveno spremenita skladno s konceptom vojaške strateške rezerve, ki v
primeru izrednega poslabšanja varnostnega okolja Republike Slovenije omogoča
povečanje obsega obrambnih sil v daljšem časovnem obdobju predvidoma za do
25.000 dodatnih pripadnikov, v skrajnem primeru tudi na podlagi ponovne uvedbe
vseh sestavin vojaške dolžnosti. Koncept vojaške strateške rezerve izhaja iz
analize lastnih in tujih izkušenj pri obrambi nacionalnega teritorija ter
vključuje kadrovske, materialne, infrastrukturne in druge evidence ter ustrezne
pripravljalne in izvedbene načrte. Oblikovanje in urjenje struktur vojaške
strateške rezerve bodo v primeru aktiviranja usmerjala namensko oblikovana
jedra, popolnjena s poklicnimi pripadniki Slovenske vojske z ustreznimi znanji
in izkušnjami. V dveh letih po uveljavitvi te resolucije bo izdelana doktrina
oblikovanja in delovanja vojaške strateške rezerve.
Pri izgradnji zmogljivosti Slovenske vojske bo večja
pozornost namenjena racionalni in bolj učinkoviti izrabi vedno bolj omejenih
virov, določanju razvojnih prioritet ter selektivni specializaciji.
Vojaške zmogljivosti se bodo razvijale skladno z načeli
obrambnega planiranja v Natu in EU, upoštevale se bodo pridobljene nacionalne
in druge izkušnje iz operacij ter načela v učinke usmerjenega pristopa k
operacijam.
Slovenska vojska bo v primernem obsegu zagotavljala
dvonamenskost zmogljivosti za potrebe sodelovanja v sistemu varstva pred
naravnimi in drugimi nesrečami ter podporo drugim državnim organom in
organizacijam pri zagotavljanju varnosti.
Nadaljnji razvoj vojaškega izobraževanja in usposabljanja,
temeljnih vojaških ved ter vojaškostrokovnih in specialističnih znanj, veščin
in izkušenj bo organiziran v sodelovanju z javnim izobraževalnim in raziskovalnim
sistemom. V Slovenski vojski bodo z namenom ohranjanja in razvoja
vojaškostrokovnih in specialističnih znanj povezani operativna praksa in
razvojno-raziskovalne ter izobraževalne dejavnosti. Vojaško izobraževanje in
usposabljanje ter operativna praksa Slovenske vojske bosta ohranjala tesno
sodelovanje s primerljivimi zmogljivostmi zaveznikov.
V sistemu vojaškega izobraževanja in usposabljanja bo
ustrezna pozornost namenjena nadgradnji usposabljanja vojakov na prostovoljnem
služenju vojaškega roka ter v prostovoljni pogodbeni rezervi. Skladno s pravico
in pričakovanji državljank in državljanov Republike Slovenije, da se lahko na
podlagi prostovoljnosti vedno usposabljajo za obrambo države, bo tudi v
prihodnje v zadostnem obsegu zagotovljena možnost za prostovoljno služenje
vojaškega roka in druge prostovoljne oblike vojaškega usposabljanja. Dodatno
pridobivanje znanj in izkušenj, izključno na podlagi prostovoljnosti in v
okviru možnosti, bo mogoče tudi prek vključevanja v aktivnosti častniške, veteranskih
in drugih nevladnih organizacij, ki so posebnega pomena za obrambo. Pri razvoju
sistema vojaškega izobraževanja in usposabljanja bo upoštevana tudi možnost
ponovne uvedbe vseh sestavin splošne vojaške dolžnosti in oblikovanja vojaške
strateške rezerve.
Uspešnost transformacije Slovenske vojske bo pogojena tudi z
dvigom organizacijske kulture, krepitvijo vojaških vrednot in profesionalne
vojaške etike, zagotavljanjem načrtnega kariernega razvoja in transparentnih
kariernih poti ter z dejanskim uveljavljenjem celostne skrbi za pripadnike.
4. RAVEN AMBICIJ ZA DELOVANJE SLOVENSKE VOJSKE
Republika Slovenija bo svojo neodvisnost, suverenost in
ozemeljsko celovitost branila z vsemi razpoložljivimi sredstvi in načini, ki so
skladni z določili mednarodnega in humanitarnega prava.
Zagotavljanje obrambne sposobnosti, izvajanje vojaške obrambe
Republike Slovenije in izpolnjevanje sprejetih mednarodnih zavez bo s ciljem
večje učinkovitosti in zaradi omejenih obrambnih virov prednostno zagotovljeno
v okviru sistema kolektivne obrambe in varnosti, vendar se zaradi tega
Republika Slovenija ne bo odrekla ustrezni stopnji lastne obrambne sposobnosti
in pripravljenosti ter razumni stopnji neodvisnosti in avtonomnosti na
obrambnem in vojaškem področju.
Slovenska vojska nekaterih zmogljivosti ne bo razvijala
samostojno, temveč jih bo zagotavljala v okviru zavezništva oziroma skupno na
podlagi ustreznih sporazumov s posameznimi zavezniškimi oziroma partnerskimi
državami.
Vzpostavljena bosta ustrezna obseg in struktura Slovenske
vojske, ki bosta zagotavljala učinkovito in usklajeno delovanje na vseh ravneh
poveljevanja ter učinkovito uporabo razpoložljivih zmogljivosti Slovenske
vojske.
Skladno s kriteriji Nata bo delež premestljivih sil kopenske
komponente Slovenske vojske do leta 2018 dosegel najmanj 50%. To pomeni, da bo
najmanj 50% kopenske komponente Slovenske vojske organizirane, opremljene in
usposobljene za morebitno delovanje tudi izven nacionalnega teritorija. Del teh
sil Slovenske vojske bo integriran v vojaško strukturo zavezništva.
Prav tako bo najmanj 10% kopenske komponente Slovenske vojske
vseskozi ohranjalo visoko stopnjo pripravljenosti na nacionalnem teritoriju ali
pa sodelovalo v mednarodnih operacijah in misijah. S tem bo Slovenska vojska
prispevala k uresničevanju zunanjepolitičnih interesov in ciljev Republike
Slovenije, hkrati pa bodo doseženi kriteriji vzdržljivosti sil Nata.
Dogovorjeni vzdržljivi prispevek sodelovanja Slovenske vojske v mednarodnih
operacijah in misijah, v Natovih odzivnih silah, v bojnih skupinah EU, v rezervnih
silah ter v drugih oblikah zagotavljanja sil v visoki stopnji pripravljenosti
bo Slovenska vojska dosegla do leta 2018.
Slovenska vojska bo izvajala združeno bojevanje rodov v
okviru namensko oblikovanih zmogljivosti. V nacionalnem okviru bo sposobna
oblikovati namenske taktične enote do brigadne ravni. Slovenska vojska bo
oblikovala enoto bataljonske ravni, ki bo usposobljena in sposobna delovati
izven Republike Slovenije za izvajanje celotnega spektra delovanj v rotaciji do
enega leta. To bo doseženo z oblikovanjem najmanj štirih bojnih jeder moči
pehotnega bataljona. V teh okvirih bo Slovenska vojska, poleg že vzpostavljene
lahke, najkasneje do leta 2020 oblikovala tudi srednjo bataljonsko bojno
skupino. Z reševanjem kadrovskih neskladij v Slovenski vojski bodo do leta 2020
sproščeni kadrovski potenciali prioritetno usmerjeni v izgradnjo bojnih
zmogljivosti ter za ustrezno popolnitev rodovskih enot.
Vse sile Slovenske vojske na teritoriju Republike Slovenije
bodo sposobne izvajati naloge visoke intenzivnosti v okviru vseh načinov
delovanj, hkrati pa bodo premestljive sile Slovenske vojske sposobne izvajati
naloge visoke intenzivnosti v zahtevnejših geografskih in klimatskih pogojih
tudi izven Republike Slovenije.
Slovenska vojska bo v mednarodnih operacijah in misijah
sodelovala skladno z nacionalno strategijo sodelovanja Republike Slovenije v
mednarodnih operacijah in misijah ter skladno z njenimi interesi in
nacionalnovarnostnimi cilji. Sodelovanje bo temeljilo na načelih celostnega
pristopa in enotnega nabora sil, kot tudi usmerjenega in koncentriranega
vključevanja na krizna območja. Sodelovanje se bo načrtovalo s ciljem zmerne
geografske razpršenosti in večje specializacije pri zagotavljanju izbranih
zmogljivosti. Slovenska vojska bo v prihodnje v nalogah stabilizacije in
rekonstrukcije sposobna intenzivnejše sodelovati s skupinami za civilno-vojaško
sodelovanje in civilnimi funkcionalnimi strokovnjaki.
Slovenska vojska bo v Natovih odzivnih silah in bojnih
skupinah EU sodelovala z raznovrstnimi enotami, saj predstavlja tovrstno
sodelovanje eno od poglavitnih orodij za transformacijo Slovenske vojske v
smeri večje učinkovitosti, izboljšanja zmogljivosti, izurjenosti pripadnikov in
povečanja interoperabilnosti z drugimi zaveznicami tako v okviru Nata kot tudi
EU. Vzdržljivi prispevek Slovenske vojske v takojšne odzivne sile Nata bo
znašal 0,8% od skupnega obsega teh sil.
Republika Slovenija bo obrambo nacionalnega teritorija
zagotavljala prednostno na podlagi 5. člena Severnoatlantske pogodbe v sodelovanju
z zavezniki, hkrati pa bo razvijala in zagotavljala sposobnost morebitnega
sodelovanja nekaterih zmogljivosti Slovenske vojske v okviru kolektivne obrambe
tudi izven teritorija Republike Slovenije.
Zmogljivosti Slovenske vojske se bodo razvijale, usposabljale
in opremljale kot dvonamenske tako, da bodo sposobne sodelovati v sistemu
varstva pred naravnimi in drugimi nesrečami. Med ključne zmogljivosti Slovenske
vojske, ki bodo sodelovale z elementi sistema varstva pred naravnimi in drugimi
nesrečami ali zagotavljale podporo drugim državnim organom in organizacijam pri
zagotavljanju varnosti, sodijo predvsem helikopterske zmogljivosti,
zmogljivosti taktičnih transportnih letal, različne zmogljivosti jedrske,
radiološke, kemične in biološke obrambe (v nadaljnjem besedilu: JRKBO),
logistične zmogljivosti, inženirske zmogljivosti, pomorske zmogljivosti,
zmogljivosti specialnih sil ter zmogljivosti vojaške zdravstvene in psihološke
službe.
5. DOLGOROČNI CILJI IN PRIORITETE RAZVOJA SLOVENSKE VOJSKE
Ključni dolgoročni cilj razvoja Slovenske vojske je
zagotavljanje nacionalne obrambe v okviru sistema kolektivne obrambe in
varnosti. Dolgoročni cilji in prioritete razvoja Slovenske vojske se zato
nanašajo na njeno aktivno in verodostojno delovanje, selektivni in uravnotežen
razvoj njenih zmogljivosti ter njeno nadaljnjo transformacijo, z namenom
oblikovanja moderne in učinkovite vojaške organizacije tudi v okoliščinah
omejene razpoložljivosti virov.
Dolgoročni cilj 1:
Aktivno in verodostojno delovanje Slovenske vojske v sistemu
kolektivne obrambe in varnosti, okrepljeno delovanje v mednarodnih operacijah
in misijah, ob upoštevanju načel zmerne geografske razpršenosti in večje
specializacije, ter načrtno sodelovanje v sistemu varstva pred naravnimi in
drugimi nesrečami in podpora drugim državnim organom in organizacijam pri
odzivanju na sodobne vire ogrožanja, skladno z nacionalnimi interesi,
sprejetimi zavezami, razpoložljivimi viri in načeli celostnega pristopa.
Prioritete:
-       
doseganje in vzdrževanje načrtovane ravni pripravljenosti poveljstev in
enot Slovenske vojske za delovanje,
-       
izpolnjevanje sprejetih zavez v sistemu kolektivne obrambe in varnosti z
namenom doseganja skupnih ciljev,
-       
postopno povečevanje vzdržljivosti in zahtevnosti sodelovanja Slovenske
vojske v mednarodnih operacijah in misijah,
-       
pri odzivanju na sodobne nevojaške vire ogrožanja na nacionalnem
teritoriju prednostno sodelovanje v sistemu varstva pred naravnimi in drugimi
nesrečami.
Dolgoročni cilj 2:
S selektivnim in uravnoteženim razvojem zmogljivosti
Slovenske vojske zagotavljati njeno ustrezno pripravljenost za delovanje ter
sodelovanje z ostalimi obrambnimi zmogljivostmi Republike Slovenije skladno s
celotnim spektrom delovanja.
Prioritete:
-       
postopno preoblikovanje vojaških zmogljivosti ob načrtnem izločanju
neperspektivnih,
-       
povečanje bojnih zmogljivosti Slovenske vojske s težiščem na oblikovanju
srednje bataljonske bojne skupine,
-       
uravnoteženje in povečanje bistvenih operativnih zmogljivosti, ki
vključujejo pravočasno razpoložljivost sil, učinkovito delovanje, učinkovit
sistem poveljevanja in nadzora, učinkovito obveščevalno zagotovitev,
premestljivost in premičnost, preživetje in zaščito sil ter logistično
vzdržljivost,
-       
ohranjanje in razvoj vojaškostrokovnih, specialističnih in drugih znanj,
veščin in izkušenj, ki so bistvenega pomena za obrambo države.
Dolgoročni cilj 3:
S pospešenim procesom funkcionalne profesionalizacije
transformirati Slovensko vojsko v visoko profesionalno in učinkovito vojaško
organizacijo, sposobno skupnega delovanja tudi v večnacionalnem vojaškem
okviru, skladno s sodobnimi koncepti in doktrinami, ter v razumnem obsegu
ohranjati njeno sposobnost za učinkovito izvajanje nalog, izhajajočih iz
doktrine oblikovanja in delovanja vojaške strateške rezerve.
Prioritete:
-       
vzpostavitev učinkovitejšega sistema upravljanja s kadrovskimi viri,
-       
izoblikovanje celovitega sistema vojaškega izobraževanja in
usposabljanja v sodelovanju z javnim izobraževalnim sistemom,
-       
poznavanje, razvoj in uporaba sodobnih doktrin, povečanje sposobnosti
skupnega delovanja,
-       
učinkovita strategija komuniciranja z javnostmi in sodelovanja s
civilnodružbenimi organizacijami,
-       
dvig organizacijske in varnostne kulture v Slovenski vojski ter
uveljavljanje vojaške etike.
6. OBRAMBNI VIRI
6.1 Kadrovski viri
Obseg in struktura kadrovskih virov Slovenske vojske bosta
temeljila na njenih poslanstvih in nalogah, oceni varnostne ogroženosti
Republike Slovenije, potrebnih zmogljivostih za uresničevanje nalog v
nacionalnem in mednarodnem okviru, nacionalni ravni ambicij za delovanje
Slovenske vojske ter razpoložljivosti finančnih virov.
Planirani skupni obseg Slovenske vojske bo do 10.000
pripadnikov, s ciljnim razmerjem med pripadniki stalne sestave in pripadniki
prostovoljne pogodbene rezerve 4:1. Republika Slovenija si bo skladno z
zmožnostmi in razpoložljivimi viri prizadevala doseči planiran obseg najkasneje
do leta 2018 in ga nato ohranjati na enaki ravni tudi v dolgoročnem obdobju.
Pri zagotavljanju kadrovskih virov bo osnovno vodilo popolnjevanje
premestljivih zmogljivosti.
Z namenom uravnoteženega razvoja Slovenske vojske se bo
postopno dosegalo ciljno razmerje 1:2:5 med častniki, podčastniki ter vojaki.
Pri tem bo največ pozornosti namenjene zagotavljanju zadostnega števila
vojakov. Častniški kader se bo prednostno zagotavljalo s politiko
štipendiranja, manjši del pa tudi s postopnim napredovanjem iz vojaških in
predvsem podčastniških dolžnosti. Poseben poudarek bo namenjen tudi izvajanju
prostovoljnega služenja vojaškega roka, ki bo predstavljalo dodatno možnost za
pridobivanje novih kadrov za stalno sestavo ter prostovoljno pogodbeno rezervo.
Kategorija vojaških uslužbencev se bo uporabljala izključno
za zagotavljanje specialističnih kadrov pri popolnjevanju prednostnih
zmogljivosti. Njihovo število se bo postopno zmanjševalo ter ne bo presegalo 6%
skupnega obsega Slovenske vojske. Civilne osebe prav tako ne bodo presegale 6%
skupnega obsega Slovenske vojske in bodo opravljale strokovnotehnične in druge
naloge, za katere niso potrebna vojaška strokovna znanja in vojaška izobrazba.
Ob povečanem obsegu zagotavljanja določenih storitev za
potrebe Slovenske vojske z zunanjimi izvajalci, se bo pri njih zaposlil tudi
del nekdanjih vojaških in civilnih kadrov iz Slovenske vojske.
Pripadniki Slovenske vojske s statusom invalida ali vrhunskega
športnika ne bodo upoštevani pri izračunu kazalnikov uporabnosti sil, ker ne
prispevajo k vzpostavitvi vojaških zmogljivosti.
Za doseganje in ohranjanje planiranega obsega Slovenske
vojske ter upoštevajoč predvidena demografska in gospodarska gibanja,
načrtovane in predvidene odhode iz Slovenske vojske ter s ciljem
učinkovitejšega upravljanja s kadrovskimi viri, bo v prihodnje nadgrajen sistem
pridobivanja, zadrževanja in odhoda kadrov ter sistem celostne skrbi za
pripadnike Slovenske vojske. V okviru pridobivanja kadrov bo posebna pozornost
namenjena njihovi ustrezni selekciji. Z namenom zagotavljanja ustreznega obsega
in strukture Slovenske vojske ter kakovostnega kadra se bo prizadevalo za
primerno upoštevanje specifičnosti vojaškega poklica pri urejanju
delovnopravnega statusa in zagotavljanju stimulativnih materialnih pogojev,
vključno s plačnim sistemom, ki bodo upoštevale tudi posebne značilnosti
poklicne vojaške službe in kariere.
V skupnem obsegu Slovenske vojske se bosta povečala pomen in
uporabnost prostovoljne pogodbene rezerve, kar se bo upoštevalo tudi ob
spreminjanju normativnih podlag. S prostovoljno pogodbeno rezervo se bo
oblikovalo enote do ravni čete ter zagotavljalo dopolnjevanje in zamenjavo
stalne sestave v času njene konsolidacije, priprav in uporabe.
Z oblikovanjem prihodnje integrirane strukture Ministrstva za
obrambo, ki bo zagotavljala pogoje za upravljanje, usmerjanje in nadzor ter
podporo obrambnega resorja, bo izvedena tudi racionalizacija njenega skupnega
obsega, hkrati pa bodo kadri iz neperspektivnih preusmerjeni na perspektivna
področja.
6.2 Finančni viri
Finančni viri bodo zagotovljeni skladno z realnimi zmožnostmi
Republike Slovenije. Ob manj ugodnih gospodarskih razmerah bo zagotovljena
nominalna rast finančnih virov, usklajena z makroekonomskimi kazalci. Ob
ugodnejših gospodarskih razmerah se bo zagotovila minimalna realna rast, ki bo
omogočila s srednjeročnim obrambnim programom načrtovano modernizacijo
Slovenske vojske.
Spreminjanje ravni obrambnih izdatkov Republike Slovenije bo
dolgoročno usmerjeno v doseganje 2% BDP, s čimer si bo Republika Slovenija
prizadevala izpolnjevati politične zaveze do zavezništva. Zaradi ekonomskih
razmer in širših družbenih okoliščin bi lahko do realizacije te ambicije prišlo
tudi po letu 2025.
Podrobnejša projekcija finančnih virov se bo izdelala ob
vsakokratni pripravi srednjeročnih obrambnih programov, kjer se bo upoštevala
dosežena raven finančnih virov, trenutne makroekonomske razmere v državi ter
zgoraj navedene usmeritve.
Pri planiranju porabe finančnih virov za razvoj zmogljivosti
Slovenske vojske in obrambnega sistema se bo upoštevalo vodilo, da je treba v
skupnem obsegu obrambnih izdatkov zmanjševati skupni delež stroškov osebja in
povečevati skupni delež operativnih stroškov ter stroškov nabav, gradenj,
razvoja in raziskav. Struktura obrambnih izdatkov bo usmerjena v doseganje
ugodnejšega razmerja med stroški osebja (50%), operativnimi stroški (30%) ter
stroški nabav, gradenj, razvoja in raziskav (20%), kar bo omogočilo bolj
uravnotežen razvoj Slovenske vojske in obrambnega sistema kot celote.
7. STRUKTURA SLOVENSKE VOJSKE
Vzpostavljena bo ustreznejša struktura Slovenske vojske, ki
bo omogočila učinkovitejše izvajanje njenih poslanstev in nalog, uresničevanje
njenih ciljev, uravnotežen razvoj planiranih zmogljivosti Slovenske vojske ter
gospodarnejše delovanje in racionalnejšo uporabo kadrovskih in finančnih virov.
Sile Slovenske vojske se glede na sposobnost premeščanja
delijo na premestljive in nepremestljive sile. Tudi v prihodnje bodo
organizirane glede na svojo vlogo v bojnem delovanju in sicer kot sile za
bojevanje, sile za bojno podporo, sile za zagotovitev delovanja in sile za
podporo poveljevanja.
Slovenska vojska bo organizirana na strateški, operativni in
taktični ravni.
Najvišji vojaškostrokovni organ Ministrstva za obrambo,
odgovoren za poveljevanje Slovenski vojski na strateški ravni, bo Generalštab
Slovenske vojske.
Poveljstva na operativni ravni bodo odgovorna za
pripravljenost in usposobljenost podrejenih poveljstev ter enot, vodenje
operacij Slovenske vojske, delovanje Slovenske vojske v mednarodnih operacijah
in misijah ter na teritoriju Republike Slovenije in angažiranje zmogljivosti
Slovenske vojske v nalogah zaščite in reševanja. Odgovorna bodo tudi za strokovni
razvoj Slovenske vojske, razvoj doktrin delovanja in operativnih postopkov ter
izvajanje izobraževanja in usposabljanja v Slovenski vojski.
V okviru celovite sistemske prenove obrambnega resorja bodo
ustrezno prilagojene tudi pristojnosti vodenja in poveljevanja na strateški in
operativni ravni.
Na taktični ravni bodo organizirana poveljstva brigadne ali
polkovne ravni, na katere bo vezano različno število enot.
Najvišja enota za izvajanje združenega bojevanja rodov v
okviru nacionalne obrambe bo namensko oblikovana brigadna bojna skupina,
najvišja enota, predvidena za delovanje izven območja države, pa bo namensko
organizirana bataljonska bojna skupina.
Enote Slovenske vojske se bodo za delovanje in izvedbo
določenih nalog lahko namensko oblikovale po načelu modularnosti. Osnovni
gradnik zmogljivosti bo četa, razen pri specialnih silah.
8. ZMOGLJIVOSTI SLOVENSKE VOJSKE
Skladno s spremenjenim procesom obrambnega planiranja Nata in
EU se bo Slovenska vojska usmerila v razvoj in vzpostavitev zmogljivosti ter s
tem nadgradila preteklo prakso, ki je temeljila na razvoju sil. Razvoj
zmogljivosti Slovenske vojske je usmerjen v doseganje učinkov ter bo temeljil
na povezanosti ključnih elementov zmogljivosti, kot so kadri, oborožitev in
oprema, infrastruktura, doktrina, organiziranost, voditeljstvo, usposabljanje
in interoperabilnost.
Pomemben vpliv na razvoj zmogljivosti Slovenske vojske bodo
tudi v prihodnje predstavljali obstoječi in novi paketi ciljev sil oziroma
ciljev zmogljivosti Nata, ki Slovenski vojski dajejo dodaten transformacijski
in razvojni zagon ter hkrati omogočajo neprekinjen proces prilagajanja
spremembam v varnostnem okolju. Pri razvoju sil in zmogljivosti bo Republika
Slovenja upoštevala načelo enotnega nabora sil Nata in EU.
Slovenska vojska se bo tudi v prihodnje razvijala kot
kopenska vojska z elementi zračne in pomorske komponente. Razvoj bo usmerjen k
razvoju premestljivih zmogljivosti s prioriteto na oblikovanju srednje
bataljonske bojne skupine ter razvoju letalskih in helikopterskih zmogljivosti
taktičnega zračnega transporta. Pri razvoju vseh vojaških zmogljivosti bo
poseben poudarek namenjen kvalitetni zaščiti in preživetju pripadnikov.
Zmogljivosti Slovenske vojske, katerih vzpostavitev je zaradi
spremenjenih razmer nerealna, bodo redefinirane oziroma bo ponovno ocenjena
časovnica njihovega razvoja. Nekaterim zmogljivostim, ki niso ključne za
izvajanje poslanstva in nalog Slovenske vojske v sistemu kolektivne obrambe in
varnosti ter presegajo finančne, kadrovske in druge zmožnosti Republike
Slovenije, se bo odreklo ter tako sprostilo vire za pospešen razvoj vitalnih
zmogljivosti. Neperspektivni oborožitveni sistemi in oprema bodo izločeni
postopno, pri čemer bodo nekateri do izteka življenjskega cikla lahko namenjeni
vojaški strateški rezervi.
Nekatere vojaške zmogljivosti, ki presegajo zgolj nacionalne
zmožnosti oziroma ambicije, bodo zagotovljene v okviru zavezništva ali pa na
podlagi dvostranskih in večstranskih dogovorov. Izkoriščene bodo priložnosti
sodelovanja v skupnih projektih razvoja zmogljivosti v okviru mednarodnih
pobud, skladno z nacionalnimi interesi in zmožnostmi.
Premestljive zmogljivosti Slovenske vojske bodo zagotavljale
bistvene operativne zmogljivosti, ki bodo zagotavljale pravočasno
razpoložljivost sil, učinkovito delovanje, učinkovit sistem poveljevanja in
nadzora, učinkovito obveščevalno zagotovitev, premestljivost in premičnost,
preživetje in zaščito sil ter logistično vzdržljivost. To jim bo omogočalo tako
izvajanje nalog v nacionalnem prostoru, kot tudi učinkovito in vzdržljivo
delovanje s potrebno zaščito sil v celotnem spektru operacij v okviru Nata in
EU.
Dolgoročni razvoj rodov Slovenske vojske bo temeljil na
vzpostavitvi jedra sil za bojevanje, zagotavljanju učinkovite bojne podpore in
zagotovitve delovanja jedru sil za bojevanje, na zagotavljanju selektivne
specializacije posameznih rodov ter na zagotavljanju določenih elementov
podpore na druge bolj učinkovite načine, kot so zlasti multiplikatorji moči,
večnacionalne rešitve in zunanji izvajalci.
8.1 Zmogljivosti za bojevanje
Osnovo kopenskih zmogljivost Slovenske vojske bodo
predstavljale zmogljivosti za bojevanje, v okviru katerih bodo razvite pehotne
zmogljivosti srednje, lahke in gorske pehote ter specialne sile.
Iz lahkih in srednjih pehotnih zmogljivosti bosta namensko
oblikovani lahka in srednja bataljonska bojna skupina.
Slovenska vojska bo do izteka življenjskega cikla obstoječih
oklepno-mehaniziranih oborožitvenih sistemov zadržala oklepne zmogljivosti moči
okrepljene tankovske čete. Viški bodo izločeni iz strukture Slovenske vojske za
potrebe vojaške strateške rezerve, ko bodo v operativno uporabo uvedena srednja
kolesna oklepna vozila 8x8, opremljena s sistemi za neposredno ognjeno podporo.
Oklepne zmogljivosti bodo sposobne sodelovati pri izvajanju združenega
bojevanja rodov v nacionalnem okviru in zagotavljati zmogljivosti za
usposabljanje pehotnih enot za sodelovanje s tanki ter protioklepno bojevanje.
V okviru pehotnih sil bodo razvite sodobne prenosne in
prevozne protioklepne raketne zmogljivosti, ki bodo sposobne za učinkovito
uničevanje oklepnih sredstev, utrjenih objektov in nizko letečih helikopterjev
na srednjih razdaljah.
Gorska pehota bo posebej organizirana, opremljena in
usposobljena za izvajanje delovanj v sredogorju in visokogorju.
Slovenska vojska bo v sklopu specialnih sil razvila
zmogljivosti za izvajanje nalog specialnega izvidovanja in pridobivanja
ključnih vojaških informacij s taktičnim izvidovanjem in opazovanjem ter za
bojevanje proti vojaškim ciljem v globini nasprotnikovega prostora.
8.2 Zmogljivosti za bojno podporo
Razvoj zmogljivosti za bojno podporo bo temeljil na ognjeni
podpori, zračni obrambi, inženirstvu, JRKBO, vojaški policiji, pomorstvu in
obveščevalno-izvidniški podpori.
V dolgoročnem obdobju bo vzpostavljena premestljiva
zmogljivost posredne ognjene podpore, ki bo temeljila na samovoznih
artilerijskih sistemih. Sposobna bo podpreti delovanje brigade na teritoriju
Republike Slovenije, z oblikovanjem premestljivih modulov pa tudi delovanje
bataljonske bojne skupine izven območja države. Po uvedbi premestljivih
zmogljivosti za posredno ognjeno podporo bodo viški nepremestljivih
artilerijskih sredstev do izteka življenjskega ciklusa izločeni za potrebe
vojaške strateške rezerve.
Slovenska vojska bo razvila zmogljivosti bojnega inženirstva,
ki bodo sposobne podpreti in zagotoviti povečanje premičnosti in stopnje
preživetja lastnih sil, onemogočati manever sil nasprotnika na nacionalnem
teritoriju in pri delovanju bataljonske bojne skupine izven območja države ter
sodelovati pri izvajanju nalog zaščite in reševanja. Dodatno bodo opremljene s
sodobnimi samovoznimi sistemi za hitro miniranje in razminiranje ter izdelavo
prehodov preko ovir.
Slovenska vojska bo v okviru zmogljivosti za zračno obrambo
razvila sodobne mobilne (prevozne oziroma prenosne) raketne zmogljivosti
kratkega dosega, ki bodo zagotavljale neposredno zračno obrambo ključne
infrastrukture in elementov razporeditve sil Slovenske vojske. Z oblikovanjem
premestljivih modulov zračne obrambe v bataljonski bojni skupini bo
zagotovljena zračna obramba sil tudi v primeru delovanja izven območja države.
Sistem zračne obrambe ter nadzora in kontrole slovenskega zračnega prostora bo
popolnoma integriran v Natov integriran sistem zračne obrambe. Republika
Slovenija ne bo vzpostavila lastnih letalskih zmogljivosti za nadzor in
kontrolo slovenskega zračnega prostora, temveč bo rešitev nadzora zračnega
prostora poiskala v okviru Nata.
Presežki šolskih letal bodo izločeni iz operativne uporabe.
Za bojno podporo delovanja in zaščito sil Slovenske vojske se
bodo na taktični ravni, skladno s strokovnimi usmeritvami integrirane obrambne
obveščevalno-varnostne strukture Ministrstva za obrambo na strateški ravni,
razvijale celovite obveščevalne, protiobveščevalne in varnostne zmogljivosti za
pridobivanje podatkov s pomočjo človeških virov, zmogljivosti za pridobivanje
podatkov s pomočjo sredstev za slikovno predstavitev in zmogljivosti za
pridobivanje podatkov iz elektromagnetnih signalov. Z namenom zaščite sil
Slovenske vojske se bo nadaljevalo z razvojem taktičnih zmogljivosti
elektronskega odvračanja in bojevanja.
Slovenska vojska bo ohranjala kombinirano JRKBO zmogljivost,
ki bo sposobna izvajati detekcijo in identifikacijo jedrskih, radioloških,
kemijskih in bioloških snovi ter dekontaminacijo osebja, opreme in sredstev
Slovenske vojske na nacionalnem teritoriju in pri delovanju izven območja
države. S to zmogljivostjo bo sposobna zagotavljati tudi podporo sistemu
varstva pred naravnimi in drugimi nesrečami ter drugim državnim organom.
Slovenska vojska bo razvila zmogljivosti za izvajanje nalog
vojaške policije v nacionalni pristojnosti in nalog vojaške policije izven
območja države. Zmogljivosti bodo sposobne izvajati naloge v stabilizacijski
fazi mednarodnih operacij in misij izven nacionalnega teritorija.
V okviru pomorstva se bodo razvijale zmogljivosti za
površinsko delovanje, potapljaške zmogljivosti ter pomorski operativni center.
Z nadgrajevanjem sedanje koordinacije in višje stopnje integracije pristojnih
organov in služb za zagotavljanje varnosti na morju in obali bi bile lahko
navedene zmogljivosti vključene v okvir morebitne integrirane strukture.
Poseben poudarek bo na razvoju zmogljivosti za zaščito pred
improviziranimi eksplozivnimi sredstvi, zaščiti pred učinki orožij z usmerjenim
delovanjem ter zaščiti omrežnih, računalniških in komunikacijskih sistemov pred
kibernetskimi napadi.
Slovenska vojska bo kot multiplikatorje bojne moči razvila
zmogljivosti psihološkega delovanja, elektronskega bojevanja, civilno vojaškega
sodelovanja, zbiranja in obdelave podatkov in kibernetskega bojevanja, ki bodo
povečale bojno moč.
8.3 Zmogljivosti za zagotovitev delovanja
Zmogljivosti za zagotovitev delovanja bodo omogočale
delovanje in ohranjanje vzdržljivosti sil Slovenske vojske v okviru
nacionalnega prostora, del zmogljivosti pa bo sposoben podpreti delovanje
Slovenske vojske izven države.
Razvite bodo samostojne ter organske premestljive logistične
zmogljivosti, ki bodo sposobne podpirati delovanje premestljivih enot Slovenske
vojske v mednarodnih operacijah in misijah. Razvoj nepremestljivih logističnih
zmogljivosti za podporo Slovenske vojske na območju Republike Slovenije bo
usmerjen v povečanje učinkovitosti, predvsem na podlagi racionalizacije
logističnih procesov.
Vzpostavljene bodo uprave vojašnic, s čimer bo zagotovljena
bolj učinkovita logistična podpora enot, ki se nahajajo v vojašnicah.
Slovenska vojska bo razvila zmogljivosti za taktični zračni
transport s transportnimi helikopterji in taktičnimi transportnimi letali. Za
izvajanje vertikalnega manevra bo v podpori delovanja kopenskih sil Slovenska
vojska zagotovila zmogljivost za prevoz pehotne čete v enem naletu. V okviru
helikopterskih zmogljivosti bo Slovenska vojska sposobna izvajati tudi naloge
iskanja in reševanja, zračne medicinske evakuacije in določene naloge v sistemu
varstva pred naravnimi in drugimi nesrečami. Del helikopterskih in letalskih
zmogljivosti bo sposoben delovati v okviru zavezništev in v mednarodnih
operacijah in misijah.
Premestljivost sil Slovenske vojske bo tudi v prihodnje
temeljila na strateškem zračnem ter pomorskem transportu. Strateški zračni in
pomorski transport se bo zagotavljal v okviru različnih pobud Nata in EU ter z
nacionalnimi oziroma drugimi pogodbenimi izvajalci.
Letališče Cerklje ob Krki bo zagotavljalo zmogljivost
osrednjega vojaškega letališča Slovenske vojske ter po potrebi nudilo del
zmogljivosti podpore države gostiteljice v okviru zavezništva.
Slovenska vojska bo razvila zmogljivosti za prečiščevanje
vode, ki bodo sposobne zagotoviti, hraniti in razdeljevati pitno vodo.
V premestljivih silah se bodo razvijale zmogljivosti za
transport tovora in goriv, ki bodo sposobne zagotoviti transport in
distribucijo goriva na vojskovališču. Vzpostavljene bodo tudi zmogljivosti za
podporo konvojev, ki bodo sposobne zagotavljati nastanitev, prehrano,
zdravstveno oskrbo, osebno higieno, sanitarne zmogljivosti in dopolnjevanje z
gorivom enotam v premiku do ravni bataljona.
Slovenska vojska bo ohranjala premestljivo vojaško
zdravstveno zmogljivost, s katero bo zagotavljala zdravstveno oskrbo do ravni
Role 2LM in bo po potrebi na razpolago tudi javnemu zdravstvu.
Slovenska vojska bo v okviru inženirstva razvijala
premestljivo mostovno zmogljivost, zmogljivosti za izgradnjo horizontalnih
konstrukcij ter premestljivo zmogljivost za uničevanje neeksplodiranih
eksplozivnih sredstev.
8.4 Zmogljivosti za poveljevanje in kontrolo
Zmogljivosti za poveljevanje in kontrolo bodo zagotavljale
podporo funkciji poveljevanja in kontrole ter načrtovanja na vseh ravneh.
Podpirale bodo vodenje vojaških operacij na teritoriju Republike Slovenije, v
omrežnem delovanju z zavezništvom in silami na mednarodnih operacijah in
misijah ter sodelovanje pri izvajanju nalog v sistemu varstva pred naravnimi in
drugimi nesrečami. Sistem poveljevanja in kontrole bo omogočal povezljivost in
sodelovanje v nacionalnem in mednarodnem okolju.
Slovenska vojska bo razvila omrežne zmogljivosti,
vzpostavljene na sodobnih informacijskih in komunikacijskih tehnologijah, ki
bodo omogočale učinkovit sistem poveljevanja in kontrole in zagotavljale
povezljivost z Natovim sistemom.
Vzpostavljena bo varna in prilagodljiva komunikacijska in
informacijska omrežna infrastruktura, skladna z zahtevami Natovih zmogljivosti
omrežnega delovanja.
Vzpostavljeni bodo ukrepi in zmogljivosti informacijske
varnosti z namenom preprečevanja nenadzorovanega dostopa in vključevanja v
omrežje.
Premestljivim zmogljivostim Slovenske vojske bodo
zagotovljene govorne in podatkovne povezave v nacionalnem obrambnem omrežju,
kakor tudi z Natovim komunikacijsko informacijskim sistemom, vključno s taktičnimi
omrežji na območju izvajanja operacij.
Slovenska vojska bo razvila zmogljivosti, ki bodo
zagotavljale združeno operativno sliko enot Slovenske vojske doma in v tujini
ter neprekinjeno (24/7) skupno zavedanje o situaciji.
8.5 Zmogljivosti vojaškega izobraževanja in usposabljanja
Zmogljivosti vojaškega izobraževanja in usposabljanja bodo
podpirale nadaljnji razvoj Slovenske vojske ter tako izboljševale
pripravljenost za delovanje. Razvoj zmogljivosti vojaškega izobraževanja in
usposabljanja bo v prihodnosti usmerjen v nadgradnjo sistema bojnega
usposabljanja enot in poveljstev za potrebe delovanja v mednarodnih operacijah
in misijah (razširitev in uveljavitev Centra za bojno usposabljanje) ter v
razvoj sistema simulacijskih orodij v podporo bojnega taktičnega usposabljanja
posameznika oziroma nižjih taktičnih enot. Kvalitativno nadgrajene institucije
vojaškega izobraževanja in usposabljanja bodo v sodelovanju z javnim
izobraževalnim in raziskovalnim sistemom zagotovile nadaljnji razvoj vojaške
veščine, znanj in izkušenj in s tem podprle nadaljnji razvoj vojaške prakse
Slovenske vojske.
9. MODERNIZACIJA SLOVENSKE VOJSKE
9.1 Vojaška oborožitev in oprema
Modernizacija vojaške oborožitve in opreme se bo nadaljevala
na način, ki bo podpiral transformacijo Slovenske vojske v visoko profesionalno
in učinkovito vojaško organizacijo, sposobno odzivanja na trenutne in prihodnje
varnostne izzive.
Nabavljena bo sodobna oborožitev in oprema, ki je že bila
uspešno preizkušena na bojišču oziroma v mednarodnih operacijah in misijah ter
zadovoljuje visoke kakovostne standarde. Pri oblikovanju zahtev, planiranju
potrebnih virov ter izvedbi naročil vojaške oborožitve in opreme bodo ključna
vodila zagotavljanje modularnosti, enotnost platform, večnamenskost,
interoperabilnost z opremo zavezniških vojska, transparentnost ter potencialna
uporabnost pri sodelovanju Slovenske vojske v sistemu varstva pred naravnimi in
drugimi nesrečami.
Z namenom doseganja večje učinkovitosti in transparentnosti
na področju javnega naročanja se bodo nekateri projekti nabav vojaške
oborožitve in opreme izvajali preko agencije za javno naročanje, ko bo
ustanovljena, hkrati pa bo del projektov modernizacije Slovenske vojske zaradi
njihove specifičnosti oziroma velikega pomena za pravočasen razvoj načrtovanih
vojaških zmogljivosti, tudi v prihodnje izvajalo Ministrstvo za obrambo kot
obrambna oziroma zaupna naročila.
Na področju združenih projektov Nata in projektov Evropske
obrambne agencije se bo Republika Slovenija omejila na izpolnjevanje že sprejetih
obveznosti ter na prihodnje sodelovanje v tistih projektih, ki bodo na podlagi
analize stroškov in koristi ocenjeni kot najbolj ustrezni in racionalni za
razvoj zmogljivosti oziroma se bo z njimi zagotovilo dostop do skupnih
zmogljivosti, ki jih Republika Slovenija zaradi omejenih virov ne more
razvijati samostojno ali bi bil njihov samostojen razvoj neracionalen. Pri tem
bo Vlada Republike Slovenije, ob uporabi mehanizmov gospodarske diplomacije ter
doslednem upoštevanju zakonitosti delovanja tržnega gospodarstva, podpirala
tudi razvoj in delovanje nacionalne obrambne industrije.
V enote za bojevanje Slovenske vojske bodo uvedeni moderni
bojni sistemi, ki bodo ob povečanju učinkovitosti zagotavljali večjo zmožnost
preživetja in višjo stopnjo logistične samozadostnosti.
Po izteku življenjskega ciklusa obstoječih kolesnih oklepnih
vozil 6x6 in 4x4 bo zagotovljena zamenjava s primerljivimi novimi vozili.
Obstoječa kolesna oklepna vozila bodo nadgrajena s povečano zmožnostjo zaščite
in sistemi za prepoznavanje in identifikacijo ciljev.
Iz Resolucije o splošnem dolgoročnem programu razvoja in
opremljanja Slovenske vojske (Uradni list RS, št. 89/04) se nadaljuje projekt
opremljanja s srednjimi kolesnimi oklepnimi vozili, pri čemer pa bo zmanjšano
njihovo skupno število. Srednja kolesna oklepna vozila 8x8 bodo nabavljena v
takem številu in konfiguraciji, ki bosta omogočala vzpostavitev srednje
bataljonske bojne skupine z elementi bojne podpore in zagotovitve delovanja
skladno s kriteriji Nata.
Nabavljena oziroma nadgrajena bodo oklepna in transportna
vozila s protibalistično in protiminsko zaščito, sodobno opremo za zaščito
operaterjev, odkrivanje, zaščito in uničevanje konvencionalnih, radioloških,
kemičnih in bioloških neeksplodiranih ubojnih sredstev. Premestljivim enotam bo
zagotovljena potrebna logistična oprema za vzdrževanje vojaške oborožitve in
opreme ter delovanje v zahtevnih geografskih in klimatskih pogojih.
Nabavljeni in uvedeni bodo sistemi za odkrivanje in hitro
odstranjevanje oziroma nevtralizacijo različnih vrst eksplozivnih sredstev,
improviziranih eksplozivnih teles in orožij za zaščito območij.
Za izvajanje nalog v urbanem okolju bodo nabavljeni in
uvedeni sodobni izvidniško-opazovalni sistemi z in brez posadke, pri čemer bodo
vozila oborožena s sistemi za neposredno in posredno ognjeno podporo.
Uvedeni bodo prenosni sistemi za začasno onesposobitev
oziroma nevtralizacijo oseb, vozil, opreme in infrastrukturnih objektov
(neubojna bojna sredstva), kar bo omogočalo doseganje učinkov brez nepotrebnih
žrtev in dodatne škode.
Za učinkovito posredno ognjeno podporo Slovenske vojske bodo
uvedeni novi avtomatski minometni in premestljivi samovozni artilerijski
sistemi z vodenimi izstrelki, ki bodo vključeni v digitalizirane in mrežno
povezane sisteme za upravljanje z ognjem.
Zračna plovila bodo posodobljena s sistemi za samozaščito,
del helikopterskih zmogljivosti bo nadgrajen z opremo za medicinsko evakuacijo.
Iz Resolucije o splošnem dolgoročnem programu razvoja in opremljanja Slovenske
vojske (Uradni list RS, št. 89/04) se nadaljuje projekt zagotovitve taktičnih
transportnih letal, ki bodo pridobljena s ciljem izboljšanja premestljivosti
Slovenske vojske. Z namenom učinkovitega poveljevanja in kontrole v zračnem
prostoru bo v vsa plovila v uporabo prednostno uveden sistem za prepoznavanje
lastnih in zavezniških plovil v realnem času.
Obstoječi sistem za nadzor in kontrolo zračnega prostora bo
posodobljen z radarji dolgega dosega in opremo, ki bo interoperabilna z novim
sistemom v Natu.
Uvedeni bodo novi napredni premestljivi sistemi zračne
obrambe kratkega dosega, ki bodo sposobni delovati proti celotnemu spektru
ciljev v zračnem prostoru.
Nabavljeni in uvedeni bodo sodobni senzorski in drugi sistemi
za zbiranje podatkov, kot so brezpilotna letala, različni kopenski senzorji,
daljinsko vodena vozila ter oprema za zbiranje in združevanje podatkov.
Slovenska vojska bo za zagotavljanje zmogljivosti omrežnega
delovanja s stalnim posodabljanjem omrežne in informacijske infrastrukture ter
integracijo komunikacijskih in informacijskih sistemov s senzorskimi in
oborožitvenimi sistemi zagotovila učinkovitejši in varnejši sistem poveljevanja
in kontrole ter povezljivost s sistemi zaveznic in drugimi udeleženci v
mednarodnih operacijah in misijah.
Pomemben segment modernizacije vojaške oborožitve in opreme
predstavlja tudi nadgradnja in posodobitev sistema rednega in celovitega
vzdrževanja vse vojaške oborožitve in opreme.
Sredstva, ki bodo izločena iz aktivne uporabe, bo Ministrstvo
za obrambo do izteka njihovega življenjskega cikla v potrebnem obsegu ohranjalo
za morebitno povečanje obsega in strukture Slovenske vojske, skladno s
konceptom vojaške strateške rezerve.
9.2 Infrastruktura
Načrtovanje, gradnja in rekonstrukcija infrastrukture bodo
prednostno usmerjeni v zagotovitev pogojev za delovanje, usposabljanje, urjenje
in izobraževanje ter v ohranjanje in izboljšanje namestitvenih kapacitet
Slovenske vojske v skladu s potrebami poklicne vojaške organizacije.
Na področju nepremičnin bo racionalizirano in zmanjšano njihovo
skupno število, s čimer se bo prilagodilo novemu obsegu ter racionalnejši
strukturi Slovenske vojske. Del nepremičnin, ki so v upravljanju Ministrstva za
obrambo, bo prenesen v javni sklad za nepremičnine, ko bo ustanovljen, s čemer
pa se ne sme zmanjšati pripravljenost zmogljivosti Slovenske vojske ter pogojev
za vzpostavitev vojaške strateške rezerve. Nepremičnine, ki predstavljajo
objekte in okoliše objektov posebnega pomena, ter nepremičnine za potrebe
varstva pred naravnimi in drugimi nesrečami bodo dolgoročno ostale v
upravljanju Ministrstva za obrambo. Ministrstvo za obrambo bo dolgoročno
ohranilo tudi nepremičnine, ki bodo podpirale koncept vojaške strateške
rezerve, načrt podpore države gostiteljice ter nepremičnine, ki predstavljajo
rezervne nastanitvene zmogljivosti. Prednost pri začasni uporabi teh
nepremičnin bodo imele organizacije, ki delujejo v javnem interesu na področju
obrambe ter sistema varstva pred naravnimi in drugimi nesrečami.
Na področju logistične infrastrukture se bo težilo k zmanjševanju
števila skladišč materialnih sredstev in k izgradnji centralnega logističnega
centra. V skladiščih streliva in minsko eksplozivnih sredstev se bo
posodabljalo obstoječa skladišča, predvsem na področju zagotavljanja
mikroklime, nadzora in varovanja.
Področje vzdrževanja bo prioritetno usmerjeno v sistemsko
vzdrževanje infrastrukture, opreme in naprav za tehnično varovanje vojaških
objektov, v nadgradnjo telekomunikacijskega in optičnega omrežja ter v
posodobitev infrastrukture.
Pri načrtovanju, gradnji in rekonstrukcijah infrastrukture
obrambnega sistema Republike Slovenije bodo uporabljene možnosti sovlaganj iz
okvira Natovih varnostno-investicijskih programov oziroma skupnih logističnih
zmogljivosti zlasti s sosednjimi državami.
9.3 Razvoj in raziskave
Učinkovito delovanje Slovenske vojske in obrambnega sistema
bo odvisno tudi od dosežkov na znanstveno-raziskovalnem področju in področju
tehnološkega razvoja. Področje lastnega ali skupnega razvoja in raziskav v
okviru mednarodnih projektov bo usmerjeno v razvoj prioritetnih zmogljivosti
ter popolnjevanje manjkajočih zmogljivosti, ki jih ne bi mogli zagotoviti na
druge načine (npr. nabava na trgu). Razvoj in raziskave na obrambno-vojaškem
področju se bodo izvajale v sodelovanju s civilnimi znanstveno-raziskovalnimi
organizacijami ter razvojnimi podjetji, kakor tudi v okviru Nata in EU.
Prednostno bodo izvedeni izbrani tehnološki projekti višje
stopnje zrelosti. Z namenom doseganja dolgoročne racionalne modernizacije
Slovenske vojske bodo ustrezno financirane raziskave in razvoj pripadajočih
podpornih tehnologij. V okviru oblikovanja projektov razvoja in raziskav bo
vzpostavljen sistem spremljanja razvoja in razpoložljivosti novih tehnologij,
ki bo omogočal poznavanje stanja na za slovenski obrambni sistem relevantnih
področjih.
Skupni delež finančnih sredstev, namenjenih za raziskave in
razvoj, bo v obdobju do leta 2025 zagotovljen na letni ravni do 2,5% obrambnih
izdatkov, kar je primerljivo z ostalimi državami članicami Nata in EU.
10. ZAGOTAVLJANJE POGOJEV ZA USTREZEN RAZVOJ IN DELOVANJE
SLOVENSKE VOJSKE
Slovenska vojska je ključni del obrambnega sistema Republike
Slovenije ter nosilka razvoja vojaških zmogljivosti in vojaške obrambe. Za
učinkovit razvoj in delovanje potrebuje aktivno podporo:
1.     
celotnega obrambnega sistema,
2.     
upravne strukture obrambnega resorja,
3.     
širšega družbenega okolja.
Obrambni sistem Republike Slovenije predstavlja celoto
političnih, normativnih, nadzornih, organizacijskih, vojaških, kadrovskih,
materialno-finančnih, obveščevalno-varnostnih, informacijsko-komunikacijskih,
razvojno-raziskovalnih, izobraževalnih in drugih dejavnosti, ki jih organizira
Republika Slovenija za učinkovito zagotavljanje obrambe.
Izvedena bo reforma upravnega dela Ministrstva za obrambo in
Generalštaba Slovenske vojske tako, da bo z racionalnim in postopnim
združevanjem večine procesov, funkcij in pristojnosti oblikovana integrirana
upravna struktura obrambnega resorja. Zagotavljala bo njegovo upravljanje
(obrambna politika in krizno upravljanje), usmerjanje in nadzor (kontroling,
inšpekcijski nadzor in notranja revizija) ter podporo (obveščevalno-varnostna
zagotovitev, komunikacijsko-informacijska zagotovitev, raziskave in razvoj,
opremljanje, upravljanje z infrastrukturo, finance, računovodstvo, kadri, standardizacija
in kodifikacija, splošne zadeve ter druge podporne funkcije). V tej integrirani
strukturi bodo oblikovane zaokrožene organizacijske enote z mešano
civilno-vojaško kadrovsko strukturo. Pred oblikovanjem integrirane upravne
strukture obrambnega resorja bo najprej izvedeno preoblikovanje in
racionalizacija upravnega dela Ministrstva za obramo, ki bo predstavljala
izhodišče za nadaljnji proces združevanja z Generalštabom Slovenske vojske.
Generalštab Slovenske vojske bo v prihodnje opravljal funkcijo poveljevanja na
strateški ravni ter strateške vojaškostrokovne funkcije in naloge, ki jih ne bo
zagotavljala integrirana struktura Ministrstva za obrambo. Integrirana
struktura Ministrstva za obrambo bo v smiselnem oziroma potrebnem obsegu
zagotavljala tudi določene upravne funkcije za Upravo Republike Slovenije za
zaščito in reševanje ter Inšpektorat Republike Slovenije za varstvo pred
naravnimi in drugimi nesrečami.
Z integrirano civilno-vojaško strukturo Ministrstva za
obrambo bosta odpravljeni procesna in organizacijska podvojenost ter povezane
doslej ločene civilne in vojaške notranje organizacijske enote, ki opravljajo
primerljive oziroma istovrstne funkcije in naloge. S tovrstnim smotrnim
izkoriščanjem notranjih rezerv bo zagotovljeno optimalnejše uresničevanje
poslanstev in nalog ter razvojnih ciljev Slovenske vojske in obrambnega sistema
kot celote ter izboljšana gospodarnost delovanja in porabe kadrovskih,
materialnih in finančnih virov. Tem procesom bo prilagojena tudi logistična,
kadrovska, finančna in druga podpora sistemu varstva pred naravnimi in drugimi
nesrečami. Postopen prehod v integrirano strukturo bo utemeljen z ustreznimi
normativnimi podlagami in bo potekal skladno s preoblikovanjem vodstvenih
procesov na strateški ravni.
Širše družbeno okolje ima do Slovenske vojske določena
pričakovanja in zahteve, ki so povezane z izvajanjem poslanstev in nalog
Slovenske vojske ter njeno vlogo in položajem v družbi, hkrati pa morajo biti
Slovenski vojski zagotovljeni tudi ustrezni pogoji ter podpora za njen razvoj
in delovanje.
Pričakovanja in zahteve družbe do Slovenske vojske se
nanašajo predvsem na to, da bo svoje poslanstvo in naloge izpolnjevala
pregledno, strokovno in profesionalno, racionalno in varčno ter učinkovito.
Ustrezni pogoji in podpora družbe za razvoj in delovanje
Slovenske vojske so povezani s stalnim zagotavljanjem potrebnih kadrovskih,
materialnih in finančnih virov, pravočasnih in celovitih razvojnih, operativnih
in normativnih podlag, aktivnega medresorskega in medinstitucionalnega
sodelovanja ter zadostne politične in javne podpore.
Ključnega pomena za učinkovit razvoj in delovanje Slovenske
vojske je zagotavljanje zadostnega obsega kadrovskih, materialnih in finančnih
virov. Finančni načrt Ministrstva za obrambo kot sestavni del proračuna
Republike Slovenije ostaja glavna in ključna podlaga za financiranje Slovenske
vojske, zato mora zagotavljati zanesljivo in čim bolj predvidljivo podlago za
njeno stalno modernizacijo in operativno delovanje. Zagotovljene morajo biti
tudi normativne podlage, ki omogočajo uresničevanje večletnih nacionalnih in
večnacionalnih projektov modernizacije in opremljanja Slovenske vojske.
Poleg zagotavljanja ustreznih virov na zmožnost izpolnjevanja
poslanstev in nalog Slovenske vojske odločilno vplivajo tudi pravočasne in
celovite razvojne, operativne in normativne podlage. Z usklajevanjem,
dopolnjevanjem in pripravo novih podlag se bo zagotavljala skladnost razvoja in
delovanja Slovenske vojske z nacionalnimi interesi in stopnjo ambicij Republike
Slovenije na obrambnem in vojaškem področju, sprejetimi mednarodnimi zavezami
ter razpoložljivimi viri.
V vseh fazah izvajanja mednarodnih operacij in misij se bo
izboljševal pretok informacij ter civilno-vojaško medresorsko in
medinstitucionalno sodelovanje, kar bo omogočilo boljše izkoriščanje
primerjalnih nacionalnih prednosti ter doseganje večjih učinkov. To bo
zahtevalo izboljšanje koordinacije ter jasno razmejitev pristojnosti predvsem
med Ministrstvom za zunanje zadeve, Ministrstvom za notranje zadeve, Ministrstvom
za obrambo in drugimi vladnimi resorji.
Učinkovito delovanje Slovenske vojske se bo zagotavljalo s
celostnim pristopom, ki z aktivnim medresorskim in medinstitucionalnim
sodelovanjem omogoča skupno planiranje razvoja in delovanje civilnih in vojaških
zmogljivosti v nacionalnih okvirih in v mednarodnih operacijah in misijah.
Učinkovito medresorsko sodelovanje Slovenske vojske in podpora drugim državnim
organom, še posebej na varnostnem področju, z zmogljivostmi, ki jih ima samo
Slovenska vojska, krepijo njeno opaznost in ugled v družbi. Tudi sodelovanje,
pomoč ali druga oblika podpore lokalnih skupnosti oziroma aktivnosti nevladnih
in drugih organizacij pri uresničevanju javnih interesov, ki pomeni istočasno
tudi uresničevanje interesov Slovenske vojske, se mora še krepiti. V okviru
sodelovanja Slovenske vojske s širšim družbenim okoljem, še posebej s
častniškimi, veteranskimi in drugimi nevladnimi organizacijami, ki pomenijo
uresničevanje skupnih interesov na področju promocije Slovenske vojske, njenega
razvoja, delovanja ali doseganja skupnih ciljev, je bistveno za krepitev
družbene vloge in podpore Slovenske vojske. S tem se bo širilo zavedanje
civilnega okolja o družbenem pomenu in vlogi Slovenske vojske ter krepilo
sodelovanje s civilno družbo, še posebej z nevladnimi organizacijami in
društvi, ki so posebnega pomena za obrambo oziroma, ki delujejo v javnem
interesu.
Ministrstvo za obrambo bo z razumevanjem sprejelo in v okviru
možnosti podprlo vse pobude nevladnih organizacij in državljanov glede njihovega
širšega vključevanja v prostovoljne oblike seznanjanja z domoljubnimi ter
obrambnimi vsebinami. Ob tem bo dejavno sodelovalo pri doseganju potrebnega
družbenega konsenza za umestitev domoljubnih in izbranih obrambnih vsebin v
posamezne faze izobraževalnega procesa, s čimer bi prispevali h krepitvi
obrambne kulture prebivalcev Republike Slovenije.
Za učinkovit razvoj in delovanje Slovenske vojske je
ključnega pomena čim širše politično soglasje ključnih političnih akterjev v
državi ter izrazitejša podpora strokovne in splošne javnosti. Z namenom
izboljšanja obveščanja politične, strokovne in splošne javnosti bo oblikovana
celovita strategija komuniciranja, s katero se bo seznanjalo javnosti ter
dosegalo širšo družbeno podporo razvoju in delovanju Slovenske vojske v
nacionalnem in predvsem mednarodnem okolju.
11. KLJUČNI IZZIVI IN OCENA TVEGANJ
Spremembe mednarodnega varnostnega okolja, globalni varnostni
izzivi in tehnološki napredek zahtevajo stalno prilagajanje obrambnega sistema,
obrambnega resorja in Slovenske vojske. Pri uresničevanju planiranega razvoja
in opremljanja Slovenske vojske so ključni izzivi predvsem:
-       
zagotavljanje planiranega obsega kadrovskih in finančnih virov ter
njihova učinkovita uporaba,
-       
pravočasna vzpostavitev ključnih zmogljivosti, interoperabilnih z
zavezniki,
-       
vzpostavitev racionalnega in ustreznega obsega ter strukture Slovenske
vojske in obrambnega resorja,
-       
doseganje in vzdrževanje načrtovane ravni pripravljenosti poveljstev in
enot Slovenske vojske za delovanje,
-       
realizacija sprejetih ciljev sil oziroma ciljev zmogljivosti Nata,
-       
vzdrževanje ustrezne ravni sodelovanja Slovenske vojske v mednarodnih
operacijah in misijah,
-       
doseganje širšega političnega soglasja v državi ter izrazitejše podpore
strokovne in splošne javnosti.
Neuspešno soočanje z navedenimi izzivi bi povečalo tveganje
za nedoseganje zastavljenih dolgoročnih razvojnih ciljev in prioritet razvoja
Slovenske vojske, kar bi zmanjšalo njeno sposobnost za učinkovito izpolnjevanje
poslanstev in nalog.
Nedoseganje načrtovane ravni finančnih in kadrovskih virov bi
povzročilo neuresničevanje vzpostavitve posameznih zmogljivosti ali njihov
zamik. S tem se pojavljajo tveganja na področju zagotavljanja vojaškega vidika
nacionalne varnosti, izpolnjevanja mednarodnih zavez in zagotavljanja varnosti
pripadnikov Slovenske vojske v mednarodnih operacijah in misijah.
Neizpolnjevanje sprejetih zavez v okviru mednarodnih organizacij bi povzročilo
zmanjšanje verodostojnosti Republike Slovenije v mednarodnem okolju in
slabšanje njenega varnostnega položaja.
Zamiki na področju vzpostavitve planiranih zmogljivosti
oziroma vzpostavitev zmogljivosti v manjšem obsegu bi onemogočala Slovenski
vojski doseganje sprejete ravni ambicij delovanja, kar bi posledično pomenilo,
da ne bi bila sposobna opravljati vseh svojih poslanstev in nalog.
Neracionalna obseg in struktura Slovenske vojske ter
neustrezna raven pripravljenosti poveljstev in enot Slovenske vojske za
delovanje bi negativno vplivala na učinkovitost izpolnjevanja poslanstev in
nalog. Zamude pri integraciji Slovenske vojske v vojaško strukturo Nata pa bi
povzročile manjšo zmožnost in sposobnost delovanja Slovenske vojske z ostalimi
zaveznicami in bi s tem lahko zmanjšale verodostojnost države.
Odsotnost širšega političnega soglasja ter podpore strokovne
in splošne javnosti lahko privede do večjega družbenega odtujevanja Slovenske
vojske.
12. ZAKLJUČEK
Resolucija o splošnem dolgoročnem programu razvoja in
opremljanja Slovenske vojske do leta 2025 se bo izvajala s srednjeročnimi
obrambnimi programi, ki jih bo sprejemala Vlada Republike Slovenije, z njimi pa
bo seznanjala tudi delovno telo Državnega zbora, pristojno za obrambo. Novi
srednjeročni obrambni programi se bodo praviloma izdelovali vsaki dve leti za
desetletno plansko obdobje oziroma ob večjih spremembah varnostnega okolja in
razpoložljivosti obrambnih virov ter spremembah planskih zavez do Nata in EU in
v podobnih primerih.
Z dnem uveljavitve te resolucije preneha veljati Resolucija o
splošnem dolgoročnem programu razvoja in opremljanja Slovenske vojske (Uradni
list RS, št. 89/04).
Ta resolucija začne veljati naslednji dan po objavi v Uradnem
listu Republike Slovenije.
Št. 200-03/10-29/15
Ljubljana, dne 23. novembra 2010
EPA 1138-V
Državni zbor 
Republike Slovenije 
dr. Pavel Gantar l.r. 
Predsednik