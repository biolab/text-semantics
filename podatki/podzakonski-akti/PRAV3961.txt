I. SPLOŠNE DOLOČBE
1. člen
(vsebina pravilnika)
(1) Ta pravilnik v skladu z Uredbo Sveta
(ES) št. 870/2004 z dne 24. aprila 2004 o vzpostavitvi programa Skupnosti za
ohranjanje, opisovanje, zbiranje in rabo genskih virov v kmetijstvu in o
razveljavitvi Uredbe (ES) št. 1467/94 (UL L št. 162 z dne 30. 4. 2004, str. 18)
ureja način sistematičnega spremljanja in analiziranja stanja biotske
raznovrstnosti kmetijskih živalskih genskih virov, način izvajanja monitoringa
in mednarodnega sodelovanja na področju ohranjanja biotske raznovrstnosti v
živinoreji ter pogoje za ustanavljanje in delovanje genskih bank in naloge
genskih bank v živinoreji za ohranjanje pasem domačih živali izven okolja, v
katerem so nastale (v nadaljnjem besedilu: ohranjanje ex situ) oziroma v
okolju, kjer so nastale (v nadaljnjem besedilu: ohranjanje in situ). 
(2) Ta pravilnik ureja tudi vsebino in
način vodenja registra stanja pasem, postopke za izračunavanje stopnje
ogroženosti in stanja rabe pasem, način izvajanja programa ohranjanja biotske
raznovrstnosti v živinoreji, ki se nanaša na vzgojo in usposabljanje ter na
ozaveščanje javnosti, spremljanje in izračunavanje genetske variabilnosti,
postopek zagotavljanja in vzdrževanja genetskih rezerv na podlagi zootehniške
in molekularno genetske karakterizacije pasem in linij domačih živali,
spremljanje in izračunavanje stopnje inbridinga in stopnje sorodstva, postopke
izračunavanja, določanja, zagotavljanja in vzdrževanja genetskih rezerv po
vrstah plemenskega materiala, natančnejše pogoje za priznavanje in preverjanje
novih pasem in linij domačih živali in za promet s plemenskim materialom
avtohtonih pasem domačih živali, pogoje in način za ohranjanje in rejo slovenskih
avtohtonih pasem ter način zagotavljanja sredstev za ohranjanje biotske
raznovrstnosti in genetskih rezerv v živinoreji.
2. člen
(pomen izrazov)
Za potrebe tega pravilnika uporabljeni
izrazi pomenijo: 
-       
Biološke značilnosti pasem ali linij so podatki o pasmi ali
liniji, s katerimi jih ocenjujemo na osnovi lastnosti plodnosti, odpornosti,
vitalnosti, rasti in sestave telesa ter prireje. 
-       
Biotska raznovrstnost v živinoreji je del biotske raznovrstnosti
živih organizmov, ki se nanaša na vse vrste, pasme in linije domačih živali iz
drugega in tretjega odstavka 1. člena Zakona o živinoreji (Uradni list RS, št.
18/02, 110/02 – ZUreP-1, 110/02 – ZGO-1 in 45/04 – ZdZPKG; v nadaljnjem
besedilu: zakon), ki jih redimo v Republiki Sloveniji, z namenom prireje hrane
živalskega porekla in za potrebe kmetijstva. 
-       
Čiščenje pasme je načrtno odbiranje plemenskih živali z
značilnostmi stare pasme in izločanje živali z drugačnimi značilnostmi. 
-       
Dejanska velikost populacije je število vseh živali v neki
populaciji iste pasme. 
-       
Depresija zaradi inbridinga je poslabšanje lastnosti vitalnosti,
sposobnosti, odpornosti, rasti, preživetja, plodnosti in drugih v zaporednih
generacijah kot posledica parjenja v sorodstvu. 
-       
Efektivna velikost populacije je povprečno število živali v neki
populaciji, ki prispevajo gene za naslednjo generacijo. Pri populacijah domačih
živali je omejujoče ali kritično število samcev, poleg tega pa obstajajo
populacije, ki so podvržene cikličnim variacijam glede njihove velikosti, kar
je običajno posledica zelo različnih vzrokov. V takem primeru predstavlja
efektivno velikost najmanjše število živali v ciklusu. 
-       
Genetska razdalja je merilo za oddaljenost populacij ali dveh
vrst na podlagi alelnih zamenjav na lokusih, ki so nastale v času ločene
evolucije. 
-       
Genetski material so živali, živalsko seme, jajčne celice,
zarodki in drug genetski material, ki se uporabljajo za shranjevanje genetskih
informacij plemenskih živali. 
-       
Heterozigotnost je verjetnost, da je osebek heterozigoten na
danem lokusu ali nizu lokusov v večlokusnem sistemu. 
-       
Homozigotnost pomeni, da so identični aleli na enem ali več
lokusih na homolognih kromosomskih segmentih. 
-       
Inbriding je medsebojno parjenje živali, ki so v sorodu. 
-       
Kmetijski živalski genski viri so vse vrste, pasme in linije
domačih živali pomembne za prirejo živalskih proizvodov in za kmetijstvo. 
-       
Kvalitativna lastnost je lastnost pogojena z manjšim številom
genov in je običajno diskontinuirana. 
-       
Kvantitativna lastnost je lastnost, ki se deduje v skladu z
zakonitostmi kvantitativne genetike. Mednje sodi večina gospodarsko pomembnih
lastnosti pri domačih živalih. Za njih je značilna variabilnost. 
-       
Linija je homozigotna skupina živali, ki se glede na fenotip
razlikuje od drugih pripadnikov iste pasme oziroma vrste. 
-       
Lokalne prilagojene pasme so pasme domačih živali, ki so v reji
na določenem geografskem območju in so prilagojene na klimo, krmo, strukturo in
konfiguracijo tega območja ter jih delimo na avtohtone in tradicionalne pasme. 
-       
Molekularno-genetska karakterizacija je opis molekularno
genetskih značilnosti in lastnosti pasem. 
-       
Ogroženost pasme je izračunana vrednost stopnje ogroženosti po
metodi, ki je določena s tem pravilnikom in je znanstveno primerljiva. 
-       
Ohranjanje ex situ je ohranjanje kmetijskih živalskih
genskih virov v živi živali (v nadaljnjem besedilu: in vivo) ali v
genetskem materialu živali (v nadaljnjem besedilu: in vitro) izven
okolja, kjer so nastali. 
-       
Ohranjanje in situ je ohranjanje kmetijskih živalskih
genskih virov in vivo v okolju, v katerem so nastali in razvili svoje
posebne lastnosti. 
-       
Ohranjevanje genetske variabilnosti je načrtno izvajanje rejskih
in selekcijskih opravil oziroma postopkov, s katerimi se ohranja raznovrstnost
genomov. 
-       
Oplemenjevanje pasme je načrtno izboljševanje posameznih
lastnosti pasme. 
-       
Osnovna populacija je geografsko omejena skupina osebkov iste
vrste in pasme, ki ima genetsko zaključeno podobo in predstavlja izhodiščne
plemenske živali. 
-       
Osveževanje pasme je kontroliran vnos genov iz drugih populacij
iste ali sorodnih pasem. 
-       
Pasemski standard je zootehniški normativ, ki vsebuje opis
nastanka in razvoja pasme, opis zunanjosti pasme, telesne mere, morfološke in
biološke značilnosti ter podatke o najpomembnejših gospodarskih lastnostih. 
-       
Pasma je skupina geografsko in regionalno ločenih živali, ki
izvirajo od istih prednikov in jih povezujejo lastnosti, ki jih določa pasemski
standard, ter jih delimo na lokalno prilagojene (avtohtone, tradicionalne) in
tujerodne pasme. 
-       
Program varstva biotske raznovrstnosti v živinoreji je dolgoročni
program ukrepov, ki zagotavlja varstvo in vzdrževanje posamezne vrste, pasme in
linije domačih živali v Republiki Sloveniji. 
-       
Register pasem je zbirka podatkov, kjer so vpisani in zbrani vsi
pomembnejši genealoški, morfološki, rejski in selekcijski podatki o pasmi. 
-       
Stopnja inbridinga (koeficient inbridinga) je merilo za stopnjo
parjenja v sorodstvu neke živali ali populacije, ki se kaže v verjetnosti, da
sta dva gena na istem lokusu identična po poreklu. To pomeni, da je par genov
homozigoten zaradi skupnih prednikov. 
-       
Stopnja sorodstva (koeficient sorodstva) izraža verjetnost, da
bosta dva homologna gena (to je gena na istem lokusu, ki ju izberemo po
naključju) identična pri dveh živalih, za kateri ugotavljamo stopnjo sorodstva.
-       
Tradicionalna tehnologija reje je tehnologija posamezne vrste
oziroma pasme domačih živali, ki je v rabi v izvornem okolju nastanka avtohtone
pasme oziroma tradicionalne pasme in vsi sonaravni postopki reje domačih
živali. 
-       
Tradicionalne pasme so pasme domačih živali, ki so se prilagodile
na podnebne in druge pogoje določenega geografskega območja. V Republiki
Sloveniji se šteje za tradicionalne pasme tiste, ki so pod neprekinjenim
rejskim in selekcijskim nadzorom najmanj petdeset let (konji, osli, govedo)
oziroma trideset let za ostale vrste. 
-       
Tujerodne pasme so pasme domačih živali, ki so nastale drugje in
se še niso prilagodile na podnebne in druge pogoje v Republiki Sloveniji ali
niso pod neprekinjenim rejskim in selekcijskim nadzorom najmanj petdeset let
(konji, osli, govedo), oziroma trideset let za ostale vrste. 
-       
Zaprta populacija je populacija, v kateri poteka razmnoževanje le
med živalmi, ki so iz te populacije in v katero se ne vnaša tujega plemenskega
materiala. 
-       
Zootehniška karakterizacija pasme je sinonim za pasemski standard.
-       
Zootehniška ocena pasme je strokovna ocena stanja pasme skupaj s
predlogi rejskih in selekcijskih ukrepov za ohranjanje pasme.
II. BIOTSKA RAZNOVRSTNOST V ŽIVINOREJI
3. člen
(pomen biotske raznovrstnosti v
živinoreji)
Biotska raznovrstnost v živinoreji je
osnova za prirejo hrane živalskega porekla ter ohranjanje krajinske
raznovrstnosti, vir dohodkov za preživljanje na kmetijah in del naravne ter
kulturne dediščine.
4. člen
(register pasem z zootehniško oceno)
(1) Ministrstvo, pristojno za živinorejo (v
nadaljnjem besedilu: ministrstvo), redno in stalno spremlja stanje biotske
raznovrstnosti v živinoreji. V ta namen se vodi Register pasem z zootehniško
oceno (v nadaljnjem besedilu: register), ki se izpolnjuje vsako leto v mesecu
decembru. Register vodi organizacija, ki opravlja naloge javne službe genske
banke v živinoreji (v nadaljnjem besedilu: organizacija). 
(2) Register vsebuje po vrstah in pasmah
domačih živali skupaj z legendo in šifranti podatke, ki so navedeni v prilogi
1, ki je sestavni del tega pravilnika. 
(3) Viri podatkov za vodenje registra se
pridobivajo od: 
-       
izvajalcev javne službe na področju strokovnih nalog v živinoreji, 
-       
službe za identifikacijo in registracijo – SIR (govedo, drobnica,
prašiči) pri ministrstvu, 
-       
Statističnega urada Republike Slovenije – SURS, 
-       
drugih baz podatkov.
5. člen
(stopnja ogroženosti pasem)
(1) Organizacija na podlagi podatkov v
registru za vsako pasmo enkrat letno oceni stopnjo ogroženosti. Za ocenjevanje
stopnje ogroženosti pasme se uporabljajo kriteriji iz priloge 2, ki je sestavni
del tega pravilnika. 
(2) Pri ocenjevanju pasem, ki so prisotne
tudi izven Republike Slovenije, se stopnja ogroženosti oceni posebej na osnovi
števila čistopasemskih plemenic v Republiki Sloveniji in posebej na osnovi
celotnega števila čistopasemskih plemenic (v Republiki Sloveniji in v drugih
državah). 
(3) Ob oceni stopnje ogroženosti se doda
zaznamek s podatkom o številu doz zamrznjenega semena.
6. člen
(stopnja rabe pasem)
(1) Za vsako pasmo organizacija enkrat
letno na podlagi podatkov o deležu genov posamezne pasme v celotni populaciji
določene vrste v Republiki Sloveniji oceni stopnjo rabe pasme. Na osnovi te
ocene se pasmo razvrsti v naslednje razrede: 
-       
razširjena – delež genov posamezne pasme od števila vseh genov v populaciji
živali določene vrste je večji od 30%, 
-       
lokalna – delež genov posamezne pasme od števila vseh genov v populaciji
živali določene vrste je od 5–30%, 
-       
druga stopnja rabe – delež genov posamezne pasme od števila vseh genov v
populaciji živali določene vrste je manjši od 5%. 
(2) Delež genov posamezne pasme se
izračunava na osnovi podatkov o strukturi parjenj (čistopasemska, križanja) in
iz registra.
7. člen
(program varstva biotske raznovrstnosti v
živinoreji)
(1) Na osnovi sprejetih in potrjenih
rejskih programov, ki so vključeni v skupni temeljni rejski program (v
nadaljnjem besedilu: STRP) ter drugih potrjenih rejskih programov, in podatkov
iz registra, pripravi organizacija strokovne podlage za program varstva biotske
raznovrstnosti v živinoreji (v nadaljnjem besedilu: programi), ki obsegajo
programe dejavnosti po posameznih letih in za celotno obdobje veljavnosti
programa. Pri tem upošteva Strategijo biotske raznovrstnosti v Republiki
Sloveniji, Slovenski kmetijsko-okoljski program ter dolgoročne in kratkoročne
programe razvoja živinoreje v Republiki Sloveniji, veljavno pravno ureditev
biotske raznovrstnosti v živinoreji v Evropski uniji in Republiki Sloveniji ter
program Evropske unije: Biodiverzitetni akcijski načrt za kmetijstvo, program
FAO (Biodiversity Action Plan For Agriculture, programe FAO), še posebej Stanje
svetovnih živalskih genskih virov (State of World Animal Genetic Resources: SoW
– AnGR) in mednarodne sporazume, ki jih sprejme Komisija za genske vire za
hrano in kmetijstvo pri FAO (Commission on Genetic Resources for Food and
Agriculture: CGRFA). 
(2) S programom morajo biti skladno s
predpisi opredeljeni za vse vrste in pasme skupaj in ločeno za vsako vrsto in
pasmo: 
-       
monitoring, sistematično spremljanje in analiziranje stanja biotske raznovrstnosti
v živinoreji, ki vključuje po pasmah osnovne podatke o staležu, prostorski
razširjenosti, načinu in namenu reje, uporabi prireje in ugotovitev stanja,
ogroženosti ter možne načine samega ohranjanja v obliki minimalnega števila
živali, doz semena ali zarodkov v skladu z rejskimi programi; 
-       
vsebina in način izvajanja monitoringa; 
-       
časovni okvir monitoringa; 
-       
strokovne zootehniške in molekularno genetske naloge; 
-       
genetska variabilnost in genetske rezerve; 
-       
posebej pri ogroženih slovenskih avtohtonih in tradicionalnih pasmah
domačih živali mora biti vključeno tudi nadaljnje iskanje ostankov teh pasem in
zagotavljanje plemenskega materiala; 
-       
raziskovalno delo, vzgoja, izobraževanje, usposabljanje in ozaveščanje
javnosti ter promocija na področju ohranjanja biotske raznovrstnosti v
živinoreji; 
-       
ukrepi ohranjanja biotske raznovrstnosti v živinoreji. 
(3) Predlog ukrepov o načinu ohranjanja
pasem v obliki ohranjanja ex situ in in vivo (naravni parki,
kmetije, šolska in raziskovalna posestva) organizacija opredeli tudi z vidika
etnološke, kulturne, zgodovinske in ekološke vloge pasem domačih živali. 
(4) Predlog programa pripravijo
organizacije v živinoreji. Strokovno mnenje pred odločitvijo ministra,
pristojnega za živinorejo (v nadaljnjem besedilu: minister) o sprejemu
programa, poda Svet za živinorejo. 
(5) Program objavi minister na uradni
spletni strani ministrstva ali na drug primeren način tako, da je dostopen
javnosti.
8. člen
(sprotni rejski ukrepi za ohranjanje
biotske raznovrstnosti v živinoreji)
Na osnovi sprejetega programa iz prejšnjega
člena izvaja organizacija sprotne rejske ukrepe za ohranjanje biotske
raznovrstnosti v živinoreji.
9. člen
(informacijski sistem in biotska
raznovrstnost v živinoreji)
Za spremljanje biotske raznovrstnosti v živinoreji
se vzpostavi v Republiki Sloveniji enoten informacijski sistem, ki je
znanstveno primerljiv s podobnimi informacijskimi sistemi v svetu ter
prilagojen za potrebe v Republiki Sloveniji. Vzpostavijo se baze podatkov po
vrstah in pasmah živali, ki bodo vir podatkov za izvajanje določil tega
pravilnika in predpisov Evropske unije ter za sodelovanje z drugimi, še posebej
mednarodnimi podatkovnimi bazami na področju biotske raznovrstnosti v
živinoreji. Informacijski sistem vodi organizacija.
10. člen
(sodelovanje v mednarodnih podatkovnih
zbirkah o biotski raznovrstnosti v živinoreji)
Organizacija sodeluje na področju
mednarodnih zbirk in baz podatkov ter zagotavlja, da so podatki, ki se nanašajo
na Republiko Slovenijo, pravilni in ažurni.
11. člen
(vzgoja in usposabljanje na področju
ohranjanja biotske raznovrstnosti v živinoreji)
V programu iz 7. člena tega pravilnika mora
biti skladno s predpisi opredeljeno, kako se na srednjih kmetijskih šolah,
kmetijskih višjih in visokih šolah, kmetijskih fakultetah in oddelkih
biotehniške fakultete na dodiplomski in podiplomski stopnji izvajajo vzgoja,
izobraževanje in usposabljanje o biotski raznovrstnosti v živinoreji v obliki
posebnega predmeta ali neposredno v predmetih na področju živinoreje.
12. člen
(ozaveščanje in obveščanje javnosti o
pomenu in stanju ohranjanja biotske raznovrstnosti v živinoreji)
Ministrstvo zaradi ozaveščanja in
obveščanja javnosti skupaj z organizacijo letno objavlja podatke o pomenu in
stanju ohranjanja biotske raznovrstnosti v živinoreji.
13. člen
(mednarodno sodelovanje na področju
biotske raznovrstnosti v živinoreji)
Ministrstvo in organizacija sodelujeta na
področju biotske raznovrstnosti v živinoreji v mednarodnih organizacijah na tem
področju, še posebej s komisijo za genske vire pomembne za kmetijstvo in
prehrano pri organizaciji FAO.
14. člen
(sodelovanje s članicami Evropske unije na
področju biotske raznovrstnosti v živinoreji)
Ministrstvo in organizacija v skladu s
predpisi Evropske skupnosti sodelujeta z drugimi državami članicami EU in na
ravni Evropske unije na naslednjih področjih: 
-       
izmenjava informacij o nacionalnem programu in implementacij ohranjanja
biotske raznovrstnosti v živinoreji, 
-       
koordinacija programov na ravni Evropske skupnosti, 
-       
stalno spremljanje in ocenjevanje evropskih živalskih genskih virov, 
-       
koordinacija ukrepov za ohranjanje, opisovanje, zbiranje in uporabo
živalskih genskih virov po metodah in situ, ex situ in v reji, 
-       
sodelovanje pri medsebojnem informiranju, seminarjih in tehničnih
konferencah.
III. GENETSKA VARIABILNOST
15. člen
(kriteriji za oceno genetske variabilnosti
po pasmah)
(1) Genetska variabilnost pasme je
zadostna, kadar je v populaciji tolikšno število živali, da je omogočeno
izvajati parjenja živali, ki niso v sorodu. 
(2) Kriteriji za oceno genetske
variabilnosti znotraj populacij so: 
-       
stopnja inbridinga oziroma stopnje sorodstva med plemenskimi živalmi, 
-       
depresija zaradi inbridinga, katere ocena temelji na regresiji
proizvodnih lastnosti na povečanje inbridinga za 10%, 
-       
dejanska in efektivna velikost populacije, 
-       
genetska varianca kvantitativnih lastnosti, 
-       
podatki v registru pasem, 
-       
heterozigotnost, ki jo ocenjujemo s pomočjo frekvenc alel za selekcijsko
nevtralne lokuse (polimorfnih mikrosatelitov, DNK (dezoksiribonukleinska
kislina) zaporedij, vključno s polimorfizmi posameznih nukleotidov (SNP).
16. člen
(spremljanje in izračunavanje genetske
variabilnosti po pasmah)
(1) Pri kvantitativnih lastnostih in
značilnostih izračunava organizacija genetsko varianco po preizkušenih
matematično znanstvenih metodah na podatkih iz preizkusov. Pri izračunu
upošteva poreklo, stopnjo inbridinga in molekularne informacije. 
(2) Pri kvalitativnih lastnostih in
značilnostih ugotavlja organizacija pogostnost odstopanj od standardov pasme
ter nabor in pogostnost alel, s katerimi lahko dodatno opredeli značilnosti
pasme ali linije. V ta namen se uporabljajo ustrezna genomska orodja.
17. člen
(spremljanje in izračunavanje stopnje
inbridinga in stopnje sorodstva po pasmah)
Osnova za izračunavanje stopnje inbridinga
in stopnje sorodstva je poreklo do osnovne populacije. Metodo spremljanja in
izračunavanja določi organizacija.
18. člen
(preverjanje porekla – biokemijske in
molekularno biološke metode)
Za preverjanje porekla plemenskih živali
uporablja organizacija mednarodno primerljive in uveljavljene biokemijske in
molekularno biološke metode, pri katerih je potrebno upoštevati specifične
zahteve posameznih populacij, če so tovrstne informacije na voljo.
19. člen
(izračunavanje in določanje genetskih
rezerv po vrstah plemenskega materiala)
(1) V vsaki generaciji mora biti najmanj
toliko plemenskih živali, da je efektivna velikost populacije vsaj 50. 
(2) Rezerve semena plemenjakov, ki pomenijo
zagotavljanje razmnoževanja in oplojevanja plemenic v času izrednih razmer, so
sestavni del genetskih rezerv in morajo po posamezni pasmi pokrivati potrebe za
osemenitev najmanj dveh generacij plemenic. 
(3) Pri določanju potrebnih genetskih
rezerv po vrstah genetskega materiala upošteva organizacija: 
-       
učinkovitost shranjevanja genetskega materiala (potrebno je upoštevati
tudi individualne razlike med plemenskimi živalmi); 
-       
uspešnost uporabe zamrznjenega genetskega materiala; 
-       
dejansko velikost in razpršenost populacije; 
-       
minimalno efektivno velikost populacije iz prvega odstavka tega člena; 
-       
stopnjo ogroženosti populacije, pri ogroženih pasmah ali linijah moramo
vsako plemensko žival nadomestiti s potomcem istega spola; 
-       
minimalno število živali-darovalk, ki niso v sorodu (po 25 moškega in
ženskega spola). V primeru, da ni na voljo zadostnega števila, se uporabijo vse
živali, ne glede na sorodstvo. 
(4) Genetski material plemenske živali se
lahko ohranja v različnih oblikah: živali, seme, oocite, embriji, telesne
(somatske) celice ali DNK (dezoksiribonukleinska kislina). Prednost imajo v
praksi že uveljavljene metode ohranjanja.
20. člen
(zagotavljanje in vzdrževanje genetske
rezerve po posameznih vrstah, pasmah in linijah domačih živali)
(1) Za genetske rezerve se mora zagotoviti
najmanj 25 plemenjakov in 50 plemenic, ki niso v sorodu. 
(2) Organizacija mora zagotavljati potrebno
količino genetskega materiala za genetske rezerve. 
(3) Pri shranjevanju genetskih rezerv mora
biti zagotovljeno, da se preverja uporabnost le-teh. V primeru, da obstaja sum
na slabšanje kakovosti genetskega materiala, ga je potrebno obnoviti. 
(4) Genetske rezerve živalskih genskih
virov, pomembnih za kmetijstvo, stalno spremlja in nadzoruje organizacija, ki
pripravi vsaj enkrat letno poročilo o stanju genetskih rezerv. O njih odloča in
sklepa Svet za živinorejo, ki predlaga ministru predloge potrebnih ukrepov.
21. člen
(program)
Program iz 7. člena tega pravilnika mora
upoštevati vsa določila zakona in podzakonskih predpisov, ki urejajo ohranjanje
pasem in linij. Pri tem morata biti posebej opredeljena sistem in plan
parjenja, ki omogočata ohranitev proizvodnih in drugih pasemskih značilnosti,
vzdrževanje minimalne spremembe stopnje inbridinga na generacijo, vzdrževanje
heterozigotnosti in ohranjanje genetske variabilnosti znotraj pasme.
22. člen
(rekonstrukcija pasme ali linije)
(1) Če je v ogroženo populacijo iz katerega
koli razloga vnešen tuj genetski material in še obstajajo živali, ki izkazujejo
značilnosti stare pasme, se določi izhodiščna skupina živali, ki se jo
razmnoži. Iz razmnožene populacije se odbirajo živali z značilnostmi stare
pasme in izločajo živali z značilnostmi tuje, vnešene populacije. V
maloštevilčnih populacijah selekcija poteka predvsem pri plemenjakih, vendar
tako, da v čim večji meri preprečujemo tveganje inbridinga. 
(2) Program mora vključevati načrt
razmnoževanja in čiščenja pasme. 
(3) Pri načrtnem osveževanju iz drugih
sorodnih pasem postopamo enako, kot določata prejšnja odstavka. Ko se
populacija zadostno namnoži, se s planiranim parjenjem poveča delež genov
izvorne populacije.
23. člen
(rejski programi za male populacije)
(1) Rejski programi za male populacije
morajo zagotoviti, da se pri malih populacijah v najkrajšem možnem času doseže
minimalna efektivna velikost populacije 50 plemenskih živali, in jo nato
vzdrževati. 
(2) Za vzdrževanje ustrezne efektivne
velikosti populacije je potrebno: 
-       
izenačenje razmerja med spoloma, 
-       
izenačevanje velikosti družin, 
-       
standardizacija trajanja rabe plemenskih živali, 
-       
ohranjanje zastopanosti izvornih nesorodnih linij v vsaki generacij, 
-       
obvladovanje inbridinga in homozigotnosti. 
(3) Rejski programi za male populacije
morajo vsebovati načrt za zagotovitev in vzdrževanje ustrezne efektivne
velikosti populacije in metode za preprečevanje inbridinga in zastopanosti
izvornih linij.
IV. PRIZNAVANJE NOVIH PASEM IN LINIJ
DOMAČIH ŽIVALI
24. člen
(pogoji za priznavanje novih pasem in
linij domačih živali)
Za priznavanje novih pasem in linij domačih
živali morajo biti izpolnjeni naslednji pogoji: 
-       
proizvodne lastnosti in značilnosti pasem in linij se ne smejo značilno
spreminjati v najmanj treh zaporednih generacijah, 
-       
imeti morajo enoten videz, ki se deduje in jih loči od drugih pasem in
linij znotraj vrste, 
-       
so geografsko določene in omejene, 
-       
so prilagojene pogojem reje tega geografskega območja, 
-       
da obstajajo značilne genetske razdalje do drugih sorodnih pasem in
linij, 
-       
velikost populacije mora biti najmanj tolikšna, da je efektivna velikost
populacije vsaj 50.
25. člen
(preverjanje novih pasem in linij domačih
živali)
Za preverjanje novih pasem in linij domačih
živali se izvajajo naslednji preizkusi: 
-       
primerjalna analiza telesnih mer, telesnih mas in oblik (morfologije)
telesa in značilnosti pasem najmanj treh zaporednih generacij, 
-       
analiza proizvodnih lastnosti (nivo, potek, variabilnost), 
-       
proučitev prilagojenosti na okolje, klimatske razmere in sezonske
ekstreme (pojav bolezni, občutljivost, obolevnost, zmanjšana proizvodnost
itd.), 
-       
biokemijske in imunološke razlike mlečnih, krvnih in drugih proteinov, 
-       
identifikacija za pasme in linije značilnih alelnih variant z
molekularnimi metodami.
26. člen
(zootehniška karakterizacija novih pasem
in linij domačih živali)
Opis pasme mora vključevati telesne mere,
telesno maso, opis in morfologijo telesa in značilnosti, proizvodne lastnosti
(plodnost, pitovne in klavne lastnosti, lastnosti mlečnosti, količina in
kakovost volne oziroma krzna, preživitvena sposobnost in življenjska prireja)
ter prilagojenost okolju. Opis mora vsebovati tudi habitat, krmno bazo,
klimatske pogoje, sezonske ekstreme, tehnologijo reje kot tudi zgodovinski
izvor pasme, če je znan. Če sta si dve populaciji blizu, morajo biti opravljene
dodatne raziskave, ki potrdijo oddaljenost ali sorodnost populacij. Opisa
populacij se morata zadostno razlikovati.
27. člen
(molekularno genetska karakterizacija
novih pasem in linij domačih živali)
Molekularno genetska karakterizacija obsega
popis značilnih (privatnih) alel za vse lokuse, ki so zajeti v pasemskem
(linijskem) standardu. V ta namen se lahko uporablja različne tipe molekularnih
markerjev, vključno z mikrosateliti, mitohondrijsko DNK in polimorfizmi
posameznih nukleotidov (SNP). Definicija alel mora omogočati ponovljivost in
mednarodno primerljivost rezultatov molekularno genetskih preiskav.
28. člen
(meritve oziroma ocenjevanje proizvodnih
in drugih lastnosti novih pasem in linij)
Proizvodne in druge lastnosti, molekularno
genetsko karakterizacijo novih pasem ali linij domačih živali iz 24. do 27.
člena tega pravilnika meri oziroma ocenjuje na predlog in stroške prijavitelja
pristojna organizacija iz 98. člena zakona.
29. člen
(priznavanje novih pasem in linij domačih
živali)
(1) Vlogo za priznanje novih pasem in linij
domačih živali vloži na ministrstvo rejska organizacija v skladu z zakonom.
Vlogi morajo biti priloženi: 
-       
sedež in naziv vlagatelja, 
-       
dokazila za izpolnjevanje določil iz 24., 25., 26. in 27. člena tega
pravilnika, 
-       
dokazila o vodenju zootehniške dokumentacije v skladu z zakonom in
zootehniškimi predpisi za določeno vrsto, 
-       
ocena proizvodnih in drugih lastnosti, ki jo izdela organizacija iz 98.
člena zakona. Na zahtevo te organizacije mora vlagatelj vloge posredovati
meritve iz opravljenih preizkusov za potrebe preveritve rezultatov. 
(2) Novo pasmo oziroma linijo domačih
živali prizna minister na osnovi mnenja Sveta za živinorejo.
30. člen
(rejski program za nove pasme in linije)
Za priznanje nove pasme in linije je
potrebno po priznanju sprejeti rejski program v skladu z zakonom in
zootehniškimi predpisi za določeno vrsto domačih živali.
V. AVTOHTONE PASME DOMAČIH ŽIVALI
31. člen
(ohranjanje in situ)
(1) Za ohranjanje avtohtonih pasem domačih
živali (ohranjanje in situ) izdela organizacija ukrepe, ki vključujejo
zlasti: 
-       
vzdrževanje populacij živih živali v njihovem naravnem (izvornem)
okolju, 
-       
tradicionalne tehnologije reje po načelih trajnostnega razvoja, 
-       
vzdrževanje velikosti populacije, ki omogoča izvajanje osnovnih rejskih
ukrepov, 
-       
pogoje za izvajanje rejskih in selekcijskih ukrepov, 
-       
raziskovanje in odkrivanje zootehniških in molekularno bioloških
karakterizacij avtohtonih pasem, 
-       
prirejo in pridelavo domačih tradicionalnih živalskih proizvodov in
izdelkov. 
(2) Ukrepe ohranjanja avtohtonih pasem
domačih živali (ohranjanje in situ) izvaja organizacija.
32. člen
(ohranjanje ex situ)
Za ohranjanje avtohtonih pasem domačih
živali ex situ izdela organizacija ukrepe za sistematično ureditev, ki
zagotavljajo pregled nad obveznimi rezervami genskega materiala pri posameznih
pasmah domačih živali v skladu z 19. in 20. členom tega pravilnika.
33. člen
(pogoji reje avtohtonih pasem domačih
živali)
(1) Vse avtohtone pasme iz zakona in tiste
pasme, ki se priznajo na novo v skladu z zakonom za slovenske avtohtone pasme,
je potrebno prednostno ohranjati v izvornem okolju. Načini reje živali morajo
biti pretežno v skladu s tradicionalno tehnologijo. Pri reji imajo prednost
proizvodni sistemi z majhnim vložkom. 
(2) V selekcijskih čredah, jatah, tropih in
v eksperimentalnih pogojih so dovoljeni tudi načini reje, ki odstopajo od
tradicionalnih, če omogočajo učinkovitejše selekcijsko delo in zanesljivejše
ohranjanje določene pasme.
34. člen
(postopek priznavanja novih avtohtonih
pasem domačih živali)
Za priznanje nove avtohtone pasme iz
tretjega. odstavka 68. člena zakona morajo biti izpolnjeni naslednji pogoji
reje: 
-       
da gre za tradicionalno pasmo, 
-       
da je bila populacija pasme zaprta najmanj zadnjih petdeset let (za
vrsto govedo, konji in osli) in trideset let za ostale vrste, 
-       
da je načrten vnos genov iz tujih pasem v populacijo pasme dovoljen samo
za preprečevanje inbridinga in je jasno določen v rejskem programu.
35. člen
(priznanje rejskega programa za nove
avtohtone pasme)
Za priznane nove avtohtone pasme mora
priznana rejska organizacija vložiti vlogo za priznanje rejskega programa v
skladu z zakonom in zootehniškimi predpisi za določeno vrsto domačih živali.
Vlogi morajo biti poleg dokazil iz 29. člena tega pravilnika priložena še
dokazila iz postopka priznavanja te pasme določena po 34. členu tega
pravilnika.
36. člen
(prodaja plemenskega materiala avtohtonih
pasem domačih živali)
(1) S programom iz 7. člena tega pravilnika
se določa način zagotavljanja sledljivosti plemenskega materiala v primeru
prodaje plemenskega materiala avtohtonih pasem. 
(2) V programu se opredeli tudi dovoljen
maksimalni letni obseg odprodaje plemenskega materiala posamezne pasme v genski
banki.
37. člen
(register avtohtonih pasem domačih živali)
Register avtohtonih pasem domačih živali je
sestavni del registra pasem v Republiki Sloveniji iz 4. člena tega pravilnika.
Register avtohtonih pasem domačih živali vodi ministrstvo. Organizacija
zagotavlja povezavo med registrom pasem iz 4. člena in registrom avtohtonih
pasem domačih živali.
VI. TRADICIONALNE PASME
38. člen
(pogoji za priznavanje tradicionalnih
pasem domačih živali)
Za priznavanje tradicionalnih pasem domačih
živali morajo biti izpolnjeni naslednji pogoji: 
-       
da je pasma prilagojena na podnebne in druge pogoje reje določenega
geografskega območja na območju Republike Slovenije, 
-       
velikost populacije mora biti najmanj tolikšna, da je efektivna velikost
populacije vsaj 50, 
-       
da je zaprta populacija, 
-       
da je pasma v Sloveniji dokazano zadnjih petdeset let (konji, osli,
govedo) in trideset let ostale vrste pod neprekinjenim rejskim in selekcijskim
nadzorom.
39. člen
(priznavanje tradicionalnih pasem)
(1) Vlogo za priznanje tradicionalnih pasem
vloži na ministrstvo rejska organizacija. Vloga mora vsebovati: 
-       
sedež in naziv vlagatelja, 
-       
dokazila za izpolnjevanje določil iz 29. člena tega pravilnika, 
-       
dokazila o vodenju zootehniške dokumentacije v skladu z zakonom in z
zootehniškimi pravilniki za določeno vrsto, 
-       
strokovno oceno organizacije iz 98. člena zakona. 
(2) Tradicionalno pasmo prizna minister na
osnovi mnenja Sveta za živinorejo.
VII. GENSKA BANKA KMETIJSKIH ŽIVALSKIH GENSKIH VIROV (ŽGV)
40. člen
(obseg ohranjanja posameznih avtohtonih in
drugih pasem v genski banki – ohranjanje in situ)
(1) Osnovni kriterij za določitev obsega
genske banke (ohranjanje in situ) in vivo je število plemenic po
posameznih vrstah iz razreda stopnje ogroženosti »ogrožena« (5. člen).
Ustanovljene genske banke delujejo po programu v skladu z načeli ohranjanja in
zaščite ter karakterizacije pasme in morajo biti rejsko ter selekcijsko
oskrbovane. 
(2) Od vsake slovenske avtohtone pasme je v
genski banki (ohranjanje in situ) vsaj toliko plemenic, kot je to
zapisano v razredu »ogrožena« po vrstah v tabeli v 5. členu. Število in
razmerje plemenice:plemenjaki mora omogočati nesorodstvena parjenja oziroma
kadar to ni mogoče, zagotavljati najmanjši obseg parjenja v sorodstvu. V gensko
banko slovenskih avtohtonih pasem so vključene vse avtohtone pasme navedene v
zakonu in tiste pasme, ki se priznajo v skladu z zakonom za slovenske avtohtone
pasme. 
(3) Za tradicionalne pasme s stopnjo
ogroženosti »kritična« in »ogrožena«, veljajo enaka določila, kot so določena v
prejšnjem odstavku. 
(4) Od tujerodnih pasem praviloma ni v
genski banki (ohranjanje in situ) nobena pasma; izjema so pasme, ki jih
zaradi veterinarskih (zdravstvenega stanja) in zootehniških razlogov
(inbriding, ipd) ni mogoče dokupiti. 
(5) Osnova za odločitev o vključitvi
posamezne pasme v gensko banko (ohranjanje in situ) je letna zootehniška
ocena pasem, ki jo opravi organizacija.
41. člen
(obseg ohranjanja posameznih avtohtonih in
drugih pasem v genski banki ex situ)
(1) Genska banka (ohranjanje ex situ)
in vivo (kmetije izven izvornega okolja predvsem na zaščitenih območjih
in v nacionalnih parkih, šolska in raziskovalna posestva) je ustanovljena za
posamezne avtohtone in druge pasme v primeru, kadar je število plemenskih
živali v genskih bankah in situ manjše od števila plemenic določenega v
prvem, drugem in tretjem odstavku prejšnjega člena. 
(2) Genska banka (ohranjanje ex situ)
in vitro je ustanovljena za posamezne avtohtone in druge pasme, ki imajo
oceno stopnje ogroženosti »ogrožena« ali »kritična« in v skladu z določili tega
pravilnika o genetskih rezervah.

Priloga
1: Register pasem
Priloga
2: Stopnja ogroženosti pasem

Pravilnik o ohranjanju biotske raznovrstnosti
v živinoreji (Uradni list RS, št. 90/04) vsebuje naslednjo končno določbo:
»IX. KONČNA DOLOČBA
42. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o ohranjanju
biotske raznovrstnosti v živinoreji (Uradni list RS, št. 88/14) vsebuje naslednjo končno določbo:
»4. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.