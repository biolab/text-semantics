I. SPLOŠNI DOLOČBI
1. člen
(vsebina pravilnika)
Ta pravilnik podrobneje določa metode in
postopke ekološke pridelave oziroma predelave, označevanje kmetijskih pridelkov
oziroma živil in pogoje za uporabo označbe »ekološki«, sistem nadzora
organizacij za kontrolo in certificiranje, tehnične in organizacijske pogoje,
ki jih morajo izpolnjevati organizacije za kontrolo in certificiranje ekoloških
kmetijskih pridelkov oziroma živil (v nadaljnjem besedilu: organizacije za
kontrolo in certificiranje), evidence ekološko pridelanega semena, semenskega
krompirja in vegetativnega razmnoževalnega materiala v Republiki Sloveniji ter
pristojnosti glede kontrole uvoza ekoloških kmetijskih pridelkov in živil iz
tretjih držav za izvajanje: 
-       
Uredbe Sveta (ES) št. 834/2007 z dne 28. junija 2007 o ekološki
pridelavi in označevanju ekoloških proizvodov in razveljavitvi Uredbe (EGS) št.
2092/91 (UL L št. 189 z dne 20. 7. 2007, str. 1), zadnjič spremenjene z Uredbo
Sveta (ES) št. 967/2008 z dne 29. septembra 2008 o spremembi Uredbe (ES) št.
834/2007 o ekološki pridelavi in označevanju ekoloških proizvodov (UL L št. 264
z dne 3. 10. 2008, str. 1), (v nadaljnjem besedilu: Uredba 834/2007/ES); 
-       
Uredbe Komisije (ES) št. 889/2008 z dne 5. septembra 2008 o določitvi
podrobnih pravil za izvajanje Uredbe Sveta (ES) št. 834/2007 o ekološki
pridelavi in označevanju ekoloških proizvodov glede ekološke pridelave,
označevanja in nadzora (UL L št. 250 z dne 18. 9. 2008, str. 1), zadnjič
spremenjene z Uredbo Komisije (ES) št. 271/2010 z dne 24. marca 2010 o
spremembi Uredbe (ES) št. 889/2008 o določitvi podrobnih pravil za izvajanje
Uredbe Sveta (ES) št. 834/2007 v zvezi z logotipom ekološke pridelave Evropske
unije (UL L št. 84 z dne 31. 3. 2010, str. 19), (v nadaljnjem besedilu: Uredba
889/2008/ES); 
-       
Uredbe Komisije (ES) št. 1235/2008 z dne 8. decembra 2008 o določitvi
podrobnih pravil za izvajanje Uredbe Sveta (ES) št. 834/2007 v zvezi z
ureditvami za uvoz ekoloških proizvodov iz tretjih držav (UL L št. 334/2008 z
dne 12. 12. 2008, str. 25), zadnjič spremenjene z Uredbo Komisije (ES) št. 471/2010
z dne 31. maja 2010 o spremembi Uredbe (ES) št. 1235/2008 glede seznama tretjih
držav, iz katerih morajo izvirati nekateri ekološko pridelani kmetijski
proizvodi, da se lahko tržijo v Uniji (UL L št. 134 z dne 1. 6. 2010, str. 1),
(v nadaljnjem besedilu: Uredba 1235/2008/ES).
2. člen
(pomen izrazov)
Izrazi, uporabljeni v tem pravilniku, imajo
naslednji pomen: 
1.     
jed je postrežena enota, ki je sestavljena iz ene ali več sestavin; 
2.     
za industrijsko kmetijstvo iz Priloge I Uredbe 889/2008/ES se štejejo
vsi obrati, ki morajo v skladu s predpisom, ki ureja vrsto dejavnosti in
naprav, ki lahko povzročajo onesnaževanje večjega obsega, pridobiti
okoljevarstveno dovoljenje; 
3.     
pristojni organ iz točke (n) 2. člena Uredbe 834/2007/ES je Ministrstvo
za kmetijstvo, gozdarstvo in prehrano (v nadaljnjem besedilu: ministrstvo).
II. PRAVILA EKOLOŠKEGA KMETOVANJA
1. poglavje: splošna pravila ekološkega kmetovanja
3. člen
(proizvodi in snovi, ki se lahko
uporabljajo v kmetijstvu)
V ekološkem kmetijstvu se lahko uporabljajo
oziroma so lahko prisotni samo proizvodi in snovi v skladu z Uredbo 834/2007/ES
in Uredbo 889/2008/ES.
4. člen
(pravila ekološkega kmetovanja za izjemne
primere)
Izvajalec, ki želi pridobiti dovoljenje za
izjemo od pravil ekološkega kmetovanja, vloži vlogo na ministrstvo. Vloga mora
vsebovati: 
-       
podatke o izvajalcu: osebno ime oziroma firmo, naslov, KMG-MID, 
-       
podatke o vrsti izjeme, za katero želi pridobiti dovoljenje, 
-       
podatke o količini, številu, vrsti oziroma površini, za katero želi
izjemo, 
-       
obrazložitev, zakaj želi pridobiti dovoljenje za posamezno izjemo, in 
-       
mnenje glede izjeme, ki ga izda organizacije za kontrolo in
certificiranje, pri kateri je izvajalec vključen v kontrolo.
5. člen
(skrajšanje obdobja preusmeritve)
Izvajalec, ki želi pridobiti dovoljenje za
skrajšanje obdobja preusmeritve v skladu s 36. členom Uredbe 889/2008/ES, vloži
vlogo na ministrstvo. Vloga mora vsebovati: 
-       
podatke o izvajalcu: osebno ime oziroma firmo, naslov, KMG-MID, 
-       
obrazložitev, zakaj želi pridobiti dovoljenje za skrajšanje obdobja
preusmeritve, 
-       
mnenje glede skrajšanja obdobja preusmeritve na zadevnem zemljišču, ki
ga izda organizacija za kontrolo in certificiranje, pri kateri je izvajalec
prijavljen v kontrolo. V primeru, da gre pri zadevnem zemljišču za vrsto
dejanske rabe njiva, hmeljišče, trajne rastline na njivskih površinah,
rastlinjak, vinograd, intenzivni sadovnjak ali oljčnik, mora mnenje
organizacije za kontrolo in certificiranje temeljiti na rezultatih analize tal
na ostanke fitofarmacevtskih sredstev (v nadaljnjem besedilu: FFS) v zadnjih
treh letih pred vložitvijo vloge; in 
-       
fotografski posnetki terena, ki potrjujejo predhodno rabo zadevnega
zemljišča v primerih zaraščenosti ali večletne opuščenosti trajnih nasadov
(npr. opuščeni sadovnjaki, vinogradi ipd.) na zadevnih zemljiščih.
Skupna pravila za rejo kuncev, damjakov,
muflonov in navadnih jelenov
6. člen
(pravila za preusmeritev)
Preusmeritev pri reji kuncev, damjakov,
muflonov in navadnih jelenov mora potekati v skladu z Uredbo 834/2007/ES,
Uredbo 889/2008/ES, Uredbo 1235/2008/ES in tem pravilnikom.
7. člen
(nadzor)
Nadzor izvajalcev ki redijo kunce, damjake,
muflone in navadne jelene ter iz njih predelujejo proizvode izvajajo
organizacije za kontrolo in certificiranje v skladu z Uredbo 834/2007/ES,
Uredbo 889/2008/ES, Uredbo 1235/2008/ES in s tem pravilnikom.
8. člen
(označevanje)
(1) Proizvodi iz kuncev, damjakov, muflonov
in navadnih jelenov se označijo z izrazi iz 23. člena Uredbe 834/2007ES,
uporabljen mora biti zaščitni znak »ekološki« (v nadaljnjem besedilu: zaščitni
znak) v skladu s 44. členom tega pravilnika, označeni pa morajo biti tudi v
skladu z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom. 
(2) Uporaba logotipa Skupnosti iz 57. člena
Uredbe 889/2008/ES pri proizvodu iz kuncev, damjakov, muflonov in navadnih
jelenov ni dovoljena.
9. člen
(predelava in prodaja)
(1) Predelava proizvodov iz kuncev,
damjakov, muflonov in navadnih jelenov mora potekati v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom. 
(2) Kunci, damjaki, mufloni in navadni
jeleni se štejejo kot ekološki, če so živali vsaj zadnji dve tretjini svojega
življenja nepretrgoma rejene v skladu z Uredbo 834/2007/ES, Uredbo 889/2008/ES,
Uredbo 1235/2008/ES in s tem pravilnikom.
2. poglavje: Ekološka živinoreja
A. Splošna pravila za vzrejo živali
10. člen
(obtežba in vezana reja)
(1) Za določanje največjega števila živali
na hektar, ki ustreza 170 kg dušika na leto iz drugega odstavka 15. člena
Uredbe 889/2008/ES, se uporabljajo predpisi, ki urejajo izvedbo ukrepov
kmetijske politike, in predpisi, ki urejajo varstvo voda pred onesnaženjem z
nitrati iz kmetijskih virov. 
(2) Za izvajanje prvega odstavka 95. člena
Uredbe 889/2008/ES se živali lahko privežejo v zgradbah, ki so že obstajale
pred 24. avgustom 2000, če imajo možnost rednega gibanja in če vzreja poteka
skladno z zahtevami o dobrem počutju živali, vključno z udobno nastlanimi
površinami in individualno obravnavo.
11. člen
(manjše kmetijsko gospodarstvo)
(1) Za izvajanje 39. člena Uredbe
889/2008/ES se šteje, da je manjše kmetijsko gospodarstvo tisto kmetijsko
gospodarstvo, ki redi največ 20 glav velike živine goveda. 
(2) Na kmetijskih gospodarstvih iz
prejšnjega odstavka se za presojo primernosti reje živali v hlevih za govedo z
vezano rejo uporabi tudi indeks ustreznosti reje živali (v nadaljnjem besedilu:
IURŽ), ki je kot Priloga I sestavni del tega pravilnika. 
(3) Reja na manjšem kmetijskem gospodarstvu
je ustrezna, kadar IURŽ dosega najmanj 24 točk. Merila za določitev točk so
vsebovana v Prilogi I. Pri merilih se upoštevajo samo parametri, ki se nanašajo
na vezano rejo.
B. Pravila za rejo perutnine
12. člen
(počasi rastoče pasme, primerne za
ekološko rejo perutnine)
(1) Na podlagi petega odstavka 12. člena
Uredbe 889/2008/ES se na seznam počasi rastočih pasem uvrstijo naslednje
slovenske tradicionalne pasme kokoši težkega tipa: 
-       
slovenska zgodaj operjena kokoš, 
-       
slovenska pozno operjena kokoš in 
-       
slovenska pitovna kokoš. 
(2) Poleg pasem iz prejšnjega odstavka, se na
seznam iz prejšnjega odstavka uvrsti še križanec s trgovskim imenom prelux-bro.
(3) Ministrstvo seznam iz prvega odstavka
tega člena objavi na svoji spletni strani.
13. člen
(prazen prostor za izpust po vsakem
turnusu reje)
(1) Za izvajanje petega odstavka 23. člena
Uredbe 889/2008/ES je treba po zaključku vsakega turnusa reje perutnine pustiti
prazne prostore za izpust, da se vegetacija oziroma rastlinje lahko obraste, in
sicer, če se turnus zaključi v: 
-       
aprilu in maju: tri tedne, 
-       
juniju in juliju: štiri tedne, 
-       
avgustu, septembru in oktobru: pet tednov. 
(2) Izvajalci morajo voditi evidenco o
obdobjih, ko je prostor za izpust prazen. 
(3) Na predlog izvajalca lahko organizacija
za kontrolo in certificiranje dovoli skrajšanje navedenih obdobij, kadar se
zaradi lokalnih in izjemno ugodnih vremenskih razmer (npr. več padavin od
dolgoletnega povprečja, optimalnejša temperatura za rast vegetacije itd.)
vegetacija hitreje obrašča.
C. Skupna pravila za rejo kuncev, damjakov,
muflonov in navadnih jelenov
14. člen
(reja, izvor in nakup ekološko vzrejenih
živali)
(1) Reja živali mora potekati v skladu z
Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom. 
(2) Živali za nakup morajo izvirati s
kmetijskih gospodarstev, ki kmetujejo v skladu z Uredbo 834/2007/ES, Uredbo
889/2008/ES, Uredbo 1235/2008/ES in s tem pravilnikom.
15. člen
(izvor in nakup neekološko vzrejenih
živali)
Ne glede na določbe drugega odstavka
prejšnjega člena se izjeme od zahtev iz Uredbe 834/2007/ES, Uredbe 889/2008/ES,
Uredbe 1235/2008/ES in tega pravilnika glede izvora kuncev, damjakov, muflonov
ali navadnih jelenov dovolijo, če je to potrebno, da se zagotovi začetek
ekološke reje v prvem letu preusmeritve ali če ni na voljo zadostnega števila
ekološko vzrejenih kuncev, damjakov, muflonov ali navadnih jelenov. Za nakup
neekološko vzrejenih kuncev, damjakov, muflonov ali navadnih jelenov mora
izvajalec predhodno pridobiti dovoljenje organizacije za kontrolo in
certificiranje.
16. člen
(krma)
Krma za rejo kuncev, damjakov, muflonov in
navadnih jelenov mora biti v skladu z določbami Uredbe 834/2007/ES, Uredbe
889/2008/ES, Uredbe 1235/2008/ES in tem pravilnikom.
17. člen
(preprečevanje bolezni in veterinarsko
zdravljenje)
Preprečevanje bolezni in veterinarsko
zdravljenje pri reji kuncev, damjakov, muflonov in navadnih jelenov mora potekati
v skladu z Uredbo 834/2007/ES, Uredbo 889/2008/ES in Uredbo 1235/2008/ES.
Č. Pravila za rejo kuncev
18. člen
(nakup neekološko vzrejenih živali)
Za namene ekološke reje je letno dovoljen
nakup neekoloških živali v obsegu do 100%, če ekološko vzrejenih živali ni na
voljo.
19. člen
(namestitev živali)
(1) Živalim mora biti vedno na voljo mrva,
razen v obdobju vegetacije, ko mora biti na voljo zelena krma. 
(2) Živali morajo imeti na voljo veje s
skorjo za glodanje. 
(3) Najmanjša velikost notranje površine
hleva mora znašati: 
-       
za živali od odstavitve do vključno osmega tedna starosti: 8 živali na m2,
-       
za živali, ki so starejše od osmih tednov: 6 živali na m2. 
(4) Notranja površina hleva mora biti
čista, suha in urejena kot nastlan prostor za ležanje. Rešetkasta tla so
dovoljena na največ 50% notranje površine hleva, ki pa morajo biti skozi celo
obdobje prekrita z nastiljem. 
(5) Priporočeno je strukturiranje ločenih
bivalnih enot v hlevu v več nivojev. V primeru, da so ločene bivalne enote v
hlevu strukturirane v več nivojev, se višje ležeče površine ne prištevajo k
velikosti notranje enote površine hleva. Višje ležeče površine morajo biti
narejene iz polnega materiala ali materiala, ki je stalno prekrit z nastiljem. 
(6) Živali morajo imeti dostop do površin
na prostem. Če živali nimajo dostopa do površin na prostem, mora biti živalim
zagotovljen prostor za izpust na površine, ki so lahko pokrite. Prostor za
izpust mora biti utrjen in enostaven za čiščenje. 
(7) Najmanjša velikost zunanje površine
znaša 0,125 m2 na žival (8 živali na m2). 
(8) Živali se morajo rediti v skupinah do
vključno šestega meseca starosti. 
(9) Ločena reja posameznih živali ni
dovoljena, razen če gre za časovno omejen in utemeljen razlog v skladu s 17.
členom tega pravilnika oziroma v času kotitve in dojenja ter za namestitev
plemenjaka.
D. Pravila za rejo damjakov, muflonov in
navadnih jelenov
20. člen
(izvor in nakup neekološko vzrejenih
živali)
(1) Letno je dovoljen nakup neekoloških
samic v prvem življenjskem letu v obsegu 10% staleža odraslih živali, če
ekološko vzrejenih živali ni na voljo. 
(2) Dovoljen je nakup neekoloških
plemenskih samcev pod pogojem, če se jih nato redi in krmi v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom.
21. člen
(namestitev živali)
(1) V obdobju vegetacije se morajo živali
prehranjevati s pašo v obori. Dokrmljevanje je dovoljeno le v primeru
pomanjkanja paše zaradi neugodnih vremenski razmer. 
(2) Živali morajo živeti v socialnih
skupinah. Najmanjše število odraslih živali v obori mora obsegati za vsako
vrsto živali tri samice in enega samca. Zgornja meja za število živali na
hektar površine v obori znaša: 
-       
za damjake in muflone: 10 odraslih živali na hektar in 
-       
za navadne jelene: 5 odraslih živali na hektar. 
(3) Živali v prvem življenjskem letu, ki se
skotijo v čredi, se štejejo v kvoto iz prejšnjega odstavka. 
(4) Ločena reja posameznih živali ni
dovoljena, razen če gre za časovno omejen in utemeljen razlog v skladu s 17.
členom tega pravilnika. 
(5) Živali se redijo v oborah. 
(6) Najmanjša velikost obore za damjake in
muflone znaša en hektar in za navadne jelene dva hektara. 
(7) Če se redi v obori več vrst živali
skupaj, je najmanjša velikost obore tri hektare. 
(8) Pri vsaki obori mora biti zagotovljena
možnost razdelitve na najmanj dve čredinki. Najmanjša velikost čredinke pri
damjakih in muflonih znaša 0,5 hektara, pri navadnih jelenih ali več vrstah
rejnih živali v skupni obori pa najmanj en hektar.
22. člen
(obora)
(1) Ograjen prostor mora živalim zagotavljati
zaščito pred vremenskimi vplivi. Ekološka reja rejnih živali v obori na zelo
vlažnih ali močvirnih tleh ni dovoljena. 
(2) V obori mora biti v obdobju vegetacije
zagotovljena naravna paša. 
(3) Obore, v katerih v obdobju vegetacije
ni mogoče zagotoviti krme s pašo, niso dovoljene. 
(4) Živalim morajo biti zagotovljena
skrivališča oziroma zatočišča. 
(5) Živalim mora biti zagotovljena obraba
parkljev na naraven način. Če ta zaradi sestave tal ni zadostna, je to treba
zagotoviti z drugimi ustreznimi ukrepi (npr. utrditev tal okrog krmišč). 
(6) V oborah za navadne jelene mora biti
živalim omogočeno valjanje v blatu, da se zagotovi negovanje kožuha in
uravnavanje toplote. 
(7) Krmišča morajo biti postavljena na
mestih, ki so zaščitena pred vremenskimi vplivi in so dostopna tako za živali
kot tudi za njihove oskrbnike. 
(8) Če ni zagotovljen stalen dostop do
krme, morajo biti krmišča oblikovana tako, da se lahko vse živali hranijo
hkrati. 
(9) Na mestu, kjer so krmišča, morajo biti
tla utrjena. 
(10) Naprave za krmljenje morajo imeti
nadstrešek. 
(11) Rejne živali v obori morajo imeti na
voljo neoporečno vodo. Če ni na voljo naravnega in za živali lahko dostopnega
naravnega vodnega vira, je treba zagotoviti napajališča. 
(12) Ograja obore mora biti visoka za
damjake in muflone najmanj 1,8 metra, za navadne jelene pa najmanj dva metra.
Navedena višina ne velja za ograjo znotraj obore za postavitev čredink. 
(13) Zunanje in notranje ograje morajo biti
živalim razločno vidne, tako da ne prihaja do poškodb živali. 
(14) Ograja ne sme imeti ostrih kotov.
3. poglavje: Ekološko čebelarstvo
23. člen
(izvor in označevanje)
Na območju Republike Slovenije (v
nadaljnjem besedilu: RS) je za potrebe ekološkega čebelarstva dovoljeno
čebelariti le z avtohtono kranjsko čebelo (Apis mellifera L. carnica Pollmann)
v skladu z določbami Uredbe 834/2007/ES, Uredbe 889/2008/ES, Uredbe
1235/2008/ES in s tem pravilnikom.
24. člen
(območje ekološkega čebelarjenja)
Ekološko čebelarjenje je dovoljeno samo na
območjih, ki so v skladu s predpisom, ki določa območja, primerna za ekološko
čebelarjenje.
4. poglavje: Ekološko gojenje živali iz ribogojstva in
ekološka pridelava morskih alg
25. člen
(pravila za izjemne primere)
Odobritev izjem za gojenje živali iz
ribogojstva in ekološko pridelavo morskih alg poteka v skladu s 4. členom tega
pravilnika.
5. poglavje: Evidenca ekološko pridelanega semena, semenskega
krompirja in vegetativnega razmnoževalnega materiala
26. člen
(evidenca semenskega materiala)
(1) V evidenci ekološko pridelanega semena,
semenskega krompirja in vegetativnega materiala v RS (v nadaljnjem besedilu:
evidenca semenskega materiala) se vodijo podatki o tistih vrstah in sortah, za
katere je na voljo ekološki semenski material v RS. 
(2) V evidenco semenskega materiala se
vpišejo podatki iz 51. člena Uredbe 889/2008/ES. 
(3) Na podlagi podatkov, ki se vodijo v
evidenci semenskega materiala, ministrstvo vsako leto pred začetkom setvene
sezone (februarja oziroma marca) in sredi rastne sezone (julija oziroma
avgusta) pripravi seznam semenskega materiala, ki je na voljo za ekološko
pridelavo v RS, in ga objavi na svoji spletni strani.
27. člen
(vpis v evidenco semenskega materiala)
(1) Pridelovalec, ki prideluje, dodeljuje
ali pakira oziroma z ekološkim semenskim materialom oskrbuje druge pridelovalce
(v nadaljnjem besedilu: dobavitelj) vloži na ministrstvo vlogo za vpis podatkov
o vrstah in sortah ekološkega semenskega materiala v evidenco semenskega
materiala, ki jih namerava tržiti v RS. 
(2) Če dobavitelj ne razpolaga s semenom,
ki ga je vpisal v podatkovno zbirko, mora o tem takoj obvestiti ministrstvo. 
(3) Vloga mora vsebovati podatke iz prvega
odstavka 51. člena Uredbe 889/2008/ES. Vlogi je treba priložiti tudi: 
-       
kopijo certifikata, ki potrjuje ekološko pridelavo semenskega materiala;
-       
izjavo, da ekološki semenski material izpolnjuje zahteve za trženje v
skladu s predpisom, ki ureja semenski material kmetijskih rastlin; 
-       
registrsko številko dobavitelja, ki se mu dodeli ob vpisu v register
dobaviteljev v skladu s predpisom, ki ureja semenski material kmetijskih
rastlin, in 
-       
izjavo, da bo ministrstvo nemudoma obvestil, če ekološkega semenskega
materiala določene vrste ali sorte ne bo imel več na razpolago. 
(4) Ministrstvo vpiše podatke iz vloge
dobavitelja v evidenco semenskega materiala, če so za vpis izpolnjeni pogoji,
določeni z Uredbo 889/2008/ES in s tem pravilnikom. 
(5) Ministrstvo izbriše iz evidence
semenskega materiala že vpisane podatke o vrsti in sorti ekološkega semenskega
materiala, če ugotovi, da dobavitelj ne izpolnjuje zahtev iz prvega odstavka
50. člena Uredbe 889/2008/ES.
28. člen
(dovoljenje za uporabo neekološkega
semenskega materiala)
(1) Dovoljenje za uporabo neekološkega
semenskega materiala na podlagi točke (b) prvega odstavka 45. člena Uredbe
889/2008/ES izda na podlagi vloge izvajalca organizacija za kontrolo in
certificiranje, če so izpolnjeni pogoji in zahteve iz 45. člena Uredbe
889/2008/ES. 
(2) Vloga iz prejšnjega odstavka, ki se
mora vložiti pred setvijo, vsebuje: 
-       
podatke o pridelovalcu: osebno ime oziroma firmo, naslov, KMG-MID, 
-       
podatke o vrsti, sorti in količini neekološkega semenskega materiala, za
katero želi pridobiti dovoljenje, 
-       
razloge iz petega odstavka 45. člena Uredbe 889/2008/ES, zaradi katerih
želi pridobiti dovoljenje za uporabo neekološkega semenskega materiala.
29. člen
(splošno dovoljenje za uporabo
neekološkega semenskega materiala)
(1) Splošno dovoljenje za uporabo
neekološkega semenskega materiala velja največ za eno rastno dobo oziroma do
roka, ki je v prvem odstavku 30. člena tega pravilnika določen kot rok za
ažuriranje ali obnavljanje evidence semenskega materiala. 
(2) Splošno dovoljenje se vpiše v evidenco
semenskega materiala pri tisti vrsti in sorti semenskega materiala, za katerega
je bilo izdano.
30. člen
(ažuriranje evidence semenskega materiala)
(1) Evidenco semenskega materiala je treba
ažurirati dvakrat letno, in sicer 
-       
28. februarja in 
-       
30. avgusta. 
(2) Dobavitelj mora podatke oziroma
spremembe le teh, ki se vodijo v evidenci semenskega materiala sporočiti
ministrstvu do 21. februarja oziroma do 23. avgusta.
31. člen
(vodenje evidenc in letna poročila)
(1) Organizacija za kontrolo in
certificiranje vodi evidenco o izdanih dovoljenjih iz 28. člena tega
pravilnika. O izdanih dovoljenjih mora vsako leto pripraviti letno poročilo v
skladu s prvim odstavkom 54. člena Uredbe 889/2008/ES. Letno poročilo mora
posredovati ministrstvu najpozneje do 1. marca tekočega leta za preteklo
koledarsko leto. 
(2) Ministrstvo vodi evidenco o izdanih
dovoljenjih iz 29. člena tega pravilnika in osmega odstavka 45. člena Uredbe
889/2008/ES.
6. poglavje: Obrati javne prehrane
32. člen
(področje uporabe)
Določbe tega poglavja se uporabljajo za
označevanje in nadzor živil, pripravljenih v obratih javne prehrane v smislu
točke (aa) 2. člena Uredbe 834/2007/ES.
33. člen
(označevanje)
(1) Živilo ali hrana (v nadaljnjem
besedilu: živilo) ali posamezna sestavina živila v obratih javne prehrane so
lahko označeni ali opisani z izrazi iz 23. člena Uredbe 834/2007/ES ali se
označbe sklicujejo na postopek ekološke pridelave, če sta živilo ali posamezna
sestavina živila proizvedena v skladu z Uredbo 834/2007/ES, Uredbo 889/2008/ES,
Uredbo 1235/2008/ES in s tem pravilnikom. 
(2) Za živilo, ki je pripravljeno v obratih
javne prehrane in izpolnjuje pogoje iz prejšnjega odstavka, je treba uporabiti
zaščitni znak v skladu s 44. členom tega pravilnika ter mora biti označeno v
skladu z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom. 
(3) Uporaba logotipa Skupnosti iz 57. člena
Uredbe 889/2008/ES ni dovoljena. 
(4) Sklicevanje na postopke ekološke
pridelave oziroma predelave živila ali posamezne sestavine živila ne sme
zavajati potrošnika in mora biti jasno navedeno na jedilnih listih. 
(5) Sklicevanje na postopke ekološke
pridelave oziroma predelave v obratu ali v imenu obrata javne prehrane je
dovoljeno, če so vsa živila v obratu pripravljena v skladu z zahtevami Uredbe
834/2007/ES, Uredbe 889/2008/ES, Uredbe 1235/2008/ES in tem pravilnikom in če
so ponujena živila, ki niso nadalje obdelana, ekološko pridelana. 
(6) Izrazi iz prvega in drugega odstavka
tega člena se ne smejo uporabljati za živilo ali posamezno sestavino živila, ki
vsebujejo gensko spremenjene organizme (v nadaljnjem besedilu: GSO) v skladu z
9. členom Uredbe 834/2007/ES. 
(7) Pri živilu, posamezni sestavini živila
in jedi, pripravljeni v obratih javne prehrane, se izrazi iz 23. člena Uredbe
834/2007/ES lahko uporabijo v naslednjih primerih: 
a)     pri poimenovanju jedi, če je živilo pridelano v skladu z Uredbo
834/2007/ES in je vsaj 95% živila ekološkega kmetijskega izvora; 
b)     pri poimenovanju ene ali več sestavin živila, če je sestavina
pridelana v skladu z Uredbo 834/2007/ES in je pri posamezni jedi navedeno,
katere sestavine so ekološkega kmetijskega izvora; 
c)     kot navajanje uporabe določenega povprečnega deleža sestavine
živila, če je delež sestavine pridelan v skladu z Uredbo 834/2007/ES in je pri
posamezni jedi navedeno, kakšen delež živila je ekološkega kmetijskega izvora; 
d)     pri označevanju jedilnika, če so vse jedi, ki so navedene na
jedilniku, pripravljene v skladu s točko a) tega odstavka.
34. člen
(uporaba ekoloških in konvencionalnih
sestavin)
(1) Ekoloških in konvencionalnih živil ali
posameznih sestavin živil, ki se jih ne da razločiti, se ne sme skladiščiti in
pripravljati hkrati, razen če so zagotovljeni ločeni prostori za skladiščenje
in pripravo. 
(2) Ne glede na prejšnji odstavek je
istočasna uporaba ekoloških in konvencionalnih sestavin, ki se jih ne da
razločiti, dovoljena, če gre za pripravo živila v skladu s točko c) sedmega
odstavka 33. člena tega pravilnika.
35. člen
(enote obrata javne prehrane, ki istočasno
uporabljajo ekološka in konvencionalna živila)
(1) Če se v enoti obrata javne prehrane
uporabljajo ali skladiščijo ekološka in konvencionalna živila, ki se jih ne da
razločiti: 
-       
mora imeti ta enota zagotovljeno prostorsko oziroma časovno ločeno
skladiščenje ekoloških in konvencionalnih živil pred in po pripravi; 
-       
se mora priprava kontinuirano in ločeno izvajati za celotno serijo in
mora biti prostorsko oziroma časovno ločena od enakih priprav za proizvode
oziroma živila, ki ne spadajo v okvir Uredbe 834/2007/ES; 
-       
je treba sprejeti vse ukrepe za identifikacijo serij in preprečevanje
mešanja ali zamenjave z živili oziroma hrano, ki ni pripravljena v skladu z
Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom; 
-       
se lahko živila oziroma hrana obdelujejo samo po čiščenju opreme oziroma
prostorov, ki so bili v stiku s konvencionalnimi sestavinam. 
(2) Določbe prejšnjega odstavka se ne
uporabljajo, če gre za pripravo živila v skladu s točko c) sedmega odstavka 33.
člena tega pravilnika.
36. člen
(predhodni pregled)
(1) Pred začetkom postopka nadzora mora
izvajalec: 
-       
pripraviti popoln opis enote, objektov in dejavnosti; 
-       
določiti ukrepe, ki jih je treba sprejeti na ravni enote, objektov in
dejavnosti v skladu z Uredbo 834/2007/ES, Uredbo 889/2008/ES, Uredbo
1235/2008/ES in s tem pravilnikom; 
-       
določiti preventivne ukrepe za zmanjšanje tveganja kontaminacije z
nedovoljenimi proizvodi ali sredstvi ter potrebne čistilne ukrepe v skladiščih
in na vseh stopnjah proizvodnje obrata javne prehrane. 
(2) Popolni opis enote, objektov in
dejavnosti iz prejšnjega odstavka mora obsegati opis prostorov za prevzem,
predelavo, postrežbo in skladiščenje živil ali hrane pred in po pripravi. 
(3) Opis in ukrepi oziroma preventivni
ukrepi so sestavni del sistema zagotavljanja kakovosti izvajalca. Opis in
ukrepi oziroma preventivni ukrepi so del izjave, ki jo podpiše izvajalec in z
njo soglaša: 
-       
da bo deloval v skladu z Uredbo 834/2007/ES, Uredbo 889/2008/ES, Uredbo
1235/2008/ES in s tem pravilnikom in 
-       
da bo v primeru kršitve ali nepravilnosti upošteval ukrepe iz 30. člena
Uredbe 834/2007/ES. 
(4) Organizacija za kontrolo in certificiranje
preveri izpolnjevanje pogojev za opravljanje dejavnosti iz predpisov iz
prejšnjega odstavka in o tem sestavi zapisnik.
37. člen
(obveščanje)
Izvajalec mora organizacijo za kontrolo in
certificiranje obvestiti o vseh spremembah, ki se nanašajo na opis enote,
objektov in dejavnosti ter ukrepov oziroma preventivnih ukrepov skladno z
določili prejšnjega člena.
38. člen
(nadzor)
(1) Organizacija za kontrolo in
certificiranje vsaj enkrat letno opravi nadzor izvajalca. Nadzor izvajalca
poteka v skladu z Uredbo 834/2007/ES, Uredbo 889/2008/ES, Uredbo 1235/2008/ES
in s tem pravilnikom. 
(2) Organizacija za kontrolo in
certificiranje izvaja nadzor na podlagi splošne ocene tveganja kršenja določb
Uredbe 834/2007/ES, Uredbe 889/2008/ES, Uredbe 1235/2008/ES ter tega pravilnika
s strani izvajalca, pri čemer upošteva rezultate prejšnjih nadzorov, količino
zadevnih živil ali hrane in tveganje zamenjave le-teh z neekološkimi živili. 
(3) Če organizacija za kontrolo in
certificiranje sumi, da določeno živilo ni v skladu z zahtevami Uredbe
834/2007/ES, Uredbe 889/2008/ES, Uredbe 1235/2008/ES in tem pravilnikom, lahko
odvzame vzorec za preizkus živil. Vzorec se lahko odvzame in analizira tudi za
odkrivanje morebitne kontaminacije z nedovoljenimi proizvodi. O opravljenem nadzoru
se sestavi zapisnik. 
(4) Če organizacija za kontrolo in
certificiranje ugotovi, da živilo ni v skladu z Uredbo 834/2007/ES, Uredbo
889/2008/ES, Uredbo 1235/2008/ES in s tem pravilnikom, mora izvajalec pri tem
izdelku odstraniti vse sklice na postopek ekološke pridelave.
39. člen
(vodenje evidenc)
(1) Izvajalec mora voditi evidence blaga in
finančne evidence, ki vsebujejo najmanj podatke o: 
-       
dobavitelju oziroma prodajalcu živil, 
-       
vrsti in količini v enoto obrata javne prehrane dostavljenih živil, 
-       
vrsti in količini živil v prostorih obrata javne prehrane, 
-       
označevanju in oglaševanju živil, 
-       
vrsti in količini konvencionalnih živil ali posameznih sestavin, če gre
za pripravo jedi v skladu s točkama b) in c) sedmega odstavka 33. člena tega
pravilnika, in 
-       
rezultatih preverjanja dokumentacije pri prevzemu živil. 
(2) Podatki v evidenci morajo biti
dokumentirani z dokazili.
40. člen
(prevzem živil iz drugih obratov javne
prehrane)
(1) Pri prevzemu živila iz drugih obratov
javne prehrane izvajalec preveri zaprtost embalaže, kjer je le-ta zahtevana, in
ali so na embalaži oziroma transportnem sredstvu naslednje označbe: 
-       
ime in naslov izvajalca; 
-       
ime živila, vključno s sklicevanjem na postopek ekološke pridelave v
skladu z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom; 
-       
šifro organizacije za kontrolo in certificiranje, ki izvaja nadzor nad
izvajalcem; 
-       
identifikacijsko oznako serije živil, ki omogoča povezavo serije z
evidenco iz 39. člena tega pravilnika. 
(2) Označbe iz prejšnjega odstavka so lahko
tudi na spremnem dokumentu živila, ki mora vsebovati tudi podatke o dobavitelju
in prevozniku.
41. člen
(skladiščenje živil oziroma hrane)
Prostore za skladiščenje proizvodov oziroma
živil je treba upravljati tako, da se zagotovi identifikacija serij in prepreči
mešanje s proizvodi oziroma živili oziroma snovmi ali onesnaženje s tistimi, ki
niso v skladu z Uredbo 834/2007/ES, Uredbo 889/2008/ES, Uredbo 1235/2008/ES in
s tem pravilnikom.
42. člen
(dostop do objektov)
(1) Izvajalec mora organizaciji za kontrolo
in certificiranje za izvajanje nadzora omogočiti dostop do vseh delov enote in
vseh prostorov obratov javne prehrane. 
(2) Izvajalec mora organizaciji za kontrolo
in certificiranje posredovati vse potrebne informacije za izvajanje nadzora. Na
zahtevo organizacije za kontrolo in certificiranje mora predložiti rezultate iz
lastnih pregledov in programov vzorčenja.
43. člen
(izmenjava informacij)
Kadar nadzor izvajalca ali njegovih
podizvajalcev opravljajo različne organizacije za kontrolo in certificiranje,
mora izjava iz tretjega odstavka 36. člena tega pravilnika vsebovati soglasje
izvajalca in podizvajalcev, da organizacije za kontrolo in certificiranje lahko
medsebojno izmenjujejo informacije o dejavnostih, ki jih nadzirajo, in vse
druge potrebne informacije, ki jih potrebujejo za izvajanje nadzora.
III. OZNAČEVANJE IN CERTIFICIRANJE
44. člen
(označevanje ekoloških kmetijskih
pridelkov oziroma živil)
(1) Izvajalec, ki želi ekološke pridelke
oziroma živila, ki so pridelana ali predelana v RS, tržiti na območju RS, mora
tak pridelek oziroma živilo označiti z izrazi iz 23. člena Uredbe 834/2007/ES,
lahko pa uporabi tudi zaščitni znak v skladu s predpisom o zaščitnem znaku za
označevanje kmetijskih pridelkov oziroma živil. 
(2) Ne glede na prejšnji odstavek je
uporaba zaščitnega znaka iz prejšnjega odstavka obvezna za predpakirane
proizvode iz kuncev, damjakov, muflonov in navadnih jelenov ter za predpakirana
živila v obratih javne prehrane. 
(3) Izvajalec, ki želi ekološke pridelke oziroma
živila, ki niso pridelana ali predelana v RS, tržiti na območju RS, mora tak
pridelek oziroma živilo označiti z izrazi iz 23. člena Uredbe 834/2007/ES in
lahko uporabi zaščitni znak v skladu s predpisom o zaščitnem znaku za
označevanje kmetijskih pridelkov oziroma živil. 
(4) Poleg izrazov iz 23. člena Uredbe
834/2007/ES in zaščitnega znaka se lahko uporabljajo tudi zasebni logotipi
oziroma blagovne znamke.
45. člen
(izdaja certifikata)
(1) Certifikat za pridelek oziroma živilo
izda organizacija za kontrolo in certificiranje iz 92. člena Zakona o
kmetijstvu, če po opravljeni kontroli ugotovi, da izvajalec izpolnjuje zahteve
Uredbe 834/2007/ES, Uredbe 889/2008/ES, Uredbe 1235/2008/ES in tega pravilnika
in je kmetijski pridelek oziroma živilo pridelano oziroma predelano v skladu z
Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom. 
(2) Medsebojna razmerja v zvezi s postopkom
certificiranja uredita izvajalec ter organizacija za kontrolo in certificiranje
s pogodbo.
46. člen
(obvestilo o razveljavitvi certifikata)
O razveljavitvi certifikata organizacija za
kontrolo in certificiranje obvesti ministrstvo, pristojne inšpekcije in
Agencijo RS za kmetijske trge in razvoj podeželja.
47. člen
(promet z ekološkimi kmetijskimi pridelki
oziroma ekološkimi živili)
(1) Ekološki kmetijski pridelek oziroma
ekološko živilo mora v prometu spremljati certifikat, ki zagotavlja sledljivost
ter dokazuje da ekološki kmetijski pridelek oziroma živilo izpolnjuje določbe
Uredbe 834/2007/ES, Uredbe 889/2008/ES, Uredbe 1235/2008/ES in tega pravilnika.
(2) Certifikat ali kopija certifikata mora
biti na vpogled pri prodajalcu. V manjših prodajalnah oziroma poslovnih enotah,
ki so vključene v sistem velikih trgovskih verig, mora prodajalec na zahtevo
kupca priskrbeti certifikat ali kopijo certifikata najpozneje v času 48 ur od
podane zahteve.
IV. NADZORNI SISTEM
48. člen
(tehnični in organizacijski pogoji, ki jih
mora izpolnjevati organizacija za kontrolo in certificiranje)
(1) Vloga o izpolnjevanju tehničnih in
organizacijskih pogojev organizacije za kontrolo in certificiranje mora
vsebovati: 
1.     
navedbo firme in sedeža pravne osebe ali samostojnega podjetnika
posameznika, ki se prijavi za izvajanje kontrole in certificiranja kmetijskih
pridelkov oziroma živil; 
2.     
dokazilo o najemu ali lastništvu ustreznih poslovnih prostorov za
opravljanje vseh nalog, povezanih s kontrolo; 
3.     
navedbo tehnične opreme, potrebne za izvajanje kontrole ter dokazilo o
usposobljenosti za izvajanje analiz. Če izvajalec nima lastne tehnične opreme
za jemanje vzorcev oziroma lastnega laboratorija za opravljanje analiz, mora
predložiti pogodbo z uradnim laboratorijem najpozneje v 15 dneh od imenovanja; 
4.     
če izvajalec nima možnosti vstopa v hitro komunikacijsko omrežje državne
uprave (HKOM), pisno izjavo, da si bo možnost vstopa zagotovil najkasneje v 30
dneh od imenovanja; 
5.     
poslovnik kakovosti, ki vsebuje: 
- 
organigram, ki prikazuje strukture zaposlenih ter shemo hierarhičnosti s
pooblastili za izvajanje posameznih faz v postopku kontrole, 
- 
postopek sprejema prijav pridelovalcev, 
- 
način obveščanja pridelovalcev o napovedanih terenskih pregledih, 
- 
opis pregleda kontrolnih točk pri posameznem pridelovalcu, 
- 
ukrepe, ki so potrebni, da se zagotovi izvajanje predpisov o ekološki
pridelavi, 
- 
postopke vzorčenja za analizo, 
- 
navedbo kriterijev pri ocenjevanju pred izdajo certifikatov, 
- 
postopke pri zavrnitvi ali razveljavitvi certifikatov, 
- 
vodenje evidenc pridelovalcev, 
- 
letni načrt kontrole, 
- 
postopke reševanja pritožb in 
- 
hranjenje in arhiviranje vse dokumentacije. 
6.     
seznam zaposlenih ali pogodbenih delavcev, ki bodo opravljali dejavnosti
organizacije za kontrolo in certificiranje in dokazila o njihovi strokovni
usposobljenosti (izobrazba, delovne izkušnje, strokovna izpopolnjevanja,
izkušnje pri organiziranju izvajanja kontrol); 
7.     
vzorec pogodbe s pridelovalci; 
8.     
vzorec zapisnika o opravljeni kontroli; 
9.     
vzorec certifikata za ekološke pridelke oziroma živila oziroma potrdilo,
če je izvajalec v preusmeritvi; 
10.  
navedbo višine stroškov in načina obračunavanja vseh stroškov, ki bi jih
v primeru imenovanja zaračunavali pridelovalcem za svoje storitve; 
11.  
akreditacijsko listino, ki jo izda javni zavod Slovenska Akreditacija
ali akreditacijska služba druge države članice, ki je vključena v Evropsko
akreditacijo, in ki potrjuje, da je organizacija za kontrolo in certificiranje
akreditirana po različici Evropskega standarda EN 45011 ali Vodnika ISO 65
(»Splošne zahteve za organe, ki izvajajo sisteme potrjevanja proizvodov«). 
(2) Če so izvajalci tuje pravne ali fizične
osebe, morajo predložiti dokazila v slovenščini in dati pisno izjavo, da bodo
vsi postopki in vodenje dokumentacije potekali v slovenskem jeziku.
49. člen
(organizacija za kontrolo in
certificiranje)
Organizacija za kontrolo in certificiranje:
-       
vodi evidence izvajalcev, s katerimi imajo sklenjene pogodbe in nad
katerimi izvajajo kontrolo. Podatke mora obdelovati v skladu s predpisom, ki
ureja varstvo osebnih podatkov, in jih posredovati v zbirno evidenco
izvajalcev, ki jo upravlja ministrstvo; 
-       
ministrstvu vsako leto najpozneje do 1. marca tekočega leta posreduje
seznam izvajalcev, ki so se do 31. decembra predhodnega leta prijavili za
kontrolo v naslednjem letu; 
-       
ministrstvu vsako leto najpozneje do 31. marca tekočega leta posreduje
zbirno poročilo o nadzornih dejavnostih, ki jih je izvajala v preteklem letu; 
-       
ministrstvu vsako leto najpozneje do 31. marca tekočega leta posreduje
statistične podatke o ekološki pridelavi v skladu z Uredbo 834/2007/ES, Uredbo
889/2008/ES, Uredbo 1235/2008/ES in s tem pravilnikom; 
-       
najpozneje v roku trideset dni izda dovoljenja in soglasja v skladu z
Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom; 
-       
pridobi soglasje v skladu z Uredbo 834/2007/ES, Uredbo 889/2008/ES,
Uredbo 1235/2008/ES in s tem pravilnikom; 
-       
pristojni inšpekciji omogoči dostop do svojih pisarn in objektov ter do
vse dokumentacije, ki je povezana z njihovo dejavnostjo, ter jim nudi potrebne
informacije; 
-       
ministrstvu, Agenciji RS za kmetijske trge in razvoj podeželja ter
Statističnemu uradu RS omogoči dostop do vse dokumentacije, ki je povezana z
njihovo dejavnostjo, ter jim nudi potrebne informacije; 
-       
ki je opravljala kontrolo izvajalca v prejšnjih letih, posreduje na
podlagi zahteve organizacije za kontrolo in certificiranje, ki izvaja kontrolo
izvajalca v tekočem letu, vse podatke o izvajalcu ter izdaji certifikatov.
50. člen
(vzorčenje in analize)
(1) Organizacije za kontrolo in
certificiranje izvajajo vzorčenje na ostanke FFS v skladu s predpisom, ki
določa metode vzorčenja za uradni nadzor nad ostanki FFS v oziroma na živilih
in kmetijskih pridelkih ter v primeru vzorčenja pred oziroma ob spravilu na
podlagi poslovnika kakovosti iz 48. člena tega pravilnika. Tako odvzet vzorec
se šteje za uradni vzorec. 
(2) Organizacija za kontrolo in
certificiranje na podlagi ocene tveganja odvzame vzorec živil, kmetijskih
pridelkov, delov kmetijskih rastlin oziroma tal za analizo ostankov FFS, GSO in
težkih kovin pri terenskih kontrolnih pregledih, in sicer za analizo ostankov
FFS pri najmanj 3% izvajalcev, za analizo ostankov GSO pri najmanj 1%
izvajalcev in za analizo ostankov težkih kovin pri najmanj 1% izvajalcev. 
(3) Organizacija za kontrolo in
certificiranje pošlje vzorce iz drugega odstavka na testiranje uradnim
laboratorijem. 
(4) Organizacija za kontrolo vodi evidenco
odvzetih vzorcev in rezultatov opravljenih analiz v obliki tabele, iz katere je
razviden vsaj naslov kmetijskega gospodarstva, kjer je bil vzorec vzet,
KMG-MID, vrsta opravljenega vzorčenja ter rezultat analize. Te podatke mora
kontrolna organizacija na zahtevo pristojnega inšpektorja v celoti ali v
zahtevanem obsegu posredovati pristojni inšpekciji. 
(5) Organizacija za kontrolo in
certificiranje obvesti pristojne inšpekcije o morebitnih preseženih mejnih
vrednosti FFS in njihovih ostankov v kmetijskih pridelkih oziroma živilih. 
(6) Pri analizi vzorcev na ostanke
pesticidov se upošteva meja detekcije analitske metode. 
(7) Uradni laboratorij opravi analizo in
izda analizni izvid v razumnem roku, da omogoči organizaciji za kontrolo in
certificiranje pravočasne informacije, potrebne za izdajo certifikata iz 45.
člena tega pravilnika. 
(8) Organizacija za kontrolo in
certificiranje pošlje ministrstvu vsako leto skupaj z zbirnim poročilom iz 49.
člena tega pravilnika tudi poročilo o analiznih izvidih. Poročilo o analiznih
izvidih mora vsebovati podatke o: 
-       
številu in vrsti odvzetih vzorcev, 
-       
številu vzorcev, pri katerih je bila ugotovljena neskladnost, in 
-       
izvedenih ukrepih v primeru posameznih neskladnosti. 
(9) Če pristojne inšpekcije ugotovijo
kršitev predpisov s področja FFS, o tem nemudoma obvestijo organizacijo za
kontrolo.
51. člen
(zapisnik o opravljenem kontrolnem
pregledu)
(1) Organizacija za kontrolo in
certificiranje sestavi zapisnik o vsakem opravljenem kontrolnem pregledu z
opisom vseh neskladnosti glede na zahteve, določene z Uredbo 834/2007/ES,
Uredbo 889/2008/ES, Uredbo 1235/2008/ES in s tem pravilnikom. 
(2) Zapisnik iz prejšnjega odstavka
organizacija za kontrolo in certificiranje izda v dveh izvodih, od katerih prejme
en izvod izvajalec.
52. člen
(obveznosti izvajalca)
(1) Vsak izvajalec, ki želi kmetijske
pridelke oziroma živila označevati z izrazi iz 23. člena Uredbe 834/2007/ES, se
mora prijaviti organizaciji za kontrolo in certificiranje in izvajati svojo dejavnost
v skladu z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom. 
(2) Pri prijavi mora izvajalec organizaciji
za kontrolo in certificiranje posredovati podatke v skladu s 63. členom Uredbe
889/2008/ES in: 
-       
enotno matično številko občana oziroma matično številko poslovnega
subjekta, 
-       
pravno organizacijsko obliko, 
-       
KMG-MID, 
-       
podatke o staležu rejnih živali (npr.: vrsta živali, število, starost
ali teža živali), 
-       
podatke o vrsti ekoloških pridelkov oziroma živil in v primeru, da
poteka tudi pridelava oziroma predelava, ki ni v skladu s tem pravilnikom, tudi
vrsto in količino pridelkov in živil ter delovne postopke pri pridelavi oziroma
predelavi le-teh, 
-       
načrt nabiranja rastlin in soglasje ministrstva, pristojnega za varstvo
narave, v skladu z Uredbo 834/2007/ES, Uredbo 889/2008/ES, Uredbo 1235/2008/ES
in s tem pravilnikom, če gre za nabiranje prostorastočih rastlin, 
-       
zemljevid z vrisanim območjem paše v merilu 1: 25000 in posestni list z
vrisanimi lokacijami čebeljih panjev in čebelnjakov v primeru ekološkega
čebelarjenja, 
-       
podatke o nadomestnem hranjenju čebel, in sicer: vrsto izdelka, datume,
količine in panje, kjer se izvaja nadomestno hranjenje za posamezne čebelnjake,
-       
podatek o organizaciji za kontrolo in certificiranje, ki je opravljala
kontrolo v predhodnih letih v primeru, da je bil izvajalec v kontroli pri drugi
organizaciji za kontrolo in certificiranje, 
-       
podatek o želenih dodatnih kontrolah po posameznih zasebnih standardih
za določene blagovne znamke katere opravlja organizacija za kontrolo in
certificiranje, 
-       
izjavo izvajalca, da dovoljuje organizaciji za kontrolo in certficiranje
dostop do skladiščnih, proizvodnih in predelovalnih prostorov ter parcel kot
tudi do zapisov in ustrezne dokumentacije, 
-       
podatke o uporabi zdravil za uporabo v veterinarski medicini in 
-       
druge podatke v skladu z Uredbo 834/2007/ES, Uredbo 889/2008/ES, Uredbo
1235/2008/ES in s tem pravilnikom. 
(3) Izvajalec mora organizaciji za kontrolo
in certificiranje vsako leto najpozneje do 31. januarja tekočega leta
posredovati podatke o količini kmetijskih pridelkov oziroma živil pridelanih
oziroma predelanih v predhodnem letu. 
(4) Prestopi iz ene organizacije za
kontrolo in certificiranje k drugi niso dovoljeni med postopkom certificiranja.
(5) Izvajalec je lahko prijavljen v
kontroli in postopku certificiranja hkrati pri dveh ali več organizacijah za
kontrolo in certificiranje, vendar pa mora pridobiti od vseh teh organizacij za
kontrolo in certificiranje pozitivna poročila o opravljenih kontrolah oziroma
certifikate, sicer se štejejo njegovi kmetijski pridelki oziroma živila kot
neekološki. 
(6) Za izvajalce, ki proizvode prodajajo
neposredno končnim potrošnikom ali uporabnikom in teh proizvodov ne proizvajajo
in pripravljajo, če jih skladiščijo samo na prodajnem mestu, ali jih ne uvažajo
iz tretje države in ki izvajanje teh dejavnosti niso prenesli na tretje osebe,
se ne uporabljajo določbe o nadzornem sistemu iz IV. poglavja tega pravilnika.
53. člen
(poročilo inšpekcij)
Inšpekcija, pristojna za kmetijstvo, in
inšpekcija, pristojna za kontrolo kakovosti kmetijskih pridelkov in živil,
vsako leto ministrstvu posredujeta poročilo o nadzoru nad delovanjem
organizacij za kontrolo in certificiranje za predhodno leto, in sicer
najpozneje do 1. marca tekočega leta za predhodno leto.
54. člen
(izmenjava informacij)
(1) Če organizacije za kontrolo in
certificiranje ali pristojni inšpektorji ugotovijo kršitve oziroma
nepravilnosti, povezane z ekološko pridelavo oziroma predelavo, se o tem
medsebojno obvestijo. 
(2) V kolikor gre za kršitve oziroma
nepravilnosti v povezavi z ekološko pridelavo oziroma predelavo za kmetijske
pridelke oziroma živila, ki so na trgu, vendar niso proizvedeni v RS, pristojne
inšpekcije o tem obvestijo ministrstvo.
V. NADZOR UVOZA IZ TRETJIH DRŽAV
55. člen
(izvajanje nadzora uvoza)
Nadzor nad uvozom ekoloških kmetijskih
pridelkov ali živil, ki se nanaša na sprostitev v prosti promet, izvajajo
carinski organi.
56. člen
(naloge carinskih organov pri nadzoru
uvoza)
Carinski organi: 
-       
preverijo skladnost pošiljke (vrsto, količino in državo porekla) z
izvirnikom potrdila o kontrolnem pregledu in ostalo spremljajočo dokumentacijo
ter overijo izvirnik potrdila o kontrolnem pregledu; 
-       
preverijo, da je izvirnik potrdila o kontrolnem pregledu izdal nadzorni
organ oziroma izvajalec nadzora, ki je pooblaščen s strani pristojnega organa
tretje države, iz katere prihaja pošiljka ter da je naveden na uradnem seznamu
nadzornih organov oziroma izvajalcev nadzora v Evropski uniji, ki se vsako leto
ažurira (posodablja) in objavi v Uradnem listu Evropske unije, Zbirka C; 
-       
preverijo ekološke označbe pri končno pakiranih proizvodih, pri čemer
mora biti vsak posebej označen z ostalo spremljajočo dokumentacijo.
57. člen
(evidenca uvoza ekoloških proizvodov
oziroma živil iz tretjih držav)
(1) Carinski organi vodijo evidenco o uvozu
ekoloških proizvodov oziroma živil iz tretjih držav. 
(2) Evidenca iz prejšnjega odstavka
vključuje: 
-       
število uvoznikov ekoloških proizvodov oziroma živil, 
-       
vrste in količine uvoženih ekoloških proizvodov oziroma živil, 
-       
državo odpošiljanja oziroma državo porekla. 
(3) Podatke iz prejšnjega odstavka carinski
organ posreduje ministrstvu do 31. marca tekočega leta za preteklo koledarsko
leto.
VI. PREHODNE IN KONČNE DOLOČBE
58. člen
(odlog uporabe)
(1) Določbe o reji kuncev, reji damjakov,
muflonov in navadnih jelenov ter določbe o obratih javne prehrane od 6. do 9.
člena, od 14. do 22. člena, od 32. do 43. člena in določba drugega odstavka 44.
člena tega pravilnika se začnejo uporabljati 1. januarja 2011. 
(2) Določba glede doseganja 24 točk po IURŽ
iz tretjega odstavka 11. člena tega pravilnika se začne uporabljati 1. januarja
2011.
59. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o ekološki pridelavi in predelavi kmetijskih pridelkov
oziroma živil (Uradni list RS, št. 128/06, 21/07 – popr. in 37/07), določba
drugega odstavka 10. člena tega pravilnika pa se uporablja do 31. decembra
2010.
60. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-253/2009/19
Ljubljana, dne 13. julija 2010
EVA 2009-2311-0082
mag. Dejan Židan l.r. 
Minister 
za kmetijstvo, 
gozdarstvo in prehrano
Soglašam! 
dr. Franc Križanič l.r. 
Minister 
za finance

Priloga 1: Indeks
ustreznosti reje živali - govedo