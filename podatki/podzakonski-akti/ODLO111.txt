1. člen
Za stalno zagotavljanje kadrov za potrebe ministrstev,
upravnih organov in upravnih organizacij v sestavi ministrstva, upravnih enot
in služb Vlade Republike Slovenije (v nadaljnjem besedilu: državni organ),
podeljuje podkomisija za štipendiranje pri komisiji Vlade Republike Slovenije za
kadrovske in administrativne zadeve (v nadaljnjem besedilu: podkomisija za
štipendiranje) dijakom in študentom, ki se izobražujejo v Republiki Sloveniji
ali v tujini, kadrovske štipendije (v nadaljnjem besedilu: štipendije).
2. člen
Štipendije se podeljujejo dijakom in študentom ustrezne
smeri, ki se obvežejo, da bodo po končanem izobraževanju sklenili delovno
razmerje v državnem organu.
3. člen
Štipendiranje poteka na podlagi ugotovljenih kadrovskih
potreb in odobrenih sredstev v proračunu Republike Slovenije. 
Kadrovske potrebe ugotavlja Komisija Vlade Republike
Slovenije za kadrovske in administrativne zadeve na podlagi predlogov
posameznega državnega organa iz 1. člena tega odloka. 
Vrednost točke za izračun štipendije določi Komisija Vlade
Republike Slovenije za kadrovske in administrativne zadeve.
4. člen
Komisija Vlade Republike Slovenije za kadrovske in
administrativne zadeve sprejme pravilnik o štipendiranju. S pravilnikom o štipendiranju
se določijo: 
-       
postopek in kriteriji podeljevanja štipendij; 
-       
višina štipendij in drugi stroški izobraževanja; 
-       
pravice in obveznosti štipenditorja in štipendista; 
-       
druge zadeve v skladu s sklepi Vlade Republike Slovenije.
5. člen
Z dnem uveljavitve tega odloka preneha veljati odlok o
kadrovskem štipendiranju učencev in študentov za potrebe republiških upravnih
organov, Skupščine Republike Slovenije in Izvršnega sveta Skupščine Republike
Slovenije (Uradni list RS, št. 16/91-I).
6. člen
Ta odlok začne veljati osmi dan po objavi v Uradnem listu RS.
Št. 671-04/99-1
Ljubljana, dne 25. februarja 1999.
Vlada Republike Slovenije
dr. Janez Drnovšek l. r.
Predsednik