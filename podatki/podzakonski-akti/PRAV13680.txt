I. SPLOŠNE DOLOČBE
1. člen
(vsebina)
Ta pravilnik določa nekatere dele in opremo motornih in
priklopnih vozil v cestnem prometu ter traktorjev pri opravljanju kmetijskih
ali gozdarskih del. Določa tudi največje dovoljene mere in mase vozil v cestnem
prometu ter zahteve za dele in opremo vozil.
2. člen
(postopek informiranja in klavzula)
(1) Ta pravilnik se izda ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi postopka za zbiranje informacij na
področju tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
(2) Določbe tega pravilnika se ne uporabljajo za
proizvode, ki se v skladu z nacionalno zakonodajo, ki zagotavlja enakovredno
raven varovanja javnega interesa, kot je določena v zakonodaji Republike
Slovenije, zakonito proizvajajo oziroma tržijo v drugih državah članicah
Evropske unije (v nadaljnjem besedilu: EU) in Turčiji ali proizvajajo v
državah Evropskega združenja za prosto trgovino (EFTA), ki so hkrati podpisnice
Sporazuma o Evropskem gospodarskem prostoru.
(3) Ta pravilnik se izvaja v skladu z Uredbo (EU)
2019/515 Evropskega parlamenta in Sveta z dne 19. marca 2019 o vzajemnem
priznavanju blaga, ki se zakonito trži v drugi državi članici, in o
razveljavitvi Uredbe (ES) št. 764/2008 (UL L št. 91 z dne 29. 3.
2019, str. 1).
3. člen
(predpisi Evropske unije)
S tem pravilnikom se v pravni red Republike Slovenije delno
prenašajo:
1.     
Direktiva Sveta 96/53/ES z dne 25. julija 1996 o določitvi največjih
dovoljenih mer določenih cestnih vozil v Skupnosti v notranjem in mednarodnem
prometu in največjih dovoljenih tež v mednarodnem prometu (UL L št. 235 z dne
17. 9. 1996, str. 59), zadnjič spremenjena z Uredbo (EU) 2019/1242
Evropskega parlamenta in Sveta z dne 20. junija 2019 o določitvi
standardov emisijskih vrednosti CO2 za nova težka vozila in
spremembi uredb (ES) št. 595/2009 in (EU) 2018/956 Evropskega parlamenta in
Sveta ter Direktive Sveta 96/53/ES (UL L št. 198 z dne 25. 7. 2019, str.
202);
2.     
Direktiva 2007/38/ES Evropskega parlamenta in Sveta z dne
11. julija 2007 o naknadnem opremljanju težkih tovornih vozil,
registriranih v Skupnosti, z ogledali (UL L št. 184 z dne 14. 7.
2007, str. 25);
3.     
Direktiva Sveta 92/6/EGS z dne 10. februarja 1992 o vgradnji in
uporabi naprav za omejevanje hitrosti za določene kategorije motornih vozil v
Skupnosti (UL L št. 57 z dne 2. 3. 1992, str. 27), zadnjič spremenjena z
Direktivo 2002/85/ES Evropskega parlamenta in Sveta z dne 5. novembra 2002
o spremembi Direktive Sveta 92/6/EGS o vgradnji in uporabi naprav za omejevanje
hitrosti za določene kategorije motornih vozil v Skupnosti (UL L št. 327 z dne
4. 12. 2002, str. 8);
4.     
Direktiva Sveta z dne 18. julija 1989 o približevanju zakonodaje
držav članic, ki se nanaša na globino profila pnevmatik pri določenih
kategorijah motornih vozil in njihovih priklopnikov (UL L št. 226 z dne
3. 8. 1989, str. 4).
4. člen
(pomen izrazov)
(1) Izrazi, uporabljeni v tem pravilniku, pomenijo:
1.     
»alternativna goriva« so goriva ali viri energije, ki se vsaj deloma
uporabljajo kot nadomestek za fosilne naftne vire pri oskrbi prevoza z energijo
in lahko potencialno prispevajo k dekarbonizaciji prevoznega sektorja ter
izboljšujejo njegove okoljske parametre. Alternativna goriva so:
- 
električna energija, ki se uporablja v vseh vrstah električnih vozil,
- 
vodik,
- 
zemeljski plin, vključno z biometanom, v plinasti (stisnjeni zemeljski
plin – SZP) in tekoči obliki (utekočinjeni zemeljski plin – UZP),
- 
utekočinjeni naftni plin (UNP),
- 
mehanska energija iz shrambe ali iz vira v vozilu, vključno z odpadno
toploto;
2.     
»brezemisijsko vozilo« je težko vozilo brez motorja z notranjim
zgorevanjem ali z motorjem z notranjim zgorevanjem z emisijami, manjšimi od 1 g
CO2/kWhv skladu z Uredbo (ES) št. 595/2009 Evropskega parlamenta in
Sveta z dne 18. junija 2009 o homologaciji motornih vozil in motorjev
glede na emisije iz težkih vozil (Euro VI) in o dostopu do informacij o
popravilu in vzdrževanju vozil ter o spremembi Uredbe (ES) št. 715/2007 in
Direktive 2007/46/ES ter o razveljavitvi direktiv 80/1269/EGS, 2005/55/ES in
2005/78/ES (UL L št. 188 z dne 18. 7. 2009, str. 1) in njenimi izvedbenimi
ukrepi, ali manjšimi od 1 g CO2/km v skladu z Uredbo (ES)
št. 715/2007 Evropskega parlamenta in Sveta z dne 20. junija 2007 o
homologaciji motornih vozil glede na emisije iz lahkih potniških in
gospodarskih vozil (Euro 5 in Euro 6) in o dostopu do informacij o popravilu in
vzdrževanju vozil (UL L št. 171 z dne 29. 6. 2007, str. 1) in njenimi
izvedbenimi ukrepi;
3.     
»delovni žaromet« je žaromet za osvetljevanje okolice pri opravljanju
določenih dejavnosti;
4.     
»dolžina vozila« je razdalja med dvema navpičnima ravninama,
pravokotnima na vzdolžno os vozila, ki se dotikata skrajnih točk vozila spredaj
in zadaj (v skladu s standardom ISO 612 v 6.1.1, 6.1.2 in 6.1.3 točki);
5.     
»intermodalni prevoz« je:
- 
kombinirani prevoz, kot je določen v Uredbi o kombiniranem prevozu
(Uradni list RS, št. 4/01 in 49/13), v okviru katerega se prevažajo eden ali
več zabojnikov ali zamenljivo tovorišče do največje skupne dolžine 13,70 m (45
čevljev), pri katerem se lahko najbližji ustrezni prometni terminal za
zagotavljanje storitve nahaja v drugi državi članici EU kot je bila pošiljka
natovorjena ali raztovorjena ali
- 
prevoz enega ali več zabojnikov ali zamenljivega tovorišča do največje
skupne dolžine 13,70 m (45 čevljev) po vodnih poteh, pod pogojem, da dolžina
začetnega ali končnega prevoza po cesti ne presega 150 km. Razdalja 150 km se
lahko preseže, da bi prevoznik lahko prispel do najbližjega ustreznega
prometnega terminala za predvideno storitev v kolikor vozila, ki so skladna z
2.2.2 a), b), c) ali d) točko dela A Priloge 1, ki je sestavni del tega
pravilnika, pri katerem se lahko najbližji ustrezni prometni terminal za
zagotavljanje storitve nahaja v drugi državi članici EU kot je bila pošiljka
natovorjena ali raztovorjena;
6.     
»kategorija vozila« je kategorija vozila v skladu s predpisi, ki urejajo
področje ugotavljanja skladnosti vozil;
7.     
»masa vozila« je:
- 
za motorno vozilo: masa vozila s posodo oziroma posodami za gorivo, napolnjenimi
do vsaj 90 % prostornine, vključno z maso voznika (razen pri vozilih kategorije
L), goriva in tekočin, ki je opremljeno s standardno opremo v skladu s
specifikacijami proizvajalca in, če je vozilo z njimi opremljeno, maso
nadgradnje, kabine, naprave za spenjanje in rezervnega kolesa oziroma koles ter
orodja;
- 
za priklopno vozilo: masa vozila, vključno z maso goriva in tekočin, ki
je opremljeno s standardno opremo v skladu s specifikacijami proizvajalca in,
če je z njimi opremljen, z maso nadgradnje, dodatnih naprav za spenjanje in
rezervnega kolesa oziroma koles ter orodja;
8.     
»največja tehnično dovoljena masa obremenjenega vozila« je največja
masa, določena za vozilo na podlagi njegovih konstrukcijskih lastnosti in
konstrukcijske učinkovitosti; tehnično dovoljena masa obremenjenega priklopnika
ali polpriklopnika vključuje statično maso, ki se prek vlečne sklopke prenese
na vlečno vozilo;
9.     
»najvišja konstrukcijsko določena hitrost« je najvišja hitrost, za
katero je proizvajalec projektiral vozilo, pri kateri je vozilo varno udeleženo
v cestnem prometu;
10.  
»največja tehnično dovoljena osna obremenitev« je masa, ki ustreza
največji dovoljeni navpični statični obremenitvi, ki se prenese na tla prek
koles osi na podlagi konstrukcijskih lastnosti osi in vozila ter njune
konstrukcijske učinkovitosti;
11.  
»naprava za omejevanje hitrosti« oziroma »omejilnik hitrosti« je
naprava, katere osnovna funkcija je nadzor dovoda goriva v motor, da se omeji
hitrost vozila na določeno vrednost;
12.  
»največja dovoljena osna obremenitev« je osna obremenitev, ki je
določena v 3. točki Dela A Priloge 1 tega pravilnika;
13.  
»pravilnik ZN« je tehnični predpis, ki je izdan kot priloga k Sporazumu
o sprejemanju enotnih tehničnih pravilnikov za cestna vozila, opremo in dele,
ki jih je mogoče vgraditi oziroma uporabiti v ali na cestnih vozilih, ter o
pogojih vzajemnega priznavanja homologacij, podeljenih na podlagi teh
pravilnikov, sklenjenem v Ženevi 5. oktobra 1995 (Uradni list RS, št.
104/10), in vsebuje tehnične zahteve in pogoje za preskušanje posameznih delov
in opreme vozil;
14.  
»skupna masa vozila« je masa vozila skupaj z maso tovora;
15.  
»skupina vozil« je med seboj povezana skupina vozil, ki so v cestnem
prometu udeležena kot celota ter jo sestavljajo:
- 
motorno tovorno vozilo in priklopno vozilo ali
- 
sedlasti vlačilec in polpriklopnik ali
- 
traktor in najmanj eno priklopno vozilo;
16.  
»širina vozila« je razdalja med dvema navpičnima ravninama, vzporednima
z vzdolžno osjo vozila, ki se dotikata skrajnih točk vozila na vsaki strani (v
skladu s standardom ISO 612 v 6.2 točki);
17.  
»višina vozila« je razdalja med tlemi in najvišjo točko vozila (v skladu
s standardom ISO 612 v 6.3 točki);
18.  
»vozilo na alternativna goriva« je motorno vozilo s celotnim ali delnim
pogonom na alternativno gorivo;
19.  
»zgibni avtobus« je avtobus, sestavljen iz dveh togih delov, povezanih z
zgibnim delom. Med obema deloma takšnega tipa vozila lahko potniki prosto
prehajajo. Tudi v zgibnem delu potniki lahko prosto prehajajo iz enega v drugi
togi del avtobusa. Spajanje in ločevanje obeh togih delov sta mogoči samo v
delavnici.
(2) Drugi izrazi, uporabljeni v tem pravilniku, pomenijo
enako kot izrazi, ki jih določajo zakon, ki ureja motorna vozila, in predpisi,
ki urejajo področje ugotavljanja skladnosti vozil.
II. NAJVEČJE DOVOLJENE MERE IN MASE VOZIL V CESTNEM PROMETU
5. člen
(splošne določbe)
(1) Največje dovoljene mere in mase vozil v cestnem
prometu so določene v Prilogi 1 tega pravilnika.
(2) Največje dovoljene mere iz Dela A Priloge 1 tega
pravilnika, se merijo v skladu z uredbo, ki ureja mere in mase vozil v cestnem
prometu, brez pozitivnih odstopanj.
6. člen
(udeležba vozil v cestnem prometu)
(1) V cestnem prometu so lahko udeležena vozila,
registrirana ali dana v uporabo v kateri koli državi, če ta vozila glede
njihovih mer in mas ustrezajo vrednostim iz Dela A Priloge 1 tega pravilnika.
(2) Prejšnji odstavek se uporablja tudi, če so pristojni
organi države, v kateri so bila vozila registrirana ali dana v uporabo,
dovolili največje dovoljene mere, ki presegajo vrednosti iz Dela A Priloge 1
tega pravilnika.
7. člen
(preseganje največjih dovoljenih mer in mas)
(1) V cestnem prometu je prepovedana udeležba vozilom in
skupinam vozil, ki ne ustrezajo zahtevam iz Dela A Priloge 1 tega pravilnika,
razen skupin vozil iz 2.2.1 b) točke in 2.2.2 b) točke Dela A Priloge 1 tega
pravilnika, na cestah, ki so ustrezno označene s prometnim znakom, če niso
presežene največje dovoljene osne obremenitve vozil.
(2) Vozila ali skupine vozil, ki presegajo največje
dovoljene mere oziroma mase iz Dela A Priloge 1 tega pravilnika, so lahko
udeleženi v cestnem prometu le s posebnim dovoljenjem, ki ga izda organ,
pristojen za izredne prevoze, če vozila ali skupine vozil prevažajo nedeljive
tovore.
(3) Na podlagi posebnega dovoljenja, ki ga izda organ,
pristojen za izredne prevoze, lahko opravljajo lokalne prevoze v Republiki
Sloveniji za čas poskusne dobe tudi vozila ali skupine vozil, ki predstavljajo
nove tehnologije ali nove postopke prevoza, ki ne ustrezajo eni ali več
zahtevam iz Dela A Priloge 1 tega pravilnika. Organ, ki izda tako dovoljenje,
mora o tem nemudoma obvestiti Evropsko komisijo.
8. člen
(dokazila o masi vozil)
(1) Vozila kategorij M, N in O morajo biti opremljena z
enim od naslednjih dokazil o skladnosti:
1.     
s »tablico proizvajalca«, izdelano in pritrjeno v skladu z uredbo, ki
ureja zahteve za homologacijo za predpisano tablico proizvajalca in »tablico o
merah vozila« določeno v Delu C Priloge 1 tega pravilnika, izdelano in
pritrjeno v skladu z uredbo, ki ureja zahteve za homologacijo za predpisano
tablico proizvajalca;
2.     
z eno tablico, izdelano in pritrjeno v skladu z uredbo, ki ureja zahteve
za homologacijo za predpisano tablico proizvajalca, ki vsebuje podatke iz obeh
tablic iz prejšnje točke;
3.     
z dokumentom, ki ga je izdal nacionalni homologacijski organ v skladu s
predpisi, ki urejajo ugotavljanje skladnosti vozil v EU. Ta dokument mora
vsebovati enake rubrike in podatke, kot tablici iz 1. točke tega odstavka, in
mora biti v vozilu na lahko dostopnem mestu za inšpekcijski nadzor ter ustrezno
zaščiten.
(2) Če značilnosti vozila ne ustrezajo več značilnostim,
navedenim na dokazilu o skladnosti iz 3. točke prejšnjega odstavka, mora
pristojni organ dokazilo o skladnosti spremeniti.
(3) Srednji stolpec dokazila o skladnosti z masami iz
1. in 2. točke prvega odstavka tega člena mora vsebovati podatke o masi iz
uredbe, ki ureja zahteve za homologacijo za predpisano tablico proizvajalca.
Pri vozilih iz 2.2.2 d) točke Dela A Priloge 1 tega pravilnika, je vpis »44 t«
naveden v oklepaju pod največjo dovoljeno maso skupine vozil.
(4) Na vozilih, registriranih in danih v cestni promet v
Republiki Sloveniji, morajo biti največje mase, dovoljene pri registraciji
oziroma uporabi, navedene v dokazilu o skladnosti iz 1. in 2. točke prvega
odstavka tega člena v levem stolpcu in največje tehnično dovoljene mase
obremenjenega vozila v desnem stolpcu.
(5) Klimatizirana vozila morajo imeti ATP potrdilo ali
ATP tablico, kot jo zahteva mednarodni Sporazum o mednarodnem prevozu
pokvarljivih živil in o specialnih vozilih za njihov prevoz.
9. člen
(naključni pregled izpolnjevanja zahtev)
Na vozilih, ki imajo dokazila o skladnosti iz prvega odstavka
prejšnjega člena, se lahko opravi naključni pregled glede zahtev iz tega
pravilnika o največjih dovoljenih masah. Pregled glede izpolnjevanja zahtev o
največjih dovoljenih merah, se lahko opravi le, če obstaja sum, da ne ustrezajo
zahtevam iz tega pravilnika.
10. člen
(odstopanja vozil)
(1) Šteje se, da sedlasti vlačilci s polpriklopniki,
dani v uporabo pred 1. januarjem 1991, ki ne izpolnjujejo zahtev
1.6 in 4.4 točke Dela A Priloge 1 tega pravilnika, izpolnjujejo zahteve iz
prvega odstavka 6. člena tega pravilnika, če ne presegajo skupne dolžine 15,50
m.
(2) Z dokazilom iz prvega odstavka 8. člena tega
pravilnika morajo biti opremljena vsa vozila, ki so bila v Republiki Sloveniji
prvič registrirana po 1. maju 2004.
11. člen
(največja dolžina vozil)
(1) Največje dolžine vozil, določene v 1.1 točki Dela A
Priloge 1 tega pravilnika se za vozila ali skupine vozil, ki so na zadnjem delu
vozila opremljena z aerodinamičnimi napravami, ki so skladna z Zakonom o
motornih vozilih (Uradni list RS, št. 75/17 in 92/20 – ZPrCP-E; v nadaljnjem
besedilu: zakon) in predpisi s področja ugotavljanja skladnosti vozil, lahko
prekoračijo. Takšna vozila ali skupine vozil morajo biti skladna z 1.5 točko
Dela A Priloge 1 tega pravilnika. Ne glede na prejšnji stavek naloženi tovor na
takšnih vozilih ne sme presegati največjih dovoljenih mer, določenih v 1.1
točki Dela A Priloge 1 tega pravilnika. Aerodinamične naprave, daljše od 500
mm, morajo biti homologirane v skladu s predpisi, ki urejajo področje
ugotavljanje skladnosti vozil, preden se dajo na trg.
(2) Aerodinamične naprave iz prejšnjega odstavka se
morajo uporabljati v skladu z naslednjimi pogoji:
1.     
v kolikor je ogrožena varnost drugih udeležencev v cestnem prometu ali
voznika, jih mora voznik prepogniti, zložiti ali odstraniti;
2.     
pri uporabi na območju mestne in medmestne cestne infrastrukture mora
voznik upoštevati posebne značilnosti območij, na katerih je najvišja dovoljena
hitrost manjša ali enaka 50 km/h in na katerih je prisotnost ranljivih
udeležencev verjetnejša in po potrebi ravnati v skladu s prejšnjo točko;
3.     
njihova uporaba mora omogočati tudi intermodalni prevoz in, kadar so
zložene ali prepognjene, njihova največja dovoljena dolžina ne sme presegati
več kot 200 mm.
12. člen
(dovoljena odstopanja vozil)
(1) Od 7. maja 2020 dalje se največje dovoljene
dolžine vozil, določene v 1.1 točki Dela A Priloge 1 tega pravilnika, za vozila
ali skupine vozil, ki so opremljena s kabinami, ki izboljšujejo energetsko
učinkovitost, aerodinamičnost in varnost cestnega prometa in so skladna z
zakonom in predpisi s področja ugotavljanja skladnosti vozil, lahko
prekoračijo. Takšna vozila ali skupine vozil, morajo biti skladna z 1.5 točko
Dela A Priloge 1 tega pravilnika, kljub prekoračitvi največjih dovoljenih
dolžin vozil, pa se največja dovoljena skupna masa vozila ne sme prekoračiti.
(2) Kljub dovoljenim prekoračitvam največje dovoljene
skupne mase vozil na alternativna goriva, določenimi v 2.3.1, 2.3.2 in 2.4
točki Dela A Priloge 1 tega pravilnika, ta vozila ne smejo prekoračiti
največjih dovoljenih osnih obremenitev, določenih v 3. točki Dela A Priloge 1
tega pravilnika. Dodatna masa vozila zaradi alternativnega goriva mora biti navedena
v dokazilu o skladnosti tega vozila.
(3) Največje dovoljene dolžine vozil, določene v 1.1
točki Dela A Priloge 1 tega pravilnika, ter največje razdalje, določene v 1.6
točki Dela A Priloge 1 tega pravilnika, se pri vozilih ali skupinah vozil, ki
prevažajo zabojnike ali zamenljivo tovorišče dolžine 13,70 m (45 čevljev), s
tovorom ali brez njega, lahko prekoračijo za 150 mm, če je cestni prevoz
zabojnika ali zamenljivega tovorišča del intermodalnega prevoza.
III. DELI VOZIL
13. člen
(določitev nacionalne identifikacijske številke vozila)
(1) Tehnična služba, ki jo je za vtis identifikacijske
številke vozila na vozilo v skladu s 7. točko četrtega odstavka 55. člena
zakona pooblastil nacionalni homologacijski organ, z odločbo določi unikatnemu
vozilu ali vozilu brez identifikacijske številke nacionalno identifikacijsko
številko in o tem obvesti homologacijski organ.
(2) Tehnična služba o vtisu nacionalne identifikacijske
številke vozila na vozilo stranki izda potrdilo o vtisu.
(3) Nacionalna identifikacijska številka mora biti
vtisnjena na mestu, kot ga določa standard SIST ISO 4030.
(4) Nacionalna identifikacijska številka vozila mora
biti vtisnjena tudi na tablici proizvajalca, katere vsebina mora ustrezati
uredbi, ki ureja zahteve za homologacijo za predpisano tablico proizvajalca.
(5) V kolikor je proizvajalec vozil prenehal obstajati
in nima pravnega naslednika, lahko tehnična služba, ki jo je za izdelavo
tablice proizvajalca v skladu s 7. točko četrtega odstavka 55. člena zakona
pooblastil nacionalni homologacijski organ, izdela manjkajočo ali poškodovano
tablico proizvajalca, katere velikost in vsebina mora ustrezati zahtevam,
določenim z uredbo, ki ureja zahteve za homologacijo za predpisano tablico
proizvajalca.
14. člen
(vsebina nacionalne identifikacijske številke vozila)
(1) Nacionalna identifikacijska številka vozila mora
biti sestavljena iz 8 znakov.
(2) Višina znakov nacionalne identifikacijske številke
vozila mora biti najmanj 7 mm.
(3) Prvi štirje znaki v nacionalni identifikacijski
številki vozila so črka »S« in trimestna številka, ki določa tehnično službo,
ki jo določi nacionalni homologacijski organ.
(4) Drugi štirje znaki pomenijo zaporedno številko
določitve nacionalne identifikacijske številke vozila.
(5) Začetek in konec nacionalne identifikacijske
številke vozila mora biti označen z znakom: »*«.
(6) Tipografija znakov nacionalne identifikacijske
številke mora biti skladna s standardi in priporočili s tega področja.
(7) Evidenco številčnih oznak tehničnih služb in
dodeljenih nacionalnih identifikacijskih številk vozil vodi nacionalni
homologacijski organ.
(8) Primer določitve nacionalne identifikacijske
številke vozila je prikazan v Prilogi 2, ki je sestavni del tega pravilnika.
15. člen
(ponovni vtis izvirne identifikacijske številke vozila)
(1) Tehnična služba, ki jo je za vtis identifikacijske
številke vozila na vozilo v skladu s 7. točko četrtega odstavka 55. člena
zakona pooblastil homologacijski organ, z odločbo odredi ponovni vtis izvirne
identifikacijske številke, če po popravilu ali predelavi vozila ta nima
vtisnjene identifikacijske številke ali je ta poškodovana ali prenarejena.
(2) Tehnična služba, ki ugotovi potrebo po vtisu
številke, z odločbo odredi ponovni vtis identifikacijske številke, jo vtisne in
izreže ter shrani tisti del odstranjene pločevine, na katerem se nahaja izvirna
identifikacijska številka vozila.
(3) Če ima vozilo poškodovano ali prenarejeno
identifikacijsko številko, se poškodovana ali prenarejena identifikacijska
številka vozila prečrta, poleg nje pa se vtisne izvirna identifikacijska
številka vozila, če je mogoče nesporno ugotoviti izvirno identifikacijsko
številko vozila.
(4) Tehnična služba izda lastniku vozila potrdilo o
ponovnem vtisu identifikacijske številke.
16. člen
(zahteve za sisteme, sestavne dele in samostojne tehnične
enote vozil)
(1) Zahteve za sisteme, sestavne dele in samostojne
tehnične enote vozil so določene v predpisih, ki urejajo področje ugotavljanja
skladnosti vozil.
(2) Za vozila v cestnem prometu veljajo zahteve, ki so
bile določene v predpisih, ki so bili v Republiki Sloveniji veljavni na dan, ko
je bilo vozilo izdelano oziroma prvič registrirano, razen če je bila s
predpisom določena veljavnost zahtev tudi za že registrirana vozila.
17. člen
(dodatne zahteve glede svetlobne opreme)
(1) Na vozilih v cestnem prometu smejo biti nameščene
samo predpisane homologirane svetlobne in svetlobno signalne naprave, ki jih ni
dovoljeno zaslanjati, jim zmanjševati svetilnosti ali jim spreminjati barve
oddane svetlobe.
(2) Če je svetlobna oprema zaradi vgrajenih naprav ali
opreme zakrita, mora biti nameščena dodatna svetlobna oprema, ki nadomešča
funkcijo zakrite svetlobne opreme.
18. člen
(delovni žarometi na vozilih)
(1) Delovni žarometi smejo biti nameščeni le na delovnih
vozilih, delovnih strojih, traktorjih, vozilih policije, vozilih za nujno
medicinsko pomoč, namenskih vozilih drugih reševalnih služb, vozilih
inšpekcije, pristojne za promet, gasilskih vozilih, vozilih civilne zaščite,
vozilih služb za vzdrževanje cest in napeljav, vozilih za pomoč na cesti ter na
vozilih za odvoz poškodovanih vozil ali vozil v okvari.
(2) Delovni žarometi na vozilih iz prejšnjega odstavka
smejo biti vključeni le pri opravljanju dejavnosti, za katera so vozila
namenjena.
19. člen
(komplet rezervnih žarnic)
Komplet rezervnih žarnic mora vsebovati žarnice z žarilno
nitko za najmanj polovico žarničnih mest podvojenih zunanjih svetlobnih in
svetlobno–signalnih naprav in po eno žarnico z žarilno nitko za zunanja
nepodvojena žarnična mesta, pri katerih je mogoča zamenjava samih žarnic z
žarilno nitko.
20. člen
(svetlobna oprema na traktorskih priključkih)
Če svetlobno opremo na traktorju zakriva vlečen traktorski
priključek, mora biti dodatna svetlobna oprema na traktorskem priključku v
skladu z zahtevami za priklopna vozila.
21. člen
(vozila, opremljena s posebnimi opozorilnimi svetilkami)
(1) Posebne opozorilne svetilke so lahko nameščene na
vozilih, ki so določena v predpisih, ki urejajo pravila cestnega prometa.
Vgrajene morajo biti čim bližje najvišjemu delu vozila tako, da so dobro vidne
z vseh strani.
(2) Posebne opozorilne svetilke morajo biti homologirane
v skladu s Pravilnikom ZN št. 65.
22. člen
(dodatne zahteve glede varnostnih stekel)
(1) Na vozilih se lahko stekla naknadno zatemnijo do te
mere, da je svetlobna prepustnost stekla skupaj z nalepljeno folijo najmanj 70
% za vetrobransko steklo in za prednja bočna stekla (pri vozniku in sovozniku –
pred B stebričkom).
(2) Prejšnji odstavek ne velja za ozek pas na zgornjem
robu vetrobranskega stekla, ki je namenjen zaščiti pred soncem.
(3) Vgradnja zrcalnih folij, ki na zunanji strani
odbijejo več kot 25 % vidnega dela svetlobe, je na vozilih prepovedana.
(4) Če so stekla na zadnji steni vozila zatemnjena tako,
da prepuščajo manj kot 30 % svetlobe, mora biti vozilo opremljeno z vzvratnimi
ogledali na obeh straneh.
23. člen
(dodatne zahteve glede pnevmatik)
(1) Pnevmatike na vozilu morajo po velikosti, nosilnosti
in kategoriji hitrosti ustrezati pnevmatikam, ki so v potrdilu o skladnosti
vozila vpisane v ustrezni rubriki ali v drugem ustreznem dokumentu o vozilu.
Uporaba drugačnih pnevmatik je mogoča le po dodatni odobritvi vozila, razen v
primeru namestitve pnevmatik z večjo nosilnostjo ali višjo kategorijo hitrosti.
(2) Na vozilih z največjo dovoljeno maso do vključno
3,5 t in največjo konstrukcijsko hitrostjo nad 40 km/h, morajo biti, poleg
zahtev iz prejšnjega odstavka, vse pnevmatike enake velikosti (če izdelovalec
vozila ni predvidel različnih pnevmatik na različnih oseh), vrste (poletne,
zimske, terenske) in zgradbe (diagonalne, prepasane diagonalne, radialne), na
isti osi pa tudi iste nosilnosti, kategorije hitrosti ter istega proizvajalca
in dezena (vzorec tekalne površine).
(3) Na vozilih z največjo dovoljeno maso nad 3,5 t in
vozilih in največjo konstrukcijsko hitrostjo nad 40 km/h, morajo biti, poleg
zahtev iz prvega odstavka tega člena, pnevmatike na isti osi enake velikosti,
vrste, zgradbe, nosilnosti in kategorije hitrosti ter istega proizvajalca in
dezena.
(4) Pnevmatike morajo biti vgrajene na vozilo v skladu z
navodili proizvajalca pnevmatik oziroma vozila.
24. člen
(rezervno kolo)
(1) Ne glede na prvi odstavek prejšnjega člena so
dovoljene rezervne pnevmatike za začasno uporabo, s katerimi so originalno
opremljena rezervna kolesa. Pri tem mora voznik upoštevati najvišjo dovoljeno
hitrost uporabljane pnevmatike, njihova uporaba pa je omejena le na čas do
zamenjave poškodovane pnevmatike.
(2) Rezervno kolo lahko nadomesti ustrezna naprava ali
pripomoček, ki omogoča vožnjo kljub poškodovani pnevmatiki, ki ga je predvidel
proizvajalec vozila, ali vgrajene pnevmatike s podaljšano mobilnostjo v skladu
s Pravilnikom ZN št. 64.
25. člen
(globina kanalov v dezenu pnevmatik)
(1) Globina glavnih kanalov v dezenu pnevmatik (merjena
na mestu ob kazalniku obrabe) mora biti po obsegu in širini pnevmatik na
vozilih kategorij L najmanj 1 mm, na vozilih kategorij M1 in N1
ter njihovih priklopnih vozilih najmanj 1,6 mm, in na drugih vozilih
najmanj 2 mm.
(2) Razlika v globini glavnih kanalov dezena pnevmatik
na isti osi ne sme biti večja od 5 mm.
(3) Prvi odstavek tega člena ne velja za starodobna
vozila, ki so bila originalno opremljena s pnevmatikami, katerih globina
kanalov v dezenu pnevmatik je bila pri novih pnevmatikah manjša od s tem
pravilnikom določene, če se taka vozila ne uporabljajo na javnih cestah. Ne
glede na prejšnji stavek se taka vozila lahko uporabljajo predvsem na relijih
veteranov ali podobnih prireditvah.
(4) Kanali v dezenu pnevmatik se lahko narezujejo le pri
pnevmatikah, ki so za to predvidene in imajo na boku oznako »REGROOVABLE« ali
temu ustrezno oznako njihovega proizvajalca.
(5) Pnevmatike za vozila kategorij M1, N1
in L se ne smejo narezovati.
(6) Narezane pnevmatike se ne smejo uporabljati na
prednjih oseh motornih vozil in na vozilih za prevoz nevarnega blaga.
26. člen
(obnovljene pnevmatike)
(1) Obnovljene pnevmatike se smejo uporabljati na
vozilih, če imajo oznake za mero, nosilnost in kategorijo hitrosti ter
nedvoumne oznake, da je pnevmatika obnovljena v homologiranem obratu za obnovo
pnevmatik.
(2) Obnovljene pnevmatike se ne smejo uporabljati na
vozilih kategorije L in prednjih oseh vozil kategorij M2, M3
in vozil za prevoz nevarnega blaga.
27. člen
(zaščitne čelade)
Zaščitne čelade, namenjene voznikom in potnikom na vozilih
kategorije L, morajo biti homologirane v skladu s Pravilnikom ZN št. 22.
28. člen
(označevanje počasnih vozil)
(1) Vozila (razen enoslednih vozil), katerih
konstrukcijsko določena hitrost ne presega 40 km/h, kot tudi njihova priklopna
vozila, morajo imeti na zadnji strani vozila oznako za označevanje počasnih
vozil, ki mora biti homologirana v skladu s Pravilnikom ZN št. 69.
(2) Pri skupini vozil velja zahteva iz prejšnjega
odstavka samo za zadnje vozilo v skupini.
29. člen
(označevanje težkih in dolgih vozil)
(1) Vozila kategorij N2, N3, O3
in O4 morajo imeti na zadnji strani vozila oznake za označevanje
težkih in dolgih vozil, ki morajo biti homologirane in nameščene v skladu s
Pravilnikom ZN št. 70. Navedeno velja za vozila naslednjih kategorij:
-       
N2 z največjo dovoljeno maso, ki presega 7,5 t, razen za
vlečna vozila,
-       
N3 razen za vlečna vozila,
-       
O1, O2 in O3 z največjo dolžino, ki
presega 8 m, in
-       
O4.
(2) Pri skupini vozil velja zahteva iz prejšnjega
odstavka samo za zadnje vozilo v skupini.
30. člen
(varnostni elementi traktorjev)
(1) Pri traktorjih s spredaj nameščenimi traktorskimi
priključki morata biti v kolikor znaša vzdolžna razdalja med sredino volanskega
obroča traktorja in sprednjim robom traktorskega priključka več kot 3,00 m, na
sprednjem delu traktorskega priključka nameščeni dodatni stranski ogledali, ali
ogledali postavljeni v obliki črke V, ki omogočata pregled v smeri, ki je
pravokotna na vzdolžno os traktorja. Posamezno ogledalo mora imeti površino
najmanj 300 cm2 in ni nujno homologirano.
(2) Ne glede na prejšnji odstavek dodatnih stranskih
ogledal ni potrebno namestiti, če konstrukcija traktorskega priključka tega ne
omogoča (npr. traktorski priključek za prenos bal).
(3) Izpostavljeni deli traktorja in traktorskih
priključkov ter delovnih strojev, ki so lahko nevarni za druge udeležence v
cestnem prometu in so nameščeni na višini največ do 2,00 m nad cestiščem
(npr. rezila, konice, žbice, robovi), morajo imeti med vožnjo po cesti
nameščene varovalne naprave, ki morajo biti označene v skladu z 31. členom tega
pravilnika.
(4) Traktorji morajo biti opremljeni z zaščitno
konstrukcijo pri prevrnitvi, razen tistih traktorjev, za katere predpisi, ki
urejajo področje ugotavljanja skladnosti vozil tega ne zahtevajo.
31. člen
(označevanje širših traktorjev in delovnih strojev)
(1) Kmetijski in gozdarski traktorji ter njihovi
priklopniki ali traktorskimi priključki, in delovni stroji s širino več kot
2,55 m, morajo imeti v cestnem prometu na skrajnih točkah svoje širine
spredaj in zadaj prečno nameščene opozorilne table v skladu s standardom SIST
EN 12899-1, RA 2, CR 2. Table morajo biti velikosti najmanj 400 mm x 400 mm, na
njih pa se morajo izmenjavati 100 mm široki odsevni beli in rdeči pasovi, ki
potekajo pod kotom 45°. Če konstrukcija vozila to omogoča, so lahko namesto tabel
nalepljene nalepke z enakimi lastnostmi kot opozorilne table.
(2) Ne glede na prejšnji odstavek so v kolikor
konstrukcija vozila ne omogoča namestitev označevalnih tabel predpisane
velikosti, lahko nameščene označevalne table ali označevalne nalepke enakih
lastnosti, z najmanjšo površino 600 cm2 in najmanjšo stranico
120 mm.
(3) Če znaša razdalja med zunanjim robom vozil iz prvega
odstavka tega člena oziroma traktorskih priključkov in zunanjim robom
pozicijskih svetilk vozila več kot 400 mm, morajo biti ponoči oziroma v pogojih
zmanjšane vidljivosti čim bližje zunanjemu robu, nameščene dodatne pozicijske
svetilke ter odsevniki, usmerjeni naprej in nazaj.
(4) Z označevalnimi tablami, oziroma nalepkami iz prvega
odstavka tega člena so lahko označeni tudi zunanji robovi traktorskih
priključkov, ki niso širši od 2,55 m, vendar imajo do višine 2,00 m nameščene
sestavne dele, ki so lahko nevarni za druge udeležence v cestnem prometu in
niso dobro vidni (npr. rezila, konice, žbice, robovi).
32. člen
(varnostna vez priklopnih vozil)
(1) Priklopna vozila, ki so opremljena z zavornim
sistemom, morajo biti opremljena tudi z napravo, ki ob pretrganju zveze med
vlečnim in priklopnim vozilom zavre priklopno vozilo.
(2) Priklopna vozila kategorije O1 brez
zavornih sistemov morajo imeti na vlečni glavi pritrjeno varnostno vez (žična
vrv ali veriga), ki se pri priklopnem vozilu, spetem z vlečnim vozilom, natakne
preko mehanske naprave za spenjanje vlečnega vozila. Ta varnostna vez ob
pretrganju zveze med vlečnim in priklopnim vozilom prepreči dotik vlečnega dela
priklopnega vozila s tlemi in omogoči vodenje priklopnega vozila.
33. člen
(zvočni znak pri vzvratni vožnji)
(1) Tovorna vozila, na katerih je zaradi konstrukcije
vozila vozniku omogočen pogled na dogajanje za (praznim ali natovorjenim)
vozilom le s pomočjo zunanjih vzvratnih ogledal, morajo imeti na zadnji strani
vozila vgrajeno tudi napravo za oddajanje zvočnega znaka za vzvratno vožnjo.
(2) Naprava za oddajanje zvočnega znaka se mora
vključiti z vklopom vzvratne prestave v menjalniku in izključiti z izklopom
vzvratne prestave.
(3) Naprava mora oddajati prekinjajoč zvočni znak z
jakostjo od 45 do 55 dB/A in s frekvenco delovanja 1 do 2 Hz s tem, da zvočni
znak traja 1/3 do 1/2 intervala.
(4) Prvi odstavek tega člena se ne uporablja za vozila,
ki nimajo priključka za vklop žarometa za vzvratno vožnjo.
34. člen
(naknadna vgradnja ogledal)
(1) Obveznost naknadne vgradnje ogledal na sovoznikovi
strani velja za vozila kategorij N2 in N3, ki niso
homologirana po Direktivi 2003/97/ES Evropskega parlamenta in Sveta z dne 10. novembra 2003
o približevanju zakonodaje držav članic o homologaciji naprav za posredno
gledanje in vozil, opremljenih s temi napravami, ki spreminja Direktivo
70/156/EGS in razveljavlja Direktivo 71/127/EGS (UL L št. 25 z dne 29. 1.
2004, str. 1; v nadaljnjem besedilu: Direktiva 2003/97/ES).
(2) Obveznost naknadne vgradnje ogledal ne velja za:
1.     
vozila kategorij N2 in N3, registrirana pred
1. januarjem 2000;
2.     
vozila kategorije N2 z največjo dovoljeno maso, ki ne presega
7,5 t, pri katerih namestitev ogledala razreda V ni mogoča na način, ki omogoča
izpolnjevanje naslednjih pogojev:
- 
da noben del ogledala, ne glede na mesto pritrditve, ni manj kot 2,00 m
(lahko se uporablja odstopanje + 100 mm) nad tlemi, ko je vozilo obremenjeno do
največje tehnično dovoljene mase; in
- 
da je ogledalo v celoti vidno z vozniškega mesta;
3.     
vozila kategorij N2 in N3, na katera so bili pred
uveljavitvijo Direktive 2003/97/ES nameščeni drugi sistemi za posredno gledanje
na sovoznikovi strani, katerih vidno polje pokriva najmanj 95 % celotnega
vidnega polja na tleh, ki ga omogočajo ogledala razredov IV in V iz Pravilnika
ZN št. 46.
(3) Ne glede na prvi odstavek tega člena se šteje, da so
vozila skladna z zahtevami Pravilnika ZN št. 46, če so na sovoznikovi strani
opremljena s kombinacijo širokokotnih ogledal in ogledal za opazovanje
bližnjega področja, katerih vidno polje skupaj pokriva najmanj 95 % vidnega
polja na tleh, ki ga omogoča ogledalo razreda IV, in najmanj 85 % vidnega polja
na tleh, ki ga omogoča ogledalo razreda V iz Pravilnika ZN št. 46.
(4) Vozila iz prvega odstavka tega člena, ki jih zaradi
pomanjkanja razpoložljivih in ekonomsko učinkovitih tehničnih rešitev ni mogoče
opremiti z ogledali, ki izpolnjujejo zahteve iz Pravilnika ZN št. 46 oziroma
prejšnjega odstavka, se lahko opremijo z dodatnimi ogledali oziroma drugimi
napravami za posredno gledanje, če kombinacija takšnih naprav pokriva najmanj
95 % vidnega polja na tleh, ki ga omogoča ogledalo razreda IV, in najmanj 85 %
vidnega polja na tleh, ki ga omogoča ogledalo razreda V iz Pravilnika ZN št.
46.
(5) Podatke o tehničnih rešitvah iz prejšnjega odstavka
zbira nacionalni homologacijski organ v Republiki Sloveniji, in jih posreduje
Evropski komisiji.
(6) Preverjanje skladnosti vozila z zahtevami tega člena
se opravlja na tehničnem pregledu vozila. Če vozilo ni opremljeno v skladu z
zahtevami tega člena, se šteje, da ni tehnično brezhibno.
35. člen
(naprave za omejevanje hitrosti)
Omejilniki hitrosti ali podobni vgrajeni sistemi za
omejevanje hitrosti motornih vozil kategorij M2, M3, N2
in N3 v cestnem prometu iz tega pravilnika so določene v Pravilniku
ZN št. 89.
36. člen
(nastavitve omejilnika hitrosti)
(1) S homologiranim omejilnikom hitrosti mora biti
najvišja hitrost omejena na:
1.     
motornih vozilih za prevoz oseb, ki imajo več kot osem sedežev poleg
vozniškega sedeža (vozila kategoriji M2 in M3) in
2.     
motornih vozilih za prevoz tovora, katerih največja dovoljena masa
presega 3,5 t (vozila kategoriji N2 in N3).
(2) Prejšnji odstavek se ne uporablja za:
1.     
vozila, katerih najvišja konstrukcijsko določena hitrost je manjša od
najvišje dovoljene hitrosti za to vrsto vozil;
2.     
vojaška, policijska in gasilska vozila ter vozila civilne zaščite;
3.     
vozila, ki jih proizvajalci vozil ali organizacije, ki preskušajo
vozila, uporabljajo za preskušanja na cestah in
4.     
vozila, ki se uporabljajo izključno v mestnem potniškem prometu.
(3) Vozila iz prvega odstavka tega člena se lahko
uporabljajo na cestah le, če je njihov omejilnik hitrosti nastavljen tako, da
ne morejo preseči najvišje dovoljene hitrosti glede na kategorijo vozila in
sicer:
1.     
100 km/h za motorna vozila za prevoz oseb (vozila kategorij M2
in M3) in
2.     
90 km/h za motorna vozila za prevoz tovora (vozila kategorij N2
in N3).
(4) Vozila, katerih najvišja hitrost je omejena z
omejilnikom hitrosti, morajo imeti v vozniškem delu nameščeno lahko opazno in
dobro vidno nalepko, ki opozarja voznika na nastavljeno najvišjo hitrost.
(5) Vgrajen omejilnik hitrosti sme nastaviti na določeno
hitrost le proizvajalec vozila ali proizvajalec omejilnika hitrosti.
37. člen
(preverjanje omejilnika hitrosti)
(1) Preverjanje pravilnosti delovanja omejilnika
hitrosti se mora opraviti po njegovi vgradnji in nastavitvi, po njegovem
popravilu, spremembi števila impulzov poti ali obsega koles ter po posegu v
tisti del naprave za dovajanje goriva motorju, na katerega omejilnik hitrosti
neposredno deluje.
(2) Preverjanje pravilnosti delovanja omejilnika
hitrosti lahko izvajajo le delavnice za nameščanje, preverjanje in popravilo
zapisovalne opreme, ki imajo odobritev ministrstva, pristojnega za promet, v
skladu z zakonom, ki ureja delovni čas in obvezne počitke mobilnih delavcev ter
zapisovalno opremo v cestnih prevozih, ki ob tem namestijo v vozilo tudi
nalepko iz Dela C Priloge 3, ki je sestavni del tega pravilnika, ter izdajo
poročilo o kontroli omejilnika hitrosti, katerega vsebina je določena v Delu B
Priloge 3 tega pravilnika. Pri tem omejilnik hitrosti opremijo s plombami, če
je to možno izvesti.
(3) Periodično preverjanje pravilnosti delovanja
omejilnika hitrosti se izvaja sočasno s kontrolo delovanja tahografa in v istih
intervalih. Če vozilo nima vgrajenega tahografa, se kontrola delovanja
omejilnika hitrosti opravlja na dve leti. Ob periodičnem preverjanju namesti
delavnica iz prejšnjega odstavka v vozilo nalepko iz Dela C Priloge 3 tega
pravilnika.
(4) Pravilnost delovanja omejilnika hitrosti se preveri
s simuliranjem hitrosti. Pri tem se upošteva odstopanje samega omejilnika
hitrosti, kot tudi tahografa, saj vozilo ne sme preseči predpisane hitrosti.
(5) Vozila iz prvega odstavka prejšnjega člena, ki so
morala biti od 1. oktobra 2013 dalje že opremljena s homologiranim
omejilnikom hitrosti, morajo imeti omejilnik hitrosti pravilno nastavljen in
preverjen.
(6) Določba prejšnjega odstavka velja:
1.     
za vozila kategorije M3 z največjo maso večjo od 10 t in
vozila kategorije N3, ki so bila v Republiki Sloveniji prvič
registrirana po 30. septembru 1996;
2.     
za vozila kategorije M2, vozila kategorije M3 z
največjo maso do vključno 10 t in vozila kategorije N2, ki so bila
prvič registrirana po 30. septembru 2001.
(7) Vozila iz prvega odstavka prejšnjega člena, v katera
zaradi tehničnih razlogov ni mogoče vgraditi omejilnika hitrosti, morajo imeti
o tem potrdilo. Tako potrdilo lahko izda le proizvajalec vozila oziroma
omejilnika hitrosti.
(8) Naknadno vgradnjo in nastavitev homologiranih
omejilnikov hitrosti sme opraviti le proizvajalec vozila, na katerega se
omejilnik vgradi, oziroma proizvajalec omejilnika hitrosti, ki v primeru
vgradnje omejilnika izda o tem lastniku vozila ustrezno potrdilo. Vsebina
potrdila je določena v Delu A Priloge 3 tega pravilnika.
(9) Na vozilo se lahko vgradi samo omejilnik hitrosti,
ki je homologiran v skladu s Pravilnikom ZN št. R 89 oziroma po enakovrednem
predpisu.
38. člen
(pogoji za najvišjo hitrost 90 km/h ali 100 km/h)
(1) Vozila iz tretjega odstavka 36. člena tega
pravilnika morajo imeti omejitev za vožnjo z najvišjo hitrostjo 90 km/h ali 100
km/h vpisano v evidenci registriranih vozil in v prometnem dovoljenju.
(2) Vpis iz prejšnjega odstavka v evidenco registriranih
vozil in v prometno dovoljenje se opravi na zahtevo lastnika vozila, če ima
vozilo:
1.     
vgrajen zavorni sistem, ki onemogoča blokiranje koles in ojačen krmilni
mehanizem (servo volan);
2.     
pnevmatike ustrezne nosilnosti in hitrostnega razreda;
3.     
sedeže, pred katerimi ni sedeža ali ustrezne pregrade, opremljene z
varnostnimi pasovi (zadrževalni sistem) in nasloni za glavo.
(3) Vpis iz prvega odstavka tega člena v evidenco
registriranih vozil in v prometno dovoljenje, s katerim se prevaža nevarno
blago, ni dovoljen.
(4) Ustreznost vozila za vožnjo z najvišjo hitrostjo 90
km/h ali 100 km/h mora biti posebej navedena v dokumentu o skladnosti vozila.
Če ta iz dokumenta o skladnosti ni razvidna, opravi pregled ustreznosti vozila
in vpis v dokument o skladnosti vozila v postopku posamične odobritve vozila
tehnična služba, ki jo je pooblastil nacionalni homologacijski organ.
IV. OPREMA VOZIL
39. člen
(obvezna oprema vozil)
(1) Obvezna oprema vozil v cestnem prometu je:
1.     
rezervno kolo in orodje za zamenjavo ali ustrezna naprava oziroma
pripomoček, ki omogoča vožnjo kljub poškodovani pnevmatiki (razen za vozila
kategorij O1, L, T, C, R, S in vozila kategorij M2 in M3,
ki so namenjena mestnemu in linijskemu prevozu, ter vozila kategorije N z
obliko nadgradnje »SG« in dodatnim opisom »komunalno« ali z obliko nadgradnje
»18 Vozilo za zbiranje smeti«), kot je določeno v 24. členu tega pravilnika;
2.     
varnostni trikotnik za označitev, da je vozilo ustavljeno na cestišču
(razen za vozila kategorij L1e, L2e in L3e), ki mora biti homologiran v skladu
s Pravilnikom ZN št. 27;
3.     
gasilnik za vozila za javni prevoz potnikov, avtobuse in tovorna vozila
(za vozila kategorij M1 in N z gasilno sposobnostjo najmanj 8A, 55B,
za ostala vozila z gasilno sposobnostjo najmanj 21A, 113B);
4.     
komplet za prvo pomoč za vozila kategorij L (razen za vozila kategorij
L1e, L2e) (v nadaljnjem besedilu: komplet za prvo pomoč za motoriste);
5.     
komplet za prvo pomoč za vozila kategorij M, N, T in C (v nadaljnjem
besedilu: komplet za prvo pomoč za avtomobiliste);
6.     
komplet rezervnih žarnic iz 19. člena tega pravilnika (razen za vozila
kategorij L1e, L2e, L3e, L4e, L5e, T in C);
7.     
zimska oprema, kot je določena v 46. do 48. členu tega pravilnika.
(2) Ne glede na 5. točko prejšnjega odstavka je za
vozila kategorij T in C lahko namesto kompleta za prvo pomoč za avtomobiliste
tudi komplet za prvo pomoč za motoriste.
(3) Obvezna oprema vozil kategorij N, O, M2
in M3 je poleg opreme iz prvega odstavka tega člena še:
1.     
podložne zagozde (najmanj 2 kosa), razen za vozila kategorije N1,
O1 in O2;
2.     
dodatni varnostni trikotnik za označitev, da je vozilo ustavljeno na
cestišču, ki mora biti homologiran v skladu s Pravilnikom ZN št. 27 – samo za
tovorna vozila in avtobuse, če vlečejo priklopno vozilo, in motorno vozilo, ki
vozi na koncu kolone, če motorna vozila vozijo v organizirani koloni;
3.     
kladivo za razbijanje stekla – samo za vozila kategorij M2 in
M3 (najmanj 2 kosa).
(4) Obvezna oprema vozil kategorije T, R in S so poleg
opreme iz prvega odstavka tega člena še podložne zagozde (najmanj 1 kos).
40. člen
(vrsta in vsebina kompletov za prvo pomoč)
(1) Vrsti kompletov za prvo pomoč sta:
1.     
komplet za prvo pomoč za motoriste in
2.     
komplet za prvo pomoč za avtomobiliste.
(2) Vsebina kompletov za prvo pomoč iz prejšnjega
odstavka je določena v Prilogi 4, ki je sestavni del tega pravilnika.
41. člen
(embalaža kompletov za prvo pomoč)
(1) Komplet za prvo pomoč mora biti shranjen v embalaži,
ki ščiti vsebino pred poškodovanjem, nečistočo in vodo. Material, iz katerega
je embalaža izdelana, ne sme vplivati na kakovost vsebine, ki je shranjena v
njej, mora biti odporen proti vplivom goriv, ki se uporabljajo v motornih vozilih,
proti temperaturnim spremembam in proti vlagi. Če je embalaža izdelana iz
materiala, ki lahko korodira, mora biti zaščitena proti koroziji.
(2) Embalaža mora imeti zadostno trdnost, njeni robovi
in ogli ne smejo biti ostri, ampak zaobljeni. Pokrov mora omogočati zapiranje
in zavarovanje proti nehotenemu odpiranju (lahko tudi s plombiranjem), pri
odpiranju pa mora omogočati preklop do podlage, na kateri embalaža stoji.
(3) Na pokrovu (zgornjem delu) embalaže mora biti oznaka
proizvajalca in napis: »Komplet za prvo pomoč – za motoriste« oziroma »Komplet
za prvo pomoč – za avtomobiliste«.
(4) V skladu z zakonom, ki ureja Rdeči križ Slovenije,
je na embalaži kompletov za prvo pomoč prepovedana uporaba znaka Rdečega križa.
(5) Oblika embalaže kompleta za prvo pomoč za motoriste
ni predpisana, ustrezati pa mora obsegu vsebine iz 1. točke Priloge 4 tega
pravilnika. Lahko je izdelana iz impregniranega oziroma plastificiranega
platna.
(6) Embalaža kompleta za prvo pomoč za avtomobiliste
mora biti izdelana iz trdnejšega materiala. Imeti mora obliko škatle z
zunanjimi merami tlorisa 255 mm ± 2 mm x 166 mm ± 2 mm, njena višina v zaprtem
stanju pa mora biti 80 mm ± 2 mm. Pokrov lahko prekriva stranske
stene (15 mm ± 1 mm) in ima lahko največje mere 264 mm ± 3 mm
x 175 mm ± 3 mm (d x š x v). Debelina stene naj ne presega 3 mm.
42. člen
(odpornost embalaže kompletov za prvo pomoč)
(1) Odpornost embalaže proti gorivu se ugotavlja tako,
da se na površino embalaže (ali vzorca materiala) nanese ločeno 10 ml
neosvinčenega bencina in dizelskega goriva. Po 6 urah se vizualno preveri
stanje. Na površini ne sme biti opaznih nobenih sprememb.
(2) Odpornost proti temperaturnim spremembam se
ugotavlja tako, da se embalažo trikrat zaporedoma drži po 2 uri na
temperaturi –25 °C ±2 °C in nato na temperaturi 80 °C ± 2 °C. Po ohladitvi
na 20 °C ±2 °C se vizualno preveri stanje. Na embalaži ne sme biti opaznih
nobenih sprememb.
(3) Odpornost embalaže kompleta za prvo pomoč za
avtomobiliste je treba preskusiti še glede trdnosti in tesnosti.
(4) Odpornost proti padcem se ugotavlja tako, da se tri
kose embalaže pri sobni temperaturi (20 °C ±2 °C) napolni z 1,5 kg
polietilenskega granulata in zapre. Nato se vsak tak kos spusti z višine 80 cm
na podlago tako, da pade nanjo s vso svojo spodnjo površino. Nato se tri druge
kose embalaže pripravi na enak način in jih ohladi na temperaturo –25 °C
±2 °C ter pusti na tej temperaturi 24 ur, nakar se po segretju na sobno
temperaturo (20 °C ±2 °C) opravi enak preskus s prostim padom. Po teh
preskušanjih na embalaži ne sme biti poškodb.
(5) Tesnost zaprte embalaže se preskuša v skladu s
standardom SIST EN 60529. Pri tem preskusu se vsebina ne sme zmočiti.
(6) Vzorec embalaže mora biti preskušen v preskusnem
laboratoriju, akreditiranem za tovrstna preskušanja.
43. člen
(način zlaganja vsebine kompletov za prvo pomoč)
Vsebina mora biti v embalaži zložena tako, da se pri odprtem
pokrovu in nagibu embalaže do 30° ne raztrese iz embalaže.
44. člen
(dodatna vsebina kompletov za prvo pomoč)
(1) Seznam vsebine in navodilo za nudenje prve pomoči
morata biti v slovenskem jeziku.
(2) V seznamu vsebine mora biti na prvem mestu napisan
napotek, da je treba vsak porabljen ali manjkajoči del takoj nadomestiti.
(3) Kot navodilo za nudenje prve pomoči se uporabi
zloženka »Najnujnejši ukrepi prve pomoči za voznike motornih vozil, navodila za
laike«, ki jo izdaja Rdeči križ Slovenije, oziroma drugo strokovno verificirano
navodilo.
45. člen
(vzdrževanje kompletov za prvo pomoč)
(1) Komplet za prvo pomoč mora biti higiensko vzdrževan,
zahtevani sterilni materiali pa v nepoškodovani zaprti embalaži in z veljavnim
rokom uporabe ter nazivom in ostalimi podatki v slovenskem jeziku.
(2) V vozilu se lahko uporabljajo tudi kompleti za prvo
pomoč, kupljeni v tujini, ki odstopajo od zahtev iz tega pravilnika glede
velikosti in oblike embalaže ter napisa na njej, pod pogojem, da ta embalaža
ustreza zahtevam glede kakovosti in trdnosti, vsebina kompleta pa mora
ustrezati zahtevam iz Priloge 4 tega pravilnika.
46. člen
(zimska oprema motornih vozil)
(1) Zimsko opremo motornih vozil kategorij M1,
N1, L5e, L6e in L7e sestavljajo:
1.     
zimske pnevmatike na vseh kolesih ali
2.     
poletne pnevmatike in v priboru ustrezno velike snežne verige za
pogonska kolesa ali verigam enakovredni pripomočki ali naprave. Vozila s
štirikolesnim pogonom morajo imeti v primeru stalnega pogona snežne verige vsaj
za eno os, v primeru priklopljivega pogona vsaj za stalno vklopljeno os.
(2) Zimsko opremo motornih vozil kategorij N2,
N3, M2 in M3 sestavljajo:
1.     
zimske pnevmatike najmanj na pogonskih kolesih ali
2.     
poletne pnevmatike in v priboru ustrezno velike snežne verige za
pogonska kolesa ali verigam enakovredni pripomočki ali naprave. Vozila s
štirikolesnim pogonom morajo imeti v primeru stalnega pogona snežne verige vsaj
za eno os, v primeru priklopljivega pogona vsaj za stalno vklopljeno os.
(3) Vozila iz prejšnjega odstavka morajo imeti v zimski
opremi še lopato.
(4) Glavni kanali dezena pnevmatik, ki štejejo v zimsko
opremo, morajo biti globoki najmanj 3 mm. Zimske pnevmatike, ki imajo glavne
kanale dezena globoke manj kot 3 mm, prištevamo k poletnim pnevmatikam.
(5) Zimske pnevmatike so tiste pnevmatike, ki imajo na
boku proizvajalčevo oznako »M + S« ali »M.S« ali »M&S« ali piktogram
»simbol snežinke« in so pnevmatike, katere profil (dezen), sestava ali
struktura tekalne plasti so načrtovani predvsem za doseganje večje
učinkovitosti v snežnih razmerah od običajne pnevmatike, kar zadeva njeno
učinkovitost pri speljevanju ali ohranjanju motornega vozila v gibanju.
(6) Ne glede na prvi, drugi in tretji odstavek tega
člena se štejejo za zimsko opremo motornih vozil, ki so v cestnem prometu na
priobalnem območju Republike Slovenije, tudi samo poletne pnevmatike z globino
glavnih kanalov dezena pnevmatik najmanj 3 mm. Priobalno območje je v skladu s
tem pravilnikom del ozemlja Republike Slovenije, ki ga omejuje obala
Jadranskega morja, meja z Republiko Italijo, meja z Republiko Hrvaško ter
naslednje ceste (ki niso vključene v to območje):
-       
R3 627 – odsek 3761 mejni prehod Osp – Črni kal;
-       
R1 208 – odsek 1434 Črni kal – Aver;
-       
R2 208 – odsek 1059 Aver – Gračišče;
-       
R3 626 – odsek 3726 Gračišče – mejni prehod Brezovica pri Gradinu.
(7) V cestnem prometu ni dovoljeno uporabljati pnevmatik
z žeblji.
47. člen
(kategorija hitrosti zimske pnevmatike)
Kategorija hitrosti zimske pnevmatike mora ustrezati zahtevam
iz 5.2.3.2.2 točke Pravilnika ZN št. 142.
48. člen
(obveza glede zimske opreme vozil)
(1) Vozila, ki uporabljajo zimsko opremo iz 2. točke
prvega odstavka in 2. točke drugega odstavka ter šestega odstavka 46. člena
tega pravilnika, morajo imeti v zimskih razmerah na pogonskih kolesih ustrezne
in pravilno nameščene snežne verige ali verigam enakovredne pripomočke ali
naprave.
(2) Enakovrednost verigam enakovrednih pripomočkov ali
naprav iz prejšnjega odstavka odobri nacionalni homologacijski organ.
V. DODATNE ZAHTEVE ZA VOZILA S POSEBNO OBLIKO NADGRADNJE
OZIROMA S POSEBNIM NAMENOM
49. člen
(prekategorizacija vozil)
Vsako vozilo, za katerega se želi doseči sprememba
kategorije, je treba ustrezno predelati in zanj opraviti postopek posamične
odobritve predelanega vozila, kot je določen v zakonu.
50. člen
(prekategorizacija vozila iz kategorije M1 v N1)
(1) Za prekategorizacijo vozila iz kategorije M1
v N1 mora predelano vozilo izpolnjevati naslednje zahteve glede mer,
mas, delov in opreme:
1.     
imeti mora vrata na zadnji steni;
2.     
imeti sme samo eno vrsto sedežev za voznika in sovoznika, izjemoma če je
izpolnjen pogoj iz 11. točke tega odstavka, ima lahko dve vrsti sedežev;
3.     
okenske odprtine v prostoru, namenjenem prevozu tovora, ne smejo biti
zastekljene, temveč fiksno zaprte s pločevino, ki mora biti na zunanji strani
lakirana v barvi vozila; okenske odprtine na zadnjih vratih so lahko
zastekljene; pločevina, ki zapira okenske odprtine mora biti trdno pritrjena na
karoserijo vozila;
4.     
tovorni prostor mora biti od potniškega ločen s pregrado (pločevina ali
kovinska mreža) po celi višini in širini, zračnost med pregradno steno in
fiksnimi deli karoserije vozila je lahko največ 40 mm, izjemoma na zelo kratkih
odsekih, kjer oblika karoserije močneje odstopa od zvezne linije, tudi do 70
mm; pregrada mora biti trdno povezana s karoserijo in podom tovornega prostora
na tak način, da se je ne da odstraniti brez poškodovanja karoserije; v
pločevinasti pregradni steni je lahko vgrajeno tudi okno, ki pa mora biti, če
je večje od 800 cm2, zaščiteno z varovalno mrežo (enake konstrukcije
kot za pregrado) s strani tovornega prostora; če je pregrada iz kovinske mreže,
ne sme biti mogoče skozi zanke mreže potisniti preskusnega telesa z merami 50 x
10 mm, z robovi, ki so zaobljeni s polmerom 0,5 mm; pregrada se ob obremenitvi
s preskusno silo, ki deluje v času najmanj 10 sekund preko preskusnega
telesa s kvadratno čelno površino s stranico 50 mm v sredini pregrade in v
smeri vožnje, ne sme odtrgati od karoserije vozila, lahko pa se deformira za
največ 200 mm; preskusna sila (v N) je F = 0,3 x Q x 9,81, pri čemer je Q
največja možna masa tovora (v kg); preverjanje trdnosti pregradne stene se
lahko izvede z mehanskim preskusom ali računsko;
5.     
če so v tovornem delu pritrdišča za sedeže in varnostne pasove, morajo
biti ta pritrdišča zavarjena, izvrtana ali obdelana tako, da jih ni mogoče
ponovno uporabiti, razen kadar se pritrdišča za sedeže uporabijo za pritrditev
pregradne stene;
6.     
tla tovornega prostora morajo biti ravna; talna konstrukcija mora biti
trdno povezana z vozilom na tak način, da se je ne da odstraniti brez
poškodovanja karoserije; vdolbine za noge pri odstranjenih sedežih morajo biti
izravnane in zaprte tudi od strani;
7.     
v tovornem prostoru morata biti najmanj dva para pritrdišč za fiksiranje
tovora; pritrdišča so lahko oddaljena od stranske stene največ 150 mm, od
prednje ali zadnje stene pa največ 200 mm; vzdolžna oddaljenost med pritrdišči
je lahko največ 1 000 mm; pritrdišča so lahko nameščena tudi na stranskih
stenah, vendar čim bližje ravni poda (največ 200 mm); pritrdišče mora
zdržati najmanj preskusno silo F iz 4. točke tega odstavka;
8.     
če je tovorni prostor krajši od 1 500 mm, morajo biti bočna vrata v
tovornem prostoru blokirana;
9.     
biti mora opremljeno z napravo za zvočni opozorilni signal pri vzvratni
vožnji;
10.  
biti mora opremljeno z vzvratnimi ogledali na obeh bočnih straneh;
11.  
v tovornem prostoru mora biti mogoče sestaviti kontrolni okvir
naslednjih mer:
pri vozilih z notranjo višino manjšo od 1
350 mm:
d = 1 250 mm, v = 980 mm in š = 500 mm;
oziroma pri vozilih z notranjo višino enako
1 350 mm ali večjo:
d = 2 000 mm, v = 1 300 mm in š = 500 mm
(pri eni vrsti sedežev) ali
d = 1 500 mm, v = 1 300 mm in š = 500 mm
(pri dveh vrstah sedežev);
(mera »d« se meri v smeri vzdolžne osi
vozila, mera »v« pa v navpični smeri);
12.  
razmerje med maso potnikov in maso tovora mora biti v korist tovora:
P – [M + (N x 68)] > N x 68
kjer je:
P =   največja tehnično dovoljena
masa obremenjenega vozila v kg;
M = masa vozila v stanju,
pripravljenem za vožnjo v kg;
N = število sedežev, razen
vozniškega.
(2) Zahteve iz 11. točke prejšnjega odstavka ne veljajo
za prekategorizacijo pri vozilih, kjer obstaja pri proizvajalcu vozila tudi
različica tega vozila v tovorni izvedbi. V tem primeru mora biti velikost
tovornega prostora najmanj enaka tisti iz originalne različice.
(3) Zahteve iz 11. točke prvega odstavka tega člena se
pri vozilih, kjer je tovorni prostor v pretežni meri zapolnjen s trdno vgrajeno
opremo, preverjajo pred vgraditvijo opreme.
(4) Zahteve iz prvega odstavka tega člena, razen 8. in
11. točke prvega odstavka tega člena, se uporabljajo tudi pri dodelavi oziroma
predelavi vozil kategorije N1.
51. člen
(bivalna vozila)
(1) V bivalnem vozilu z obliko nadgradnje »SA – bivalno
vozilo« mora biti trajno urejen bivalni prostor z vsaj naslednjo opremo:
1.     
sedeži in miza,
2.     
ležišča, ki se lahko sestavijo iz sedežev,
3.     
oprema za pripravo hrane (vgrajen električni oziroma plinski štedilnik,
kuhinjski pult, pomivalno korito, rezervoarji za svežo in odpadno vodo) in
4.     
oprema za hrambo.
(2) Oprema iz prejšnjega odstavka mora biti fiksno
pritrjena v bivalnem prostoru, vendar sme biti mogoče mizo na enostaven način
odstraniti. Vsa vrata omaric morajo imeti zapirala z mehanskim varovanjem.
(3) Za dostop v bivalni prostor vozila morajo biti na
desni ali zadnji strani vrata.
(4) Bivalni prostor mora imeti urejeno osvetlitev. V
dnevnem oziroma kuhinjskem prostoru mora biti vgrajeno najmanj eno okno. Okna
morajo biti tudi na obeh straneh ob sedežih, če se v bivalnem prostoru med
vožnjo nahajajo potniki. Okna morajo biti zastekljena s homologiranimi stekli
in na vratih vgrajene dvostopenjske avtomobilske ključavnice z varnostnim
zaklepanjem, ki preprečuje nehoteno odpiranje vrat med vožnjo.
(5) Bivalno vozilo mora imeti praviloma stojno višino,
ki se lahko zagotovi tudi z dvižno streho. Izjemoma je lahko kuhinjski pult s
štedilnikom vgrajen tudi tako, da se uporablja pod odprtimi dvižnimi zadnjimi
vrati, kadar gre za manjše bivalno vozilo z dvema sedežema, ki nima stojne
višine.
(6) Sedeži (posamični sedeži oziroma sedežne klopi z
ogrodjem), ki so predvideni za prevoz potnikov in so vgrajeni v bivalnem
prostoru, morajo biti homologirani, ustrezno pritrjeni na nosilno ogrodje
vozila in opremljeni s tritočkovnimi varnostnimi pasovi ter nasloni za glavo
oziroma z ustrezno oblazinjenim naslonjalom tudi v višini glave. Pri tem
notranja oprema ne sme segati v območje gibanja teles potnikov na sedežih,
pripetih z varnostnimi pasovi, in ne sme predstavljati dodatne nevarnosti za
potnike.
(7) Število sedežev v bivalnem vozilu mora biti najmanj
enako številu ležišč.
(8) Plinska peč mora ustrezati zahtevam iz Uredbe (ES)
št. 661/2009 Evropskega parlamenta in Sveta z dne 13. julija 2009 o
zahtevah za homologacijo za splošno varnost motornih vozil, njihovih
priklopnikov ter sistemov, sestavnih delov in samostojnih tehničnih enot,
namenjenih za taka vozila (UL L št. 200 z dne 31. 7. 2009, str. 1),
zadnjič spremenjene z Uredbo Komisije (EU) 2019/543 z dne 3. aprila 2019 o
spremembi Priloge IV k Uredbi (ES) št. 661/2009 Evropskega parlamenta in Sveta
ter prilog I, III in IV k Direktivi 2007/46/ES Evropskega parlamenta in Sveta s
posodobitvijo sklicev na nekatere pravilnike Ekonomske komisije Združenih narodov
za Evropo o homologaciji motornih vozil in njihovo vključitvijo (UL L št. 95 z
dne 4. 4. 2019, str. 1); (v nadaljnjem besedilu: Uredba (ES) št.
661/2009).
(9) Bivalno vozilo mora izpolnjevati ustrezne zahteve
naslednjih standardov, kjer pride v poštev:
1.     
SIST EN 721 – Bivalna počitniška vozila – Zahteve za varnostno
prezračevanje;
2.     
SIST EN 1646–1+A1 – Bivalna počitniška vozila – Avtodomi – 1. del:
Zdravstvene in varnostne zahteve za bivanje;
3.     
SIST EN 1646–2 – Bivalna počitniška vozila – Avtodomi – 2. del: Obremenitev;
4.     
SIST EN 1648–2 – Bivalna počitniška vozila – 12 V enosmerna električna
napeljava male napetosti – 1. del: Avtodomi;
5.     
SIST EN 1949 – Specifikacija za vgradnjo sistemov na UNP v bivalna
počitniška vozila in druga cestna vozila in
6.     
SIST EN 1949/A1 – Specifikacija za vgradnjo sistemov na UNP v bivalna
počitniška vozila in druga cestna vozila – Dopolnilo A1.
(10) Obliko nadgradnje »SA – bivalno vozilo« lahko dobi
zgolj vozilo kategorije M.
(11) Pri predelavi vozila kategorije N v bivalno vozilo
se upoštevajo zahteve, kot so predpisane za homologacijo oziroma posamično
odobritev vozil za posebne namene (za bivalna vozila) v ustreznem predpisu s
področja ugotavljanja skladnosti vozil.
52. člen
(bivalna priklopna vozila)
(1) V bivalnem priklopnem vozilu z obliko nadgradnje »SE
– bivalna prikolica« mora biti trajno urejen bivalni prostor z vsaj naslednjo
opremo:
1.     
sedeži in miza,
2.     
ležišča, ki se lahko sestavijo iz sedežev,
3.     
oprema za pripravo hrane (vgrajen električni oziroma plinski štedilnik,
kuhinjski pult, pomivalno korito, rezervoarji za svežo in odpadno vodo) in
4.     
oprema za hrambo.
(2) Oprema iz prejšnjega odstavka mora biti fiksno
pritrjena v bivalnem prostoru, vendar sme biti mogoče mizo na enostaven način
odstraniti. Vsa vrata omaric morajo imeti zapirala z mehanskim varovanjem.
(3) Za dostop v bivalni prostor vozila morajo biti na
desni ali zadnji strani vrata.
(4) Bivalni prostor mora imeti urejeno osvetlitev. V
dnevnem oziroma kuhinjskem prostoru mora biti vgrajeno najmanj eno okno. Okna
morajo biti tudi na obeh straneh ob sedežih. Okna morajo biti zastekljena s
homologiranimi stekli in na vratih vgrajene dvostopenjske avtomobilske
ključavnice z varnostnim zaklepanjem, ki preprečuje nehoteno odpiranje vrat med
vožnjo.
(5) Bivalno priklopno vozilo mora imeti praviloma stojno
višino, ki se lahko zagotovi tudi z dvižno streho. Izjemoma je lahko kuhinjski
pult s štedilnikom vgrajen tudi tako, da se uporablja pod odprtimi dvižnimi
zadnjimi vrati, kadar gre za manjši bivalni priklopnik, ki nima stojne višine.
(6) Plinska peč mora ustrezati zahtevam iz Uredbe (ES)
št. 661/2009.
(7) Bivalno priklopno vozilo mora izpolnjevati ustrezne
zahteve naslednjih standardov, kjer pride v poštev:
1.     
SIST EN 721 – Bivalna počitniška vozila – Zahteve za varnostno
prezračevanje;
2.     
SIST EN 722–1 – Bivalna počitniška vozila – Sistem ogrevanja na tekoča
goriva – 1. del: Počitniške prikolice in premične počitniške hišice;
3.     
SIST EN 1645–1+A1: – Bivalna počitniška vozila – Prikolice – 1. del:
Zdravstvene in varnostne zahteve za bivanje;
4.     
SIST EN 1645–2– Bivalna počitniška vozila – Prikolice – 2. del:
Obremenitev;
5.     
SIST EN 1648–1 – Bivalna počitniška vozila – 12 V enosmerna električna
napeljava male napetosti – 1. del: Počitniške prikolice;
6.     
SIST EN 1949 – Specifikacija za vgradnjo sistemov na UNP v bivalna
počitniška vozila in druga cestna vozila in
7.     
SIST EN 1949/A1 – Specifikacija za vgradnjo sistemov na UNP v bivalna
počitniška vozila in druga cestna vozila – Dopolnilo A1.
53. člen
(reševalna vozila)
(1) Vozilo z obliko nadgradnje »SC – reševalno vozilo«
in enim od dodatnih opisov iz tretjega odstavka tega člena mora ustrezati
zahtevam iz predpisov, ki urejajo izvajanje nujne medicinske pomoči oziroma
prevoze pacientov.
(2) Reševalna vozila morajo biti prepoznavne barve,
označena z vizualnimi oznakami vozila nujne medicinske pomoči in opremljena s
posebnimi opozorilnimi svetilkami, ki oddajajo modro svetlobo tako, da so vidne
z vseh strani. Reševalna vozila imajo lahko vgrajene tudi delovne žaromete. Ta
vozila morajo imeti vgrajeno tudi ustrezno zvočno signalizacijo.
(3) Reševalna vozila se delijo v tri skupine in sicer:
1.     
z dodatnim opisom »reanimobil«, ki ustreza zahtevam standarda SIST EN
1789 tip C;
2.     
z dodatnim opisom »nujno reševalno vozilo«, ki ustreza zahtevam
standarda SIST EN 1789, tip B in
3.     
z dodatnim opisom »nenujno reševalno vozilo«, ki ustreza zahtevam
standarda SIST EN 1789, tip A.
(4) V prostoru reševalnega vozila morajo biti vgrajena
prenosna nosila na podstavku, sedeži za zdravniško osebje oziroma spremljevalca
ter ostala specialna oprema za izvajanje nujne medicinske pomoči. Vgrajen je
lahko tudi poseben prevozni sedež za bolnika, ki pa mora biti med vožnjo
ustrezno zavarovan. Namestitev nosil, premičnih sedežev in medicinske opreme v
prostoru reševalnega vozila mora biti v skladu z zahtevami standarda SIST EN
1789. Sedeži, obrnjeni v smeri vožnje, morajo biti opremljeni s tritočkovnimi
varnostnimi pasovi in nasloni za glavo, sedeži, obrnjeni proti smeri vožnje, pa
najmanj z dvotočkovnimi varnostnimi pasovi.
(5) Poleg zahtev iz drugega, tretjega in četrtega
odstavka tega člena mora reševalno vozilo izpolnjevati ustrezne zahteve
naslednjih standardov, kjer pride v poštev:
1.     
SIST EN 1865–1 – Specifikacije za nosila in drugo opremo za ravnanje s
pacienti v reševalnih vozilih – 1. del: Specifikacija za splošne sisteme nosil
in opremo za ravnanje s pacienti;
2.     
SIST EN 1865–2: – Specifikacije za nosila in drugo opremo za ravnanje s
pacienti v reševalnih vozilih – 2. del: nosila s pomožnim pogonom in
3.     
SIST EN 1846–2 + A3 – Gasilska in reševalna vozila – 2. del: Splošne
zahteve – Varnost in obnašanje pri uporabi.
(6) Pri predelavi vozila kategorije N v reševalno vozilo
se upoštevajo zahteve, kot so predpisane za homologacijo oziroma posamično
odobritev vozil za posebne namene (za reševalna vozila) v ustreznem predpisu s
področja ugotavljanja skladnosti vozil.
54. člen
(vozilo urgentnega zdravnika)
(1) Vozilo urgentnega zdravnika z obliko nadgradnje »SG
– vozilo za posebne namene« z dodatnim opisom »NMP – urgentni zdravnik« mora
ustrezati zahtevam iz predpisa, ki ureja prevoze pacientov.
(2) Vozilo urgentnega zdravnika mora biti prepoznavne
barve, označeno z vizualnimi oznakami urgentnega zdravnika in opremljeno s
posebnimi opozorilnimi svetilkami, ki oddajajo modro svetlobo tako, da so vidne
z vseh strani. To vozilo mora imeti vgrajeno tudi ustrezno zvočno
signalizacijo.
(3) V vozilo urgentnega zdravnika se lahko predela zgolj
vozilo kategorije M1 ali M1G, ki ima pogon na vsa kolesa.
(4) V prtljažnem delu vozila urgentnega zdravnika mora
biti urejen prostor za namestitev prenosne opreme za nudenje nujne medicinske
pomoči.
55. člen
(reševalno motorno kolo)
(1) Reševalno motorno kolo z obliko nadgradnje »SG –
vozilo za posebne namene« z dodatnim opisom »NMP – reševalno« mora ustrezati
zahtevam iz predpisa, ki ureja prevoze pacientov.
(2) Reševalno motorno kolo mora biti prepoznavne barve,
označeno z vizualnimi oznakami vozila nujne medicinske pomoči in opremljeno s
posebnimi opozorilnimi svetilkami, ki oddajajo modro svetlobo tako, da so vidne
z vseh strani. To motorno kolo mora imeti vgrajeno tudi ustrezno zvočno
signalizacijo.
(3) V reševalno motorno kolo se lahko predela samo
motorno kolo kategorije L3e.
(4) Na zadnjem delu reševalnega motornega kolesa mora
biti urejen prostor za namestitev prenosne opreme za nudenje nujne medicinske
pomoči.
56. člen
(vozilo za vodenje, podporo in komunikacije)
(1) Vozilo za vodenje, podporo in komunikacije z obliko
nadgradnje »SG – vozilo za posebne namene« z dodatnim opisom »NMP – vodenje in
komunikacija« mora ustrezati zahtevam iz predpisa, ki ureja prevoze pacientov.
(2) Vozilo za vodenje, podporo in komunikacije mora biti
prepoznavne barve, označeno z vizualnimi oznakami vozila nujne medicinske
pomoči in opremljeno s posebnimi opozorilnimi svetilkami, ki oddajajo modro
svetlobo tako, da so vidne z vseh strani. To vozilo mora imeti vgrajeno tudi
ustrezno zvočno signalizacijo, lahko pa ima vgrajene tudi delovne žaromete.
(3) V vozilo za vodenje, podporo in komunikacije se
lahko predela samo vozilo kategorije M1 ali M1G.
57. člen
(vozilo za prevoz osebja)
(1) Vozilo za prevoz osebja z obliko nadgradnje »SG –
vozilo za posebne namene« z dodatnim opisom »NMP – prevoz osebja« mora
ustrezati zahtevam iz predpisa, ki ureja prevoze pacientov.
(2) Vozilo za prevoz osebja mora biti prepoznavne barve,
označeno z vizualnimi oznakami vozila nujne medicinske pomoči in opremljeno s
posebnimi opozorilnimi svetilkami, ki oddajajo modro svetlobo tako, da so vidne
z vseh strani. To vozilo mora imeti vgrajeno tudi ustrezno zvočno
signalizacijo, lahko pa ima vgrajene tudi delovne žaromete.
(3) V vozilo za prevoz osebja se lahko predela samo
vozilo kategorije, ki jo določa predpis, ki ureja prevoze pacientov.
58. člen
(pogrebno vozilo)
(1) Pogrebno vozilo z obliko nadgradnje »SD – pogrebno
vozilo« mora biti v zadnjem delu posebej prirejeno za namen prevoza krste ali
žare.
(2) Vozniška kabina oziroma potniški prostor pogrebnega
vozila mora biti ločen od zadnjega dela vozila z originalno vgrajeno pregradno
steno ali s polno pregradno steno ustrezne trdnosti, katere trdnost se preveri
v skladu s 4. točko prvega odstavka 50. člena tega pravilnika. V steni je lahko
vgrajeno fiksno okno, ki mora biti zastekljeno z varnostnim steklom in
zaščiteno z varnostno mrežo.
(3) Prostor v zadnjem delu pogrebnega vozila mora biti
prisilno prezračevan.
(4) Prostor v zadnjem delu pogrebnega vozila mora biti v
spodnjem delu obložen z oblogo iz ustreznega materiala, ki omogoča enostavno
čiščenje.
(5) Na podu pogrebnega vozila morajo biti pritrjena
kovinska vodila z vozičkom iz nerjavečega materiala za krsto oziroma pritrdilna
mesta za žare. Pritrditev mora biti izvedena na nosilce oziroma ustrezno
ojačena mesta na podu karoserije, v notranjosti pa morajo biti izdelana tudi
pritrdišča za naprave za zavarovanje krste oziroma žare proti premikanju med
prevozom.
(6) Obliko nadgradnje »SD – pogrebno vozilo« lahko dobi
zgolj vozilo kategorije M.
(7) Pri predelavi vozila kategorije N v pogrebno vozilo
se upoštevajo zahteve, kot so predpisane za homologacijo oziroma posamično
odobritev vozil za posebne namene (za pogrebna vozila) v ustreznem predpisu s
področja ugotavljanja skladnosti vozil.
(8) Za vozilo, opremljeno v skladu s tem členom, ki ni
prekategorizirano v kategorijo M, se določi oblika nadgradnje »SG – vozilo za
posebne namene« brez dodatnega opisa nadgradnje.
59. člen
(vozilo – delavnica)
(1) Vozilo – delavnica z obliko nadgradnje »SG – vozilo
za posebne namene« z dodatnim opisom »delavnica« mora imeti v tovornem delu
urejeno delavnico z vgrajenim delovnim pultom in posebno opremo, s katero mora
biti zapolnjen pretežni del prostora. Prostor lahko zasedajo tudi premične
naprave in oprema, ki se uporabljajo za opravljanje dela na terenu, pri čemer
morajo biti izdelana pritrdišča za njihovo zavarovanje proti premikanju med
vožnjo. Če so naprave in oprema, ki se uporabljajo za opravljanje dela, trdno
vgrajene, delovni pult ni potreben.
(2) Vozniška kabina oziroma potniški prostor vozila –
delavnice mora biti ločen od zadnjega dela vozila z originalno vgrajeno
pregradno steno ali s polno pregradno steno ustrezne trdnosti, katere trdnost
se preveri v skladu s 4. točko prvega odstavka 50. člena tega pravilnika. V
steni je lahko vgrajeno okno, ki pa mora biti zastekljeno z varnostnim steklom
in na strani delovnega prostora zavarovano z varnostno mrežo. Če so v pregradni
steni vgrajena vrata, morajo biti opremljena z zapiralnim mehanizmom. Vrata
morajo biti izvedena tako, da trdnost pregradne stene in njena varovalna
funkcija nista zmanjšani.
(3) Regali za orodje in predalniki v vozilu – delavnici
morajo biti ustrezno (trdno) pritrjeni na karoserijo in izvedeni tako, da je
preprečeno izpadanje orodja in delov (zavarovani proti odpiranju) med vožnjo in
močnem zaviranju vozila. Za večje dele opreme in orodja morajo biti vgrajena
stojala z elementi za pritrditev, da med vožnjo ne pride do nehotenega
premikanja. Regali za orodje in predalniki ter druga specialna oprema morajo
biti namensko izdelani iz kovinskih materialov oziroma morajo biti trdnostno
ustrezno preskušeni za uporabo v vozilih.
(4) Če je vozilo – delavnica opremljeno z delovnim
pultom s primežem, ki je vgrajen v delovnem prostoru v notranjosti vozila, mora
imeti na tem mestu vozilo stojno višino, sicer pa mora biti izveden kot
zložljiv, da ga je možno izvleči iz vozila.
(5) Delovno mesto v vozilu – delavnici mora biti
ustrezno osvetljeno. V delu, kjer je nameščen delovni pult, je lahko vgrajeno
bočno okno, ki pa mora biti z notranje strani dodatno zavarovano z zaščitno
mrežo.
(6) Za dostop v delovni prostor vozila – delavnice morajo
biti na desni ali zadnji strani vrata.
60. člen
(vozilo, v katerem se izvaja dejavnost)
(1) Vozilo z obliko nadgradnje »SG – vozilo za posebne
namene« in brez dodatnega opisa, v katerem se izvaja dejavnost, mora imeti vso
vgrajeno opremo v vozilu tako zavarovano, da se prepreči njeno nehoteno
premikanje med vožnjo in pri močnem zaviranju.
(2) Če se v delovnem prostoru vozila, v katerem se
izvaja dejavnost, vozijo osebe ali se nahajajo delavci, ki opravljajo svojo
dejavnost med vožnjo, morajo biti ti sedeži homologirani in opremljeni s
tritočkovnimi varnostnimi pasovi ter nasloni za glavo. Vgrajena oprema med
vožnjo ne sme predstavljati nevarnosti za osebe, ki se vozijo v tem prostoru.
(3) Vozniška kabina oziroma potniški prostor v vozilu, v
katerih se izvaja dejavnost, je lahko ločen od zadnjega dela vozila z
originalno pregradno steno ali s pregradno steno, katere trdnost se preveri v
skladu s 4. točko prvega odstavka 50. člena tega pravilnika. Če so v pregradni
steni vgrajena vrata, morajo biti opremljena z zapiralnim mehanizmom. Vrata
morajo biti izvedena tako, da trdnost pregradne stene in njena varovalna
funkcija nista zmanjšani.
(4) Notranjost vozila, v katerem se izvaja dejavnost,
kjer se nahajajo osebe, mora biti ustrezno osvetljena, prezračevana in opremljena
z vsaj enim oknom na vsaki strani.
(5) Za dostop v delovni prostor vozila, v katerem se
izvaja dejavnost, morajo biti na desni ali zadnji strani vrata.
61. člen
(vozilo – prodajalna)
(1) Vozilo – prodajalna z obliko nadgradnje »SG – vozilo
za posebne namene« z dodatnim opisom »prodajalna« mora imeti v tovornem delu
urejen prodajni prostor, ki mora imeti stojno višino.
(2) Vozniška kabina oziroma potniški prostor vozila –
prodajalne mora biti ločen od prodajnega prostora z originalno pregradno steno
ali s pregradno steno ustrezne trdnosti, katere trdnost se preveri v skladu s
4. točko prvega odstavka 50. člena tega pravilnika. Za vstop v prodajni prostor
iz kabine vozila so v pregradni steni lahko vgrajena vrata z zapiralnim
mehanizmom. Vrata morajo biti izvedena tako, da trdnost pregradne stene in
njena varovalna funkcija nista zmanjšani.
(3) Prodajni prostor vozila – prodajalne mora biti
opremljen s prodajnim pultom, ki je za stranke dostopen z zunanje strani vozila
tako, da se najmanj na eni strani tovornega dela vozila odpira del vozila za
namen prodaje blaga. Med prevozom vozila mora biti pult zaprt z vrati v
nadgradnji, ki ne sme imeti oken. V kolikor se pri vozilih kategorije N2
ali N3 prodaja blaga opravlja znotraj vozila, je lahko prodajni pult
dostopen za stranke tudi v notranjosti vozila, pri čemer mora biti urejeno varno
vstopanje v vozilo in izstopanje iz njega skozi ustrezna vrata ter zadosten
prostor v notranjosti vozila.
(4) Za razmestitev blaga morajo biti v tovornem oziroma
prodajnem prostoru vozila – prodajalne izdelane ustrezne police oziroma regali.
Blago mora biti zavarovano pred padanjem s polic med vožnjo in pri močnem
zaviranju.
(5) Notranjost vozila – prodajalne mora biti ustrezno
osvetljena in prezračevana.
(6) Če se v vozilu – prodajalni prevažajo živila, mora
biti prostor urejen v skladu s predpisi, ki urejajo higieno živil.
(7) Za dostop v prodajni prostor vozila – prodajalne
morajo biti na desni ali zadnji strani vozila vrata.
62. člen
(vozilo, prirejeno za vožnjo oziroma prevoz osebe z
invalidnostjo)
(1) Vozilo, ki ga upravlja oseba z invalidnostjo, mora
biti individualno prirejeno njenim potrebam v skladu z napotili zdravnika, kar
potrdi institucija, pristojna za oceno vozniških sposobnosti oseb z
invalidnostjo. Vgrajeni deli in oprema morajo biti ustrezno odobreni. Ta vozila
imajo obliko nadgradnje »SG – vozilo za posebne namene« in dodatni opis »za
invalida«.
(2) Dovoljena je tudi prilagoditev vozila zgolj za
določene potrebe osebe z invalidnostjo v skladu s kodami prilagoditev, ki jih
potrdi institucija, pristojna za oceno vozniških sposobnosti oseb z
invalidnostjo, za namen izposoje ali uporabe vozila za šolo vožnje. V tem
primeru se v potrdilu o skladnosti vozila navedejo kode prilagoditev na vozilu,
ki določajo, za katere potrebe oseb z invalidnostjo je vozilo prilagojeno.
(3) Posebne zahteve za vozila, prirejena za prevoz osebe
z invalidnostjo v invalidskem vozičku, so opredeljene v predpisih, ki urejajo
področje ugotavljanja skladnosti vozil. Ta vozila imajo obliko nadgradnje »SH –
vozilo z dostopom za invalidski voziček«.
63. člen
(sprememba barve vozila)
V primeru spremembe barve vozila (npr. z lakom, folijo) je
treba za tako vozilo opraviti postopek posamične odobritve predelanega vozila.
64. člen
(tovorno vozilo z nakladalno stranico)
(1) Tovorno vozilo, ki ima na zadnji strani vgrajeno
nakladalno stranico, mora imeti na tej stranici dve opozorilni zavesici.
(2) Mere zavesic morajo biti najmanj 200 mm x 300 mm (š
x v). Na teh zavesicah se morajo izmenjavati 50 mm široki odsevni beli in rdeči
pasovi, ki potekajo pod kotom 45°.
(3) Zavesici morata biti pritrjeni s svojim zgornjim
robom na zadnjo stranico tako, da ob spuščeni stranici prosto visita in sta
vidni od zadaj. Mesto pritrditve sme biti največ 500 mm oddaljeno od zgornjega
roba stranice in 100 mm od stranskega roba stranice. Nameščeni morata biti
simetrično glede na vzdolžno srednjo ravnino vozila.
65. člen
(posebni pogoji za vozilo, s katerimi se prevaža skupina
otrok)
(1) Vozilo, s katerim se v cestnem prometu prevaža
skupina otrok, mora imeti:
1.     
napravo, ki med zaviranjem preprečuje blokiranje koles,
2.     
električno ali hidravlično ojačan krmilni mehanizem (naprava za
upravljanje vozila),
3.     
varnostne pasove na vseh sedežih,
4.     
naslone za glavo na vseh sedežih in
5.     
zapisovalno opremo v cestnih prevozih (tahograf), če je vozilo zasnovano
in izdelano za prevoz več kot osmih potnikov poleg voznika.
(2) Določbi 3. in 4. točke prejšnjega odstavka se ne
uporabljata za avtobuse, s katerimi se prevažajo skupine otrok. Avtobusi morajo
imeti varnostne pasove in naslone za glavo vgrajene v skladu s predpisi, ki
urejajo področje ugotavljanja skladnosti vozil.
(3) Pri prevozu skupine otrok v občasnem in posebnem
linijskem prevozu v naselju in na relaciji največ 10 km iz naselja, v katerem
se je prevoz začel, se sme uporabljati tudi avtobus, razreda 1 oziroma razreda
A (mestni avtobus).
(4) Avtobusi morajo imeti pri prevozu skupine otrok v
občasnem prevozu potnikov v cestnem prometu na razdaljah, daljših od 50 km, ali
pri vožnji skupine otrok po avtocesti in hitri cesti, ne glede na določbe
drugega odstavka tega člena, vgrajene varnostne pasove na vseh sedežih.
(5) Vozilo, s katerimi se prevaža skupina otrok, mora
biti označeno s predpisanim znakom iz Priloge 5, ki je sestavni del tega pravilnika.
66. člen
(cestni turistični vlak)
(1) Cestni turistični vlak je namenjen izključno prevozu
sedečih potnikov.
(2) Kompozicija cestnega turističnega vlaka je
sestavljena iz motornega vozila z obliko nadgradnje »SG – vozilo za posebne
namene« z dodatnim opisom »cestni turistični vlak« in najmanj enega ali največ
treh priklopnikov z obliko nadgradnje »SG – vozilo za posebne namene« z
dodatnim opisom »za prevoz oseb«.
(3) Tehnične zahteve za cestni turistični vlak so
določene v Prilogi 6, ki je sestavni del tega pravilnika.

Priloga
1: Mere in mase vozil v cestnem prometu
Priloga
1 – Del A: Največje dovoljene mere in mase vozil
Priloga
1 – Del B: Pogoji za enakovrednost drugih sistemov vzmetenja z zračnim
vzmetenjem na pogonskih oseh vozila
Priloga
1 – Del C: Tablica o merah vozila
Priloga
2: Vsebina nacionalne identifikacijske številke vozila
Priloga
3: Potrdila o vgradnji, nastavitvi in kontroli omejilnika hitrosti ter nalepki
v vozilu
Priloga
3 – del A: Potrdilo o vgradnji in / ali nastavitvi(1*) homologiranega omejilnika
hitrosti
Priloga
3 – Del B: Potrdilo o kontroli omejilnika hitrosti (*)
Priloga
3 – Del C: Nalepka v vozilu
Priloga
4: Komplet za prvo pomoč
Priloga
5: Znak za označitev vozila, s katerim se prevaža skupina otrok
Priloga
6: Cestni turistični vlak

Pravilnik o delih in opremi vozil (Uradni list
RS, št. 16/22) vsebuje naslednji končni določbi:
»VI. KONČNI DOLOČBI
67. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o delih in opremi vozil (Uradni list RS, št. 44/13, 36/14, 69/15,
44/17 in 75/17 – ZMV-1).
68. člen
(začetek veljavnosti)
Ta pravilnik začne veljati 1. aprila 2022.«.

Pravilnik
o spremembah Pravilnika o delih in opremi vozil (Uradni list RS, št. 58/22)
vsebuje naslednjo končno določbo:
»2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.