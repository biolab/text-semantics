I. SPLOŠNE DOLOČBE
1. člen
(vsebina pravilnika)
(1) S tem pravilnikom se urejajo pogoji in postopek
sprejema in bivanja v javnih dijaških domovih, postopki uresničevanja in
varstva pravic in obveznosti dijakov in študentov višjih šol, ki bivajo v njih,
ter dokumentacija, ki se nanaša na dejavnost dijaških domov.
(2) Ta pravilnik se uporablja tudi v dijaških domovih,
ki so organizirani v okviru šol oziroma drugih zavodov.
(3) Določbe tega pravilnika se uporabljajo v zasebnih
dijaških domovih, ki se financirajo iz javnih sredstev za izvajanje javne
službe.
(4) Določbe tega pravilnika, ki se nanašajo na dijake, se
uporabljajo tudi za učence, ki imajo pravico bivati v dijaškem domu, razen če
ta pravilnik ne določa drugače.
2. člen
(pravica bivanja v dijaškem domu)
(1) Pravico bivanja v dijaškem domu ima dijak, študent
višje strokovne šole in učenec, ki ima pravico bivanja v dijaškem domu v skladu
z zakonom. Dijak in učenec sta vključena v Vzgojni program za dijaške domove.
(2) Če po sprejemu dijakov, študentov višjih strokovnih
šol oziroma učencev ostanejo še prosta mesta, dijaški dom lahko sprejme osebe,
ki se izredno izobražujejo v srednji šoli in študente visokošolskih zavodov, ki
jih razporedijo organi, pristojni za sprejem v študentske domove v visokošolskih
središčih, v skladu s predpisi o sprejemanju študentov v študentske domove. Pogoji
bivanja in način uresničevanja pravic in obveznosti študentov visokošolskih
zavodov se uredijo z domskimi pravili v skladu s predpisi, ki veljajo za
bivanje v študentskih domovih.
(3) Za druge osebe, ki bivajo v dijaškem domu pod
posebnimi pogoji oziroma dnevno obiskujejo določene interesne dejavnosti ali
druge aktivnosti, se pogoji in pravila bivanja uredijo z domskimi pravili.
(4) Če dijaški dom med šolskim letom v nezasedene
nastanitvene zmogljivosti nastani osebe, ki nimajo statusa dijaka oziroma
študenta, določi pogoje bivanja v skladu z domskimi pravili, tako da zagotovi
nemoteno bivanje in izvajanje pravic in obveznosti dijakov in študentov v
dijaškem domu v skladu s predpisi.
II. SPREJEM IN BIVANJE
A) Postopek sprejema v dijaški dom
3. člen
(razpisni postopek)
(1) Dijaški dom določi posebej za dijake in posebej za
študente višjih strokovnih šol (v nadaljnjem besedilu: študenti) število
prostih mest za sprejem novincev za naslednje šolsko oziroma študijsko leto in
si k temu pridobi soglasje ministra, pristojnega za dijaške domove (v
nadaljnjem besedilu: minister).
(2) Ministrstvo, pristojno za dijaške domove (v
nadaljnjem besedilu: ministrstvo), javno objavi skupen razpis prostih mest v
vseh dijaških domovih sočasno z razpisom za vpis v srednje oziroma višje
strokovne šole.
(3) K morebitni naknadni spremembi števila prostih mest
za dijake novince, ki se vpišejo do zaključka prijavno vpisnega postopka v
dijaških domovih, v skladu z roki, določenimi z razpisom, si mora dijaški dom
pridobiti soglasje ministra.
(4) Dijaški dom izvaja informativne dneve, na katerih
kandidate seznani s pogoji bivanja v njem, praviloma sočasno, kot jih izvajajo
šole.
(5) Prijavno vpisni postopek poteka v skladu z roki,
določenimi z razpisom. Kandidat se prijavi v en dijaški dom, kasneje pa lahko
prijavo prenese v drug dijaški dom. Kandidat se prijavi na obrazcu, ki ga
določi minister (v nadaljnjem besedilu: prijavnica) in objavi na spletni strani
ministrstva.
(6) Dijaški dom sprejme kandidata tudi zunaj rokov iz
tega člena, če ima prosto mesto.
4. člen
(postopek sprejema)
(1) Pred sprejemom kandidata dijaški dom preveri, ali
ima prijavljeni kandidat status dijaka oziroma študenta. Podatek o statusu
dijaka oziroma študenta si pridobi neposredno iz uradnih evidenc oziroma od
šole.
(2) Dijaški dom odloči o sprejemu kandidata v dijaški
dom v osmih dneh po končanem vpisnem postopku v šolo.
(3) Kandidata se o sprejemu obvesti tako, da se mu vroči
sklep najpozneje naslednji dan po opravljenem sprejemnem postopku. Če ga
kandidat ne prevzame v dijaškem domu v tem roku, se mu ga najpozneje naslednji
dan pošlje priporočeno po pošti.
(4) V sklepu se za kandidate, ki niso sprejeti, navedejo
razlogi za nesprejem in možnost pritožbe zoper odločitev o izbiri.
(5) Kandidatu, ki je sprejet v dijaški dom, se skupaj s
sklepom vroči oziroma pošlje v podpis tudi pogodba o bivanju v dijaškem domu (v
nadaljnjem besedilu: nastanitvena pogodba).
5. člen
(postopek in merila izbire ob omejitvi sprejema)
(1) Če je prijav do izteka roka za prenos prijav,
določenem v razpisu, več, kot je prostih mest, se kandidati izberejo na podlagi
meril, določenih z zakonom, ki ureja gimnazijsko izobraževanje, in zakonom, ki
ureja poklicno in strokovno izobraževanje.
(2) Število točk za posamezna merila iz prvega odstavka
določi minister, pristojen za izobraževanje, s sklepom.
(3) V izbirnem postopku sodelujejo kandidati, ki so
vpisani v srednjo šolo. Pred začetkom izbirnega postopka dijaški dom preveri,
ali ima kandidat status dijaka. Podatek o statusu dijaka si pridobi neposredno
iz uradnih evidenc oziroma od šole.
(4) Prijavljeni kandidati se uvrstijo na izbirni seznam
glede na doseženo število točk v skladu z veljavnimi merili za izbiro ob
omejitvi vpisa.
(5) Skladno z zakonom, ki ureja organiziranost in delo v
policiji, zakonom, ki ureja posebne pravice žrtev v vojni za Slovenijo ter
zakonom, ki ureja službo v slovenski vojski, so dijaki, otroci padlih umrlih
policistov, vojakov oziroma veteranov izvzeti iz izbirnega postopka.
(6) Če je na koncu izbirnega seznama več kandidatov z
enakim številom točk, se število izbranih kandidatov zmanjša do prvega
kandidata z različnim številom točk. Ne glede na prejšnji stavek lahko dijaški
dom poveča število izbranih kandidatov do prvega kandidata z različnim številom
točk, če to dopuščajo kadrovske in prostorske zmogljivosti šole in s tem
soglaša ministrstvo.
(7) Če po zaključenem izbirnem postopku ostanejo prosta
mesta, dijaški dom uvrsti naslednjega kandidata z izbirnega seznama glede na
doseženo število točk. Uvrščenega kandidata o tem takoj obvesti.
(8) Izbirni postopek izvede komisija strokovnih
delavcev, ki jo imenuje ravnatelj. O izbiri odloči ravnatelj na predlog
komisije. Postopek izbire vključno z odločitvijo ravnatelja se zaključi
najkasneje v desetih dneh po končanem vpisnem postopku v šolo.
(9) Izbranega kandidata se obvesti o sprejemu tako, da
se mu vroči sklep o sprejemu v dijaški dom najpozneje naslednji dan po
zaključku izbirnega postopka. Če ga kandidat ne prevzame v dijaškem domu v tem
roku, se mu ga najpozneje naslednji dan pošlje priporočeno po pošti.
(10) V sklepu o sprejemu se za kandidate, ki niso
sprejeti, navedejo razlogi za nesprejem in možnost pritožbe zoper odločitev o izbiri.
(11) Kandidatu, ki je sprejet v dijaški dom, se skupaj s
sklepom vroči oziroma pošlje v podpis tudi pogodba o bivanju v dijaškem domu (v
nadaljnjem besedilu: nastanitvena pogodba).
(12) Kandidat, ki ni bil izbran se lahko prijavi v dijaški
dom, ki ima še prosta mesta.
6. člen
(sklenitev nastanitvene pogodbe)
(1) Dijaški dom sklene nastanitveno pogodbo z vsakomer,
kogar sprejme v dijaški dom praviloma pred nastanitvijo.
(2) Nastanitvena pogodba se sklene za obdobje trajanja
izobraževalnega oziroma študijskega programa, v katerega se je kandidat vpisal,
razen če se pogodbeni stranki ne sporazumeta o krajšem obdobju bivanja v
dijaškem domu.
(3) Ne glede na prejšnji odstavek se s študenti
visokošolskih zavodov nastanitvena pogodba sklene pod pogoji, ki veljajo za
njihovo bivanje v študentskih domovih.
(4) Nastanitvena pogodba se podpiše v 15 dneh po prejemu
sklepa o sprejemu v dijaški dom. Če kandidat v tem roku ne podpiše nastanitvene
pogodbe, se šteje, da ne želi bivati v dijaškem domu, v katerega je bil
sprejet, in se o tem izda ugotovitveni sklep.
(5) Nastanitveno pogodbo za mladoletnega dijaka
podpišejo poleg njega še njegovi starši oziroma zakoniti zastopnik (v
nadaljnjem besedilu: starši) ali njihov pooblaščenec, za polnoletnega dijaka
oziroma študenta pa se poleg njih podpišejo še starši ali druga polnoletna
zaposlena oseba kot pogodbeni porok.
7. člen
(vsebina nastanitvene pogodbe)
(1) Z nastanitveno pogodbo se uredijo medsebojne pravice
in obveznosti, ki se nanašajo na pogoje bivanja v dijaškem domu, cena oskrbnine
oziroma drugih stroškov bivanja in način njenega plačevanja.
(2) V nastanitveni pogodbi se lahko še:
-       
določijo dnevi prisotnosti oziroma odsotnosti (med vikendom, prazniki,
šolskimi počitnicami in podobno) v skladu s šolskim oziroma študijskim
koledarjem,
-       
uredi način sodelovanja s starši dijaka in njihova pooblastila dijaškemu
domu iz 25. člena tega pravilnika,
-       
določi način uporabe osebnih stvari (na primer: računalnika in podobne
opreme v dijaškem domu) v skladu z domskimi pravili in
-       
uredijo druge zadeve, ki so pomembne za bivanje v dijaškem domu.
(3) Sestavni del nastanitvene pogodbe so lahko tudi
druge priloge, ki jih dijaški dom določi z domskimi pravili.
8. člen
(posebne prilagoditve pogojev bivanja)
Na predlog dijaka oziroma študenta, staršev ali strokovnih
služb dijaškega doma ali drugih pristojnih institucij lahko dijaški dom sklene
z dijakom in starši oziroma študentom poseben dogovor o načinu izvajanja
določenih medsebojnih pravic in obveznosti. Dogovor se sklene v pisni obliki in
je sestavni del nastanitvene pogodbe. Z nastanitveno pogodbo se lahko določijo
tudi posebni pogoji oziroma prilagoditve bivanja v dijaškem domu, ki štejejo za
nadstandardne storitve in se dodatno plačujejo.
B) Stroški bivanja v dijaškem domu
9. člen
(stroški bivanja)
Stroški bivanja v dijaškem domu se krijejo iz:
-       
oskrbnine, sestavljene iz stroškov nastanitve, stroškov živil in drugih
stroškov, povezanih s prehrano (režija),
-       
prihodkov iz državnega in občinskega proračuna za izvajanje vzgojno
izobraževalne dejavnosti v domu in investicijsko vzdrževanje ter
-       
drugih virov.
10. člen
(oskrbnina)
(1) Z oskrbnino se krijejo stroški za nastanitev in
prehrano dijaka ter stroški nastanitve za študenta v dijaškem domu.
(2) Dijak in študent plačujeta oskrbnino, ki se določi v
skladu z 11. členom tega pravilnika.
(3) Druge osebe, ki bivajo v dijaškem domu, plačujejo
stroške nastanitve oziroma prehrane, po ceniku, ki ga določi dijaški dom.
11. člen
(postopek določitve oskrbnine)
(1) Izhodiščno ceno oskrbnine določi minister na predlog
komisije za določanje oskrbnine v dijaških domovih (v nadaljnjem besedilu:
komisija za oskrbnino).
(2) Komisijo za oskrbnino imenuje minister za štiri leta
in ima sedem članov: dva predstavnika skupnosti dijaških domov, tri
predstavnike strokovnih institucij s področja šolstva, zdravstva in socialnih
zadev in dva predstavnika ministrstva. Strokovno-tehnična opravila zanjo
opravlja strokovna služba ministrstva.
(3) Komisija za oskrbnino oblikuje predlog izhodiščne
cene oskrbnine in predlog soglasja ministra k nadstandardni ceni oskrbnine.
(4) Izhodiščna cena oskrbnine se določi na podlagi
standardov in normativov, določenih za posamezne stroške glede na strukturo
stroškov bivanja in prehrane v dijaškem domu.
(5) Ceno oskrbnine določi svet dijaškega doma in lahko
odstopa od izhodiščne cene največ za 10 odstotkov glede na dejanske stroške.
(6) Cena oskrbnine lahko iz utemeljenih razlogov odstopa
od izhodiščne cene tudi za več kot 10 odstotkov, če s tem soglaša minister. V
tem primeru je treba v vlogi za soglasje utemeljiti razloge za odstopanje od
izhodiščne cene oskrbnine.
(7) Poleg oskrbnine svet dijaškega doma določi tudi cene
vseh storitev in jih javno objavi.
12. člen
(plačevanje oskrbnine)
(1) Stroški oskrbnine se plačujejo mesečno.
(2) V okviru oskrbnine se stroški živil zaračunavajo le
za dneve pouka v šolskem letu v skladu s šolskim koledarjem. Stroški živil se
zmanjšajo za predvidene obroke prehrane za vse dni odsotnosti, če dijak
odsotnost napove vsaj dan prej, in sicer do ure, ki jo določi dijaški dom z
domskimi pravili.
(3) V okviru oskrbnine se dijaku v času trajanja pouka v
šolskem letu, stroški, povezani s prehrano (režija), in stroški nastanitve,
zaračunavajo za cel mesec, ne glede na dejansko prisotnost v dijaškem domu.
Dijaški dom dijaku zmanjša te stroške zaradi daljše odsotnosti, če je tako
določeno s cenikom.
(4) V okviru oskrbnine se študentu v času pedagoškega
dela in izpitnem obdobju v študijskem letu, stroški nastanitve zaračunavajo za
cel mesec, ne glede na dejansko prisotnost v dijaškem domu. Dijaški dom
študentu zmanjša te stroške zaradi daljše odsotnosti, če je tako določeno s
cenikom.
13. člen
(sofinanciranje oskrbnine)
(1) Do subvencije oskrbnine je upravičen tisti starš, ki
je kot podpisnik nastanitvene pogodbe zavezan plačevati oskrbnino za dva ali
več otrok in sicer za drugega in naslednje otroke, ki sočasno bivajo v istem
ali drugem dijaškem domu. Pravica do subvencije oskrbnine pripada upravičencu
ves čas sočasnega bivanja več kot enega otroka v dijaškem domu, če so izpolnjeni
pogoji, na podlagi katerih je bila pridobljena ta pravica.
(2) Do subvencije oskrbnine so upravičeni starši otrok,
ki imajo status rednega ali izrednega dijaka, ki biva v dijaškem domu, če
oskrbnino za njih plačuje isti starš.
(3) Sredstva za subvencionirane oskrbnine otrok
zagotavlja ministrstvo javnim dijaškim domovom in zasebnim dijaškim domovom, ki
so vpisani v razvid vzgojno-izobraževalnih zavodov v skladu z zakonom. Višino
subvencije vsako leto določi minister s sklepom.
(4) Dijaški dom izvede ugotovitveni postopek, v katerem
preveri podatke iz prijavnice in priloge k prijavnici ter izda odločbo o
upravičenosti do subvencije oskrbnine v skladu s prvim odstavkom tega člena.
Dijaški dom si pridobi podatke neposredno iz uradnih evidenc oziroma od drugega
dijaškega doma oziroma drugega pristojnega organa, ki razpolaga s podatki, ki
jih mora preveriti. Dijaški domovi se med seboj neposredno obveščajo o
podatkih, potrebnih za odločanje o pravici do subvencije.
(5) Odločba o subvenciji se glasi na ime dijaka, ki bo
dijaškem domu predvidoma bival krajši čas in jo izda tisti dijaški dom, v
katerem biva ta dijak.
(6) Dijaški dom vodi evidenco upravičencev do
subvencionirane oskrbnine, ki poleg podatkov o dijakih, ki jih vodi v skladu s
predpisi vsebuje še podatke o poteku postopka in izdani odločbi ter dokazilih v
zvezi s subvencioniranjem oskrbnine.
(7) Dijaški dom je dolžan sproti paziti na upravičenost
do subvencije oskrbnine in sporočati vsako spremembo oziroma druge okoliščine,
ki vplivajo na subvencijo oskrbnine oziroma na uresničevanje te pravice.
C) Splošni pogoji bivanja v dijaškem domu
14. člen
(naloge dijaškega doma)
Naloge dijaškega doma so zlasti:
-       
zagotavljati nastanitev, prehrano in vzgojno izobraževalno delo z dijaki
v času bivanja v njem,
-       
določiti pogoje bivanja, organiziranost in način dela in jih predstaviti
zainteresirani javnosti,
-       
določiti domska pravila in
-       
sodelovati s šolo, v kateri se dijak izobražuje in starši dijaka in
drugimi, za vzgojno-izobraževalno delo pomembnimi institucijami.
15. člen
(domska pravila)
(1) Z domskimi pravili, ki se javno objavijo, se uredijo
zlasti:
1.     
pogoji bivanja v dijaškem domu,
2.     
način plačevanja oskrbnine,
3.     
hišni (domski) red,
4.     
pravice in dolžnosti ter disciplinska odgovornost študentov in drugih
oseb, ki bivajo v njem,
5.     
merila in postopki podeljevanja pohval, nagrad in priznanj in
6.     
druge zadeve v skladu s tem pravilnikom in drugimi predpisi.
(2) Domska pravila določi ravnatelj po predhodnem mnenju
vzgojiteljskega zbora. K delu domskih pravil, ki zadevajo posamezne stanovalce,
podajo predhodno mnenje dijaki oziroma študenti ali njihove skupnosti. K delu
domskih pravil, ki se nanašajo na dijake, poda predhodno mnenje tudi svet
staršev.
16. člen
(hišni red)
(1) V hišnem redu se posebej določijo pogoji in pravila
za dijake ter pogoji in pravila za študente in druge osebe, ki bivajo v
dijaškem domu. Če študentje in druge osebe bivajo v dijaškem domu sočasno z
dijaki, se hišni red prilagodi tako, da se podredi pravilom, ki veljajo za
dijake.
(2) Hišni red mora dijaški dom javno objaviti. Hišni red
vsebuje zlasti:
1.     
poslovni čas (čas prihodov, izhodov, obiskov in drugo),
2.     
urnik aktivnosti in obveznosti dijakov (učenje, obroki, počitek,
dežurstvo, druge dejavnosti, nočni čas),
3.     
pogoje in pravila v zvezi s prenočevanjem, odsotnostjo, zdravjem in
podobno,
4.     
sobni red (razpored in uporaba sob, oprema, čiščenje sob, obiski),
5.     
način obveščanja in sodelovanja bivajočih v zvezi z zadevami, ki se
nanašajo na njih,
6.     
varovanje objektov, način zagotavljanja zdravja, varnosti in zasebnosti
in
7.     
druge pogoje bivanja za druge osebe in
8.     
drugo.
17. člen
(območje dijaškega doma)
(1) Območje dijaškega doma so vsi notranji in zunanji
prostori dijaškega doma (stavbni objekti, dvorišča, igrišča, zelenice, park in
podobno), s katerimi dijaški dom upravlja.
(2) Opustitve ali dejanja, ki se v skladu s tem
pravilnikom obravnavajo kot kršitve pravil in dolžnosti, so tista, ki so se
zgodila v dijaškem domu ali v okviru domske dejavnosti zunaj dijaškega doma.
18. člen
(ugotavljanje statusa med bivanjem)
(1) Dijak oziroma študent mora najpozneje naslednji dan
po izteku vpisnega roka v šolo sporočiti dijaškemu domu, ali se je vpisal v
naslednji letnik. O spremembah v zvezi z njegovim statusom, ki vplivajo na
njegovo pravico bivanja v dijaškem domu, je dolžan sproti obveščati dijaški
dom.
(2) Dijaški dom lahko v času trajanja nastanitvene
pogodbe sam preverja ali ima dijak oziroma študent še status, na podlagi
katerega ima pravico bivati v dijaškem domu.
19. člen
(prenehanje bivanja v dijaškem domu)
(1) Dijaku oziroma študentu preneha pravica bivanja v
dijaškem domu z dnem izteka roka, določenega v nastanitveni pogodbi.
(2) Če dijaku oziroma študentu preneha status dijaka
oziroma študenta v šoli pred iztekom roka iz prejšnjega odstavka, sočasno
preneha nastanitvena pogodba in se mora ta izseliti iz dijaškega doma
najpozneje naslednji dan po prenehanju statusa.
(3) Če dijak oziroma študent želi pred iztekom
pogodbenega obdobja izstopiti iz dijaškega doma, mora to sporočiti vsaj 30 dni
pred nameravanim izstopom. Dijak mora predložiti tudi pisno izjavo staršev.
(4) Ne glede na prvi, drugi in tretji odstavek tega
člena, se lahko iz utemeljenih razlogov sporazumno določi drug datum prenehanja
nastanitvene pogodbe oziroma izstopa iz dijaškega doma.
(5) Če je dijak oziroma študent izključen iz dijaškega
doma, se mora izseliti najpozneje naslednji dan po izvršljivosti sklepa o
izključitvi iz dijaškega doma.
(6) Dijaka se ne sme izseliti iz dijaškega doma, dokler
starši ali druge pooblaščene osebe oziroma pristojni organi ne zagotovijo
njegovega prevzema oziroma spremstva.
(7) Če je dijak izključen iz dijaškega doma, ga je ta po
preteku časa, za katerega je bil izključen, dolžan ponovno sprejeti pod enakimi
pogoji, ki veljajo za ostale dijake.
(8) Ob izstopu dijaški dom izda dijaku oziroma študentu
potrdilo o izstopu, ki vsebuje njegovo izjavo o izstopu in potrdilo dijaškega
doma o tem, ali je dijak oziroma študent vrnil prejeto domsko opremo in
poravnal druge obveznosti do dijaškega doma.
(9) Prenehanje oziroma podaljšanje bivanja drugih oseb
se uredi z domskimi pravili.
III. VZGOJNA OBRAVNAVA DIJAKOV V DIJAŠKEM DOMU
A) Splošna vzgojna obravnava dijakov
20. člen
(načela vzgojne obravnave)
(1) Vzgojna obravnava dijakov v dijaškem domu poteka v
okviru celovite vzgojno-izobraževalne dejavnosti dijaškega doma v skladu s
cilji in načeli vzgojnega programa za dijaške domove. Vzgojna obravnava zajema
izvajanje vzgojnega programa in vzgojno ukrepanje v skladu s tem pravilnikom po
načelu največje koristi dijaka.
(2) Vzgojitelj seznanja dijake s pravili, dolžnostmi in
prepovedmi, ki veljajo v dijaškem domu, in jih opozarja na možne posledice
kršitev.
(3) Pri obravnavi vzgojne problematike v dijaškem domu
vzgojitelj sodeluje s starši dijaka, z domsko in šolsko svetovalno službo ter z
drugimi strokovnimi službami in osebami zunaj dijaškega doma.
21. člen
(vzgojne skupine)
(1) Vzgojno delo v okviru vzgojne skupine se praviloma
organizira glede na letnik in smer izobraževalnega programa.
(2) Vzgojno skupino vodi matični vzgojitelj, ki
organizira življenje in delo v skupini in je mentor skupine ter skrbi za njeno
delovanje.
(3) Dijaki vzgojne skupine izvolijo svoje predstavnike
za delo v vzgojni skupini in domski skupnosti v skladu z domskimi pravili in
pravili domske skupnosti.
22. člen
(organizirano delovanje dijakov)
(1) Dijaki se lahko organizirajo v domsko skupnost.
Domska skupnost deluje v skladu s svojimi avtonomnimi pravili in se praviloma
sestaja zunaj načrtovanih dejavnosti dijaškega doma.
(2) Domska skupnost ima lahko mentorja, ki ga izmed
strokovnih delavcev na predlog dijakov imenuje ravnatelj.
(3) Dijaški dom zagotovi osnovne pogoje za delo domske
skupnosti (prostor in potrebne informacije).
(4) Vzgojiteljski zbor, svet staršev in svet dijaškega
doma vsaj enkrat letno obravnavajo predloge, mnenja in pobude domske skupnosti.
O svojih stališčih in odločitvah seznanijo dijake.
23. člen
(sodelovanje s starši)
Dijaški dom ob začetku šolskega leta dijaka in njegove starše
seznani s pravili, ki se nanašajo na pravice in dolžnosti dijakov v času
bivanja v dijaškem domu. Sodelovanje s starši dijaka se izvaja v okviru
roditeljskih sestankov, z obveščanjem staršev prek njihovih predstavnikov v
svetu staršev in svetu zavoda, z neposrednim osebnim stikom, pisno ali po
telefonu ter na druge načine.
24. člen
(dolžnosti staršev)
Starši so dolžni:
-       
izvrševati nastanitveno pogodbo dijaka,
-       
spremljati dijakovo bivanje in sodelovati pri vzgojni obravnavi,
-       
obvestiti dijaški dom o zadevah, ki so pomembne za vzgojno-izobraževalno
delo, dijakovo varnost in zdravje oziroma o spremembi podatkov, relevantnih za
dijakovo bivanje v dijaškem domu, najkasneje v osmih dneh od nastanka
spremembe,
-       
aktivno sodelovati s strokovnimi delavci dijaškega doma.
25. člen
(pooblastila staršev)
(1) Starši dijaka lahko pooblastijo dijaški dom za:
1.     
sodelovanje s šolo pri izvajanju vzgojno-izobraževalnega dela, in sicer
za pridobivanje podatkov o uspehu dijaka v šoli oziroma vpogled v dokumente
šole, ki se nanašajo nanj,
2.     
obravnavo ali svetovanje domske svetovalne službe v primeru razvojnih
ali učnih težav,
3.     
udeležbo dijaka na ekskurzijah, prireditvah, športnih in drugih
tekmovanjih v organizaciji doma,
4.     
opravičevanje dijaka v primeru odsotnosti od pouka,
5.     
uresničevanje pravic dijaka na podlagi zdravstvenega zavarovanja,
6.     
zastopanje pravic dijaka pred državnimi in drugimi institucijami oziroma
organi v nujnih primerih, ko starši ne morejo biti prisotni in
7.     
pridobivanje in obdelavo osebnih podatkov, ki so nujni za zagotavljanje
zdravstvenega varstva dijaka in za izvajanje vzgojno-izobraževalne dejavnosti v
dijaškem domu.
(2) Pooblastila iz druge in tretje točke prejšnjega
odstavka si dijaški dom pridobi pred začetkom obravnave oziroma izvajanja
dejavnosti, druga pooblastila pa so lahko sestavni del nastanitvene pogodbe.
26. člen
(sodelovanje s šolo)
Dijaški dom ob začetku šolskega leta pisno obvesti šolo o
dijakih šole, ki bivajo v dijaškem domu. Sodelovanje s šolo se izvaja v okviru
roditeljskih sestankov, govorilnih ur, pisnega ali telefonskega obveščanja
pristojnih organov šole in na druge načine.
B) Pravice in dolžnosti ter prepovedi
27. člen
(pravice dijakov)
Dijak ima v dijaškem domu pravico do:
1.     
uporabe sobe in opreme v sobi ter drugih pogojev bivanja, določenih v
skladu normativi in standardi bivanja v dijaškem domu ter domskimi pravili,
2.     
prehrane, učenja in prostega časa ter vzgojne obravnave,
3.     
zagotovitve zasebnosti in osebne varnosti,
4.     
uporabe materialnih sredstev, namenjenih vzgoji in izobraževanju,
5.     
nočnega počitka in miru ter drugih pogojev za učenje v skladu normativi
in standardi bivanja v dijaškem domu ter domskimi pravili,
6.     
delovanja pri organiziranih skupnih dejavnostih,
7.     
udeležbe in sodelovanja na vseh prireditvah in drugih aktivnostih,
8.     
prilagoditve pogojev bivanja v skladu z 8. členom tega pravilnika,
9.     
pravočasne in objektivne informacije v zvezi z njim,
10.  
varnosti in zaščite pred vsemi oblikami nasilja,
11.  
pravica do zagovora in pritožbe v postopku vzgojnega ukrepanja in
12.  
spoštljive obravnave v skladu z zakonom, mednarodnimi predpisi o
človekovih in otrokovih pravicah, splošnimi pravili vedenja ter drugimi
civilizacijskimi vrednotami.
28. člen
(dolžnosti dijakov)
Dolžnosti dijakov v času bivanja v dijaškem domu so:
1.     
da upoštevajo določila tega pravilnika in domska pravila,
2.     
da redno in pravočasno obiskujejo učne ure in druge oblike
organiziranega dela v skladu z domskimi pravili,
3.     
da redno in pravočasno opravljajo svoje obveznosti, določene z domskimi
pravili,
4.     
da dijakov in delavcev dijaškega doma ne ovirajo in ne motijo pri delu,
5.     
da ravnajo v skladu z navodili in odločitvami vzgojiteljev in drugih
pristojnih organov dijaškega doma,
6.     
da skrbijo za lastno zdravje in varnost in ne ogrožajo zdravja in
varnosti ter telesne in duševne integritete drugih,
7.     
da upoštevajo navodila in pravila za zagotavljanje požarne varnosti in
zdravja pri dejavnostih, pri katerih sodelujejo,
8.     
da pri svojem ravnanju upoštevajo predpise, medsebojne pravice in
obveznosti ter spoštujejo splošna pravila vedenja in civilizacijske vrednote,
9.     
da se spoštljivo vedejo do dijakov, delavcev doma in drugih oseb,
10.  
da skrbijo za urejenost in snažnost sobe, dijaškega doma in domskega
okolja ter
11.  
da sooblikujejo ugled dijaškega doma in okolja, v katerem bivajo.
29. člen
(prepovedi)
V domu je prepovedano:
1.     
nasilno (verbalno, psihično, fizično ali spolno) vedenje,
2.     
izvajanje nasilnih načinov uvajanja novincev v dijaški dom,
3.     
prinašanje, posedovanje, ponujanje, prodajanje, omogočanje, uživanje
alkohola ali drugih drog,
4.     
kajenje,
5.     
prihajanje in prisotnost pod vplivom alkohola ali drugih drog,
6.     
prinašanje, posedovanje in uporaba predmetov in sredstev, ki lahko
ogrožajo varnost in zdravje ljudi in premoženja,
7.     
ogrožanje varnosti in zdravja drugih in svojega,
8.     
ogrožanje življenja živali in rastlin,
9.     
onesnaževanje oziroma uničevanje žive in nežive narave in
10.  
kakršnakoli druga dejanja oziroma opustitve, ki povzročajo škodo dijaku
ali drugim oziroma ogrožajo ljudi, naravo, okolje, stvari in premoženje.
C) Postopek vzgojnega ukrepanja
30. člen
(kršitve)
Dijaku se lahko izreče opomin ali ukor zaradi naslednjih
kršitev:
-       
neprimeren odnos do dijakov, delavcev doma in drugih,
-       
neprimeren odnos do domskega in drugega premoženja,
-       
neupoštevanje predpisov in domskih pravil.
31. člen
(uvedba in vodenje postopka vzgojnega ukrepanja)
(1) Postopek vzgojnega ukrepanja se uvede in vodi v
domu, v katerega je dijak vpisan v času storjene kršitve. Če sta šola in
dijaški dom v sestavi istega zavoda, se pristojni organi dogovorijo o izvedbi
postopka vzgojnega ukrepanja.
(2) Za uvedbo in vodenje postopka vzgojnega ukrepanja ter
izrek ukrepa zaradi kršitev, za katere se lahko izreče izključitev iz dijaškega
doma, je pristojen ravnatelj, za kršitve, določene s tem pravilnikom, pa
vzgojitelj.
(3) Za kršitve, zaradi katerih se lahko izreče vzgojni
ukrep opomin ali ukor, se postopek vzgojnega ukrepanja lahko uvede najpozneje v
tridesetih dneh od dneva, ko se je izvedelo za kršitev in dijaka, ki je kršitev
storil.
(4) V postopku ugotavljanja kršitve ima dijak pravico do
zagovora, pri katerem sodelujejo starši.
(5) Če s starši ni bilo mogoče vzpostaviti stika ali če
so prisotnost odklonili, se zagovor dijaka lahko izvede brez njihove
prisotnosti. Na željo dijaka pri zagovoru sodeluje strokovni delavec doma ali
druga polnoletna oseba, ki ji dijak zaupa.
(6) Pri izbiri ukrepa se upošteva teža kršitve,
odgovornost dijaka za kršitev, osebnostna zrelost dijaka, nagibe, zaradi
katerih je storil dejanje, okoliščine, v katerih je bilo dejanje storjeno,
druge okoliščine, pomembne za ukrepanje in možne posledice ukrepanja.
(7) Če se po proučitvi vseh okoliščin ugotovi, da dijak
potrebuje pomoč oziroma svetovanje, se lahko postopek vzgojnega ukrepanja zoper
dijaka ustavi.
32. člen
(alternativni ukrepi)
(1) Pri izreku alternativnega ukrepa se pisno določi
način izvrševanja alternativnega ukrepa, trajanje, kraj in rok za izvršitev
ukrepa, ter osebo, ki bo spremljala izvajanje ukrepa.
(2) Z vsebino in načinom izvrševanja alternativnega
ukrepa se seznani dijaka in starše. Če se dijak s tem strinja, se tak ukrep
izvrši, tako da se z dijakom predhodno dogovori o načinu in času izvršitve.
Dijak mora dati soglasje k predlogu alternativnega vzgojnega ukrepa najpozneje
v 24 urah od takrat, ko se ga z njim seznani.
(3) V dokumentaciji o vodenju postopka vzgojnega
ukrepanja se evidentira soglasje dijaka oziroma obrazložitev njegove odločitve,
če ne soglaša s predlaganim alternativnim ukrepom. Dijak izrazi soglasje
oziroma nesoglasje s predlaganim alternativnim vzgojnim ukrepom s podpisom
izjave v zapisniku o vzgojnem ukrepanju.
(4) Dijaku se vroči en izvod podpisanega zapisnika o
vzgojnem ukrepanju.
(5) Če dijak z določenim alternativnim ukrepom ne
soglaša ali ga ne izvrši na določen način in v določenem roku, se mu izreče
vzgojni ukrep.
33. člen
(izrek vzgojnega ukrepa)
(1) O vzgojnem ukrepu se dijaku vroči pisni sklep, o
izključitvi pa odločba (v nadaljnjem besedilu: akt o izreku vzgojnega ukrepa) v
osmih dneh po izreku vzgojnega ukrepa.
(2) Akt o izreku vzgojnega ukrepa mora biti obrazložen
in vsebovati mora pouk o pravnem varstvu.
(3) Zaradi kršitve pri vodenju postopka ali zaradi
drugih utemeljenih razlogov se postopek lahko ponovi ali ustavi oziroma že
izrečeni ukrep prekliče.
IV. POSTOPEK VARSTVA PRAVIC
34. člen
(zahteva za varstvo pravic)
(1) Dijak oziroma študent lahko poda zahtevo za varstvo
pravic, če meni, da so odločitve v zvezi s sprejemom, bivanjem, plačevanjem
oskrbnine, vzgojnimi ukrepi, disciplinskim ukrepanjem in v drugih primerih v
nasprotju z določbami zakona, tega pravilnika, nastanitvene pogodbe in domskih
pravil oziroma če so kako drugače neutemeljene oziroma nepravilne.
(2) Pritožba se lahko poda na zapisnik pri ravnatelju
oziroma se pošlje po pošti ali po elektronskih sredstvih komuniciranja v osmih
dneh po prejetju odločitve oziroma po tem, ko se je izvedelo za kršitev.
(3) O pritožbi v zvezi z odločitvijo o sprejemu oziroma
izključitvi iz dijaškega doma odloči svet dijaškega doma, o vseh drugih
pritožbah pa pritožbena komisija oziroma komisija za varstvo pravic.
(4) Pritožbeni organ odločiti o pritožbi v petnajstih
dneh po vložitvi pritožbe.
(5) Pritožbeni organ lahko potrdi odločitev
prvostopenjskega organa in pritožbo kot neutemeljeno zavrne ali pa pritožbi ugodi
in odpravi odločitev prvostopenjskega organa ter sam odloči o zadevi, ki je predmet
pritožbe. Pritožbi lahko tudi ugodi in odloči, da se postopek ukrepanja ponovi
in o ukrepu ponovno odloči.
V. DOKUMENTACIJA V DIJAŠKEM DOMU
35. člen
(domska dokumentacija)
(1) Domsko dokumentacijo sestavljajo:
-       
evidence, predpisane z zakonom,
-       
dokumenti o vzgojni obravnavi dijaka v dijaškem domu in
-       
splošna dokumentacija dijaškega doma.
(2) Dijaški dom vodi domsko dokumentacijo v zvezi z:
-       
izvajanjem postopka sprejema in bivanja v dijaškem domu,
-       
izvajanjem vzgojnega programa za dijaške domove,
-       
izvajanjem postopka vzgojnega ukrepanja in
-       
drugim delom strokovnih delavcev in organov dijaškega doma.
36. člen
(evidence)
Dijaški dom vodi naslednje evidence:
-       
evidenco o prijavljenih kandidatih za sprejem, ki vsebuje osebno ime
kandidata, spol, datum, kraj, občino in državo rojstva, EMŠO, naslov stalnega
in začasnega prebivališča, državljanstvo, predhodno pridobljeno izobrazbo in
šolo, v katero se je prijavil k vpisu oziroma je vpisan,
-       
evidenco o sprejetih kandidatih, ki poleg podatkov iz prejšnje alineje
vsebuje še podatke o njihovi razporeditvi (v sobe, skupine in oddelke),
veljavnosti nastanitvene pogodbe (sklenitev pogodbe, čas prihoda, čas in razlog
izstopa) ter podatke o starših dijaka oziroma poroka nastanitvene pogodbe (osebno
ime, EMŠO, davčno številko in naslov stalnega oziroma začasnega prebivališča
ter druge kontaktne podatke, ki jih sami dajo),
-       
osebni list dijaka, ki vsebuje poleg podatkov iz prve in druge alineje
tega člena še podatke v zvezi z izobraževanjem v času bivanja v dijaškem domu
(šola, letnik, program) in vzgojno obravnavo dijaka (vzgojna skupina, interesne
dejavnosti, dosežki, pohvale, nagrade, priznanja in drugo),
-       
podatke o nastanitvenih pogodbah, starših oziroma poroku nastanitvene
pogodbe in podatke o izdanih odločbah o subvenciji oskrbnine za dijake, ki pri
plačilu oskrbnine uveljavljajo olajšavo.
37. člen
(dokumenti v zvezi z bivanjem v dijaškem domu)
(1) Za uveljavljanje pravic v dijaškem domu oziroma po
drugih predpisih izdaja dijaški dom naslednje dokumente:
-       
sklep o sprejemu v dijaški dom, ki ga izda kandidatu, ki se je prijavil
za sprejem v dijaški dom,
-       
potrdilo o bivanju v dijaškem domu, ki ga izda vsakomur, kdor je sprejet
in biva v dijaškem domu, vsakokrat, kadar ga ta potrebuje zaradi uveljavljanja
pravic po drugih predpisih,
-       
potrdilo o izstopu iz dijaškega doma, ki ga izda vsakomur ob izstopu
oziroma prenehanju bivanja v dijaškem domu.
(2) Dijaški dom lahko izda poleg ali namesto dokumenta
iz druge alineje prejšnjega odstavka poseben dokument, s katerim se dokazuje
pravica bivanja v dijaškem domu (dijaško izkaznico ali drug identifikacijski
dokument).
38. člen
(dokumentacija organov dijaškega doma)
Organi dijaškega doma oziroma strokovni delavci dokumentirajo
svoje delo v naslednjih oblikah:
-       
v zapisnikih sej vzgojiteljskega zbora, oddelčnega vzgojiteljskega zbora
in strokovnega aktiva, sveta staršev in sveta dijaškega doma, ki jih ti vodijo
o poteku svojih sej, dnevnem redu in obravnavani problematiki ter sprejetih
odločitvah in
-       
v dnevniku dela, ki ga vodi posamezen vzgojitelj o načrtu in poteku
vzgojnega dela in vsebuje: načrt vzgojiteljevega dela, delo z vzgojno skupino
in interesne dejavnosti, urnik vzgojitelja, evidence vzgojnega dela in druge
podatke o dnevnem dogajanju, problematiki in aktivnostih v zvezi z dijaki v
vzgojni skupini.
39. člen
(splošni dokumenti dijaškega doma)
Dijaški dom dokumentira izvajanje dejavnosti in druge splošne
dogodke z naslednjimi splošnimi dokumenti:
-       
z letnim delovnim načrtom, ki vsebuje obseg in vsebino dela po vzgojnem
programu, načrt sprejema v dijaški dom, razporeditev dijakov po skupinah, načrt
strokovnega izpopolnjevanja vzgojiteljev in drugih strokovnih delavcev, načrt
sodelovanja s starši dijakov, šolami, drugimi dijaškimi domovi, društvi,
združenji in drugimi institucijami ter druge naloge,
-       
z letnim poročilom o delu dijaškega doma, ki ga sprejme svet dijaškega
doma v skladu s predpisi,
-       
v domski kroniki, v kateri dijaški dom beleži vsa pomembna dogajanja v
zvezi s svojo dejavnostjo.
40. člen
(varovanje osebnih podatkov pri vodenju domske dokumentacije)
(1) Dijaški dom mora ravnati z domsko dokumentacijo v
skladu s predpisi o varstvu osebnih podatkov in o varstvu dokumentarnega in
arhivskega gradiva.
(2) Za domsko dokumentacijo se smiselno uporabljajo
določbe pravilnika o šolski dokumentaciji v srednješolskem izobraževanju, če s
tem pravilnikom ni posebej urejeno.
(3) Dijaški dom z internim aktom o varovanju osebnih
podatkov določi način in ukrepe za varovanje osebnih podatkov ter osebe,
pooblaščene za izvajanje teh ukrepov.
41. člen
(hranjenje domske dokumentacije)
(1) Dijaški dom trajno hrani:
-       
evidence iz 36. člena tega pravilnika in
-       
domsko kroniko.
(2) Dijaški dom hrani 10 let od nastanka zapisnike sej
sveta dijaškega doma in vzgojiteljskega zbora, letne delovne načrte in letna
poročila. Zapisnike sej vzgojiteljskega strokovnega aktiva, sveta staršev in
dnevnik dela vzgojitelja pa hrani 5 let od nastanka posameznega dokumenta.
(3) Dokumenti o postopku vzgojnega ukrepanja se hranijo
do konca šolskega leta, v katerem je bil ukrep izrečen, razen v primeru
izključitve, ko se dokumenti hranijo še eno leto po izteku obdobja izključitve.
Če vzgojni ukrep ni izrečen ali izvršen, se ti dokumenti hranijo še šest
mesecev po dokončnosti postopka.
(4) Dokumenti, iz katerih so zbrani oziroma vpisani
podatki v uradne evidence (prijavnice, dokazila, zapisi, poročila in podobno),
se hranijo še leto dni po vpisu podatkov v evidence, če s tem pravilnikom niso
za posamezne dokumente določeni drugi roki hranjenja.
(5) Dokazne listine o izpolnjevanju pogojev za sprejem v
dijaški dom se kandidatu vrnejo najpozneje v treh mesecih po dokončnosti
sprejemnega postopka v dijaškem domu.
(6) Ne glede na določbo prejšnjega odstavka, se
dokumenti o zadevah, o katerih tečejo upravni oziroma sodni postopki, hranijo
še eno leto po pravnomočnosti postopka.
(7) Dokumenti organov dijaškega doma in splošni
dokumenti dijaškega doma, ki so arhivskega značaja, se odbirajo in hranijo v
skladu s predpisi o arhivskem gradivu.
(8) Drugi dokumenti, ki nimajo značaja arhivskega
gradiva oziroma se podatki v njih ne vpisujejo v predpisane evidence, se
hranijo leto dni po njihovem nastanku, če s tem pravilnikom in z drugimi
predpisi ni določeno drugače.

Pravilnik o bivanju v dijaških domovih (Uradni
list RS, št. 30/18) vsebuje naslednje prehodne in
končno določbo:
»VI. PREHODNE IN KONČNA DOLOČBA
42. člen
(uskladitev dokumentov in
postopkov)
(1) Nastanitvene pogodbe, ki so bile sklenjene pred
začetkom uporabe tega pravilnika, se uskladijo z določbami tega pravilnika
najkasneje v roku enega meseca po začetku uporabe tega pravilnika.
(2) Domska pravila in druga dokumentacija dijaškega doma
se uskladi z določbami tega pravilnika najkasneje v roku enega meseca po
začetku uporabe tega pravilnika.
(3) Določbe dokumentov iz prvega in drugega odstavka
tega člena, ki so v nasprotju s tem pravilnikom, se v postopku odločanja o
pravicah in obveznostih dijaka oziroma študenta v dijaškem domu ne uporabljajo.
43. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
bivanju v dijaških domovih (Uradni list RS, št. 97/06), uporablja pa se do
začetka uporabe tega pravilnika, razen 9., 10., 11. in 12. člena, ki se
uporabljajo do 31. decembra 2018.
44. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2018,
razen 13. člena tega pravilnika, ki se začne uporabljati 1. januarja 2019.«.

Pravilnik o spremembah in dopolnitvah
Pravilnika o bivanju v dijaških domovih (Uradni list RS, št. 70/19) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(uskladitev domskih pravil)
(1) Domska pravila se uskladijo s tem pravilnikom v treh
mesecih od njegove uveljavitve.
(2) Do uskladitve domskih pravil se uporabljajo določbe
veljavnih domskih pravil, če niso v nasprotju z zakonom in tem pravilnikom.
9. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.«.