1. člen
(1) Ta pravilnik ureja pridelavo in označevanje grozdja ter mošta,
namenjenega pridelavi v vino teran s priznanim tradicionalnim poimenovanjem,
ter pridelavo in označevanje vina teran s priznanim tradicionalnim
poimenovanjem (v nadaljnjem besedilu: vino teran PTP).
(2) Pridelava vina teran PTP po tem pravilniku obsega pridelavo
grozdja, mošta, vina in stekleničenje vina.
2. člen
Vino teran PTP je rdeče, suho, mirno vino z zmerno vsebnostjo
alkohola in vonjem in okusom po gozdnih sadežih. Barva vina teran PTP je
intenzivna, rubinasto rdeča, lahko z vijoličnimi odtenki, vino ima značilno
višjo vsebnost mlečne in ostalih organskih kislin ter polifenolnih snovi.
3. člen
Vino teran PTP se prideluje le na območju podokoliša Kraške
planote, znotraj vinorodnega okoliša Kras.
4. člen
Grozdje za vino teran PTP se prideluje le iz grozdja sorte refošk
na absolutnih vinogradniških legah, ki so znotraj vinorodnega podokoliša Kraška
Planota, ki jih določa predpis, ki ureja seznam geografskih označb za vina in
absolutne vinogradniške lege, ki so zračne in ne smejo ležati v depresijah
vrtač ter katerih tla so nastala s preperevanjem krednih in deloma eocenskih apnenčastih
kamenin in so po tipu tal rdeče rjava sprana tla, ki se imenujejo jerina ali
terra rossa.
5. člen
(1) Grozdje za vino teran PTP se prideluje po načelih tehnoloških
navodil za integrirano pridelavo grozdja.
(2) Za pridelavo grozdja za vino teran PTP se mora na trsih
sorte vinske trte refošk, poleg spomladanske rezi vinograda, opraviti tudi vsa
zelena dela, in sicer zlasti: pletev, odstranjevanje slabo razvitih grozdičev,
prikrajševanje in privezovanje mladic, odstranjevanje odvečnih zalistnikov,
vršičkanje in čiščenje listja.
6. člen
Za gojenje grozdja sorte refošk za pridelavo vina teran PTP
se uporablja gojitvena oblika kraški latnik ali šparonske gojitvene oblike.
7. člen
Za pridelavo grozdja za vino teran PTP mora biti število trsov
na enoto neto površine vinograda, določene v skladu s predpisom, ki ureja
register pridelovalcev grozdja in vina:
-       
pri gojitveni obliki kraški latnik: večja od 2800 trsov na hektar,
-       
pri šparonski gojitveni obliki: večja od 3500 trsov na hektar.
8. člen
(1) Pridelek grozdja za vino teran PTP ne sme preseči 9000 kg
na hektar.
(2) Ne glede na določbe prejšnjega odstavka je lahko v posameznem
letu pridelek grozdja večji od 9000 kg na hektar, vendar največ za 20%, in
sicer največ dvakrat v obdobju petih let.
9. člen
(1) Minimalna sladkorna stopnja ob trgatvi grozdja za vino
teran PTP oziroma minimalna vsebnost pričakovanega naravnega alkohola za vino
teran PTP je 70°OE ali 9,33 vol% naravnega alkohola, oziroma za posamezno leto
tudi večja, če tako določi pooblaščena organizacija, ki spremlja dozorevanje grozdja
in je imenovana v skladu z zakonom, ki ureja vino (v nadaljnjem besedilu:
pooblaščena organizacija za spremljanje dozorevanja grozdja), v skladu s
pravilnikom, ki ureja kontrolo kakovosti grozdja v času trgatve.
(2) Če so v posameznem letu vremenske razmere za dozorevanje
grozdja za vino teran PTP še posebej neugodne, lahko pooblaščena organizacija
izjemoma, za točno določeno količino grozdja, dovoli trgatev grozdja za vino
teran PTP, ki ob trgatvi dosega najmanj 67°OE ali 8,87 vol% naravnega alkohola.
(3) Ob trgatvi morajo biti skupne kisline v moštu, izražene kot
vinska kislina, med 10,0 g/liter in 18,0 g/liter mošta, pH vrednost najmanj
2,9, puferna kapaciteta pa največ 90 mM/l/pH.
(4) Grozdje za vino teran PTP mora biti ob trgatvi zdravo in
nepoškodovano. Dovoljen delež poškodovanega grozdja znaša do 10%, izjemoma v
posameznih letinah, ko so naravne razmere še posebej neugodne, pa največ do
20%, kar mora predhodno odobriti pooblaščena organizacija za spremljanje dozorevanja
grozdja.
10. člen
(1) Vino teran PTP, ki je pridelano iz grozdja, ki ob trgatvi
dosega najmanj 80°OE ali 10,85 vol% naravnega alkohola in je ob trgatvi
pregledano kot grozdje za vrhunsko vino z zaščitenim geografskim poreklom, v
skladu s pravilnikom ki ureja kontrolo kakovosti grozdja v času trgatve, se
lahko označi kot izbrani teran PTP.
(2) Določbe tega pravilnika o vinu teran PTP veljajo tudi za
izbrani teran PTP, razen če ta pravilnik ne določa drugače.
11. člen
(1) V letinah, ko so vremenske razmere za dozorevanje grozdja
neugodne in grozdje ne dozori, se lahko mošt za pridelavo vina teran PTP
obogati za največ 2,0 vol% alkohola. Če je bil izveden postopek obogatitve,
dejanski alkohol ne sme preseči 11 vol%.
(2) Izbrani teran PTP je pridelan izključno brez obogatitve.
12. člen
(1) Vino teran PTP se prideluje po tehnologiji, ki se
uporablja za rdeče vino. Obvezno je pecljanje grozdja pred drozganjem, razen
pri postopku maceracije v CO2 atmosferi.
(2) Maceracija za pridelavo vina teran PTP poteka po klasični
metodi ali v CO2 atmosferi.
(3) Pri fermentaciji mošta za pridelavo vina teran PTP se mora
zagotoviti popolno povretje mošta.
(4) Z dovoljenimi enološkimi postopki se sproži popolna ali
delna jabolčno mlečna fermentacija (biološki razkis) vina za pridelavo vina
teran PTP.
(5) Izplen vina teran PTP po prvem pretoku lahko znaša do
76%.
(6) Za obogatitev mošta je v skladu s prejšnjim členom dovoljena:
-       
uporaba koncentriranega grozdnega mošta sorte refošk, pridelane na
Kraški planoti, in
-       
uporaba saharoze do največ 3,5 kg na 100 litrov mošta.
(7) Pri tehnologiji pridelave vina teran PTP niso dovoljeni naslednji
tehnološki in enološki postopki:
-       
topla maceracija drozge,
-       
maceracija drozge s SO2 postopkom,
-       
kemijski popravek kisline v moštu ali vinu,
-       
izvajanje stabilizacije na tartrate z elektrodializo,
-       
obdelovanje s kationskimi izmenjevalci,
-       
toplo polnjenje.
(8) Vino teran PTP se stabilizira s hlajenjem. Dovoljena je dodatna
uporaba gumiarabike (do največ 200 mg/liter).
(9) Vino teran PTP se stekleniči z ali brez filtracije.
13. člen
(1) Vsebnost različnih snovi vina teran PTP je naslednja:
-       
dejanski alkohol: najmanj 10,0 vol% do največ 13,0 vol%;
-       
dejanski alkohol za vino teran PTP, ki je v okviru dovoljenih količin
obogateno: najmanj 10,0 vol% do največ 11,0 vol%;
-       
naravni alkohol: najmanj 9,2 vol%, razen za izbrani teran PTP, najmanj
10,8 vol%;
-       
titracijske kisline: 6,0 do 11,0 g/l;
-       
ekstrakt brez sladkorja: najmanj 25 g/l;
-       
reducirajoči sladkor: do 4,0 g/l;
-       
pepel: najmanj 2,0 g/l;
-       
hlapne kisline: do 0,9 g/l;
-       
SO2 skupni: do 100 mg/l;
-       
SO2 prosti: do 28 mg/l;
-       
sorbat: 0,00 mg/liter;
-       
mlečna kislina, kot del skupnih kislin: 1 do 5 g/l, razen za vino, kjer
se biološki razkis še ni začel;
-       
polifenolne snovi: najmanj 900 mg/liter;
-       
ton barve: najmanj 45°.
(2) Vino teran PTP ima lahko usedlino beljakovinskega izvora
in izločenih barvnih snovi in soli organskih kislin.
(3) Vino teran PTP je lahko v prometu pred ali po zaključenem
biološkem razkisu, izbrani teran PTP pa le po zaključenem biološkem razkisu.
14. člen
(1) Vino teran PTP se lahko nahaja v prometu le originalno polnjeno.
(2) Znotraj vinorodnega območja Kraške planote je lahko vino
teran PTP v prometu tudi neustekleničeno, in sicer se lahko na vinotočih in
turističnih kmetijah vino teran PTP iz lastne pridelave toči neposrednemu
potrošniku. Neustekleničeno vino teran PTP lahko znotraj vinorodnega podokoliša
Kraška planota točijo tudi za točenje neustekleničenega vina registrirani gostinski
obrati.
15. člen
(1) Vino teran PTP se originalno polni v steklenice nazivne prostornine
do vključno 10 litrov ali v posodo iz nerjavečega jekla (Inox posode), ki
omogočajo točenje vina pod tlakom preko točilne naprave, nazivne prostornine od
10 do vključno 60 litrov.
(2) Izbrani teran PTP se polni izključno v steklenice.
16. člen
(1) Preden gre vino teran PTP v promet, mora biti ocenjeno s
strani pooblaščene organizacije za oceno vina, ki je imenovana v skladu z
zakonom, ki ureja vino (v nadaljnjem besedilu: pooblaščena organizacija za
oceno vina).
(2) Sestavni del ocene vina teran PTP je povzorčenje vina, ki
ga opravi predstavnik pooblaščene organizacije za oceno vina.
(3) Pečatenje vina teran PTP, ki bo v prometu neustekleničeno
in pečatenja vina teran PTP, pri katerem se biološki razkis še ni zaključil, se
ne izvaja.
(4) Pri organoleptični oceni mora vino teran PTP doseči najmanj
16,1 točke, vino izbrani teran PTP pa 18,1 točke, v skladu s pravilnikom, ki
ureja postopek in način ocenjevanja mošta, vina in drugih proizvodov iz grozdja
in vina.
(5) Če pokuševalci z organoleptično oceno ne potrdijo, da ima
vino značaj vina teran PTP, vino ne sme nositi oznake teran PTP.
(6) Test na stabilnost vina in mikrobiološka analiza se kot sestavni
del obvezne analize za vino teran PTP ne izvajata. Poleg parametrov, ki se
analizirajo za kakovostno vino, se pri vinu teran PTP analizira tudi vsebnost
mlečne kisline in skupni SO2.
17. člen
Vino teran PTP ne sme biti dano v promet pred 8. Novembrom v
letu pridelave grozdja. Če se vino teran PTP nudi končnemu potrošniku
neustekleničeno, sme biti v prometu največ 18 mesecev po trgatvi grozdja, iz
katerega je pridelano vino.
18. člen
Če ob ocenitvi vina teran PTP biološki razkis še ni
zaključen, pooblaščena organizacija za oceno vina v odločbi o ocenitvi vina to
navede in določi 6-mesečni rok, v katerem je dovoljen promet s takim vinom. Če
se tako vino nahaja v prometu v originalni embalaži, mora embalaža vsebovati
navedbo: “biološki razkis še ni zaključen, hraniti v hladnem prostoru”.
19. člen
(1) Dovoljeni oznaki geografskega porekla in kakovosti vina
teran PTP sta:
-       
teran priznano tradicionalno poimenovanje, Kras, ali
-       
izbrani teran priznano tradicionalno poimenovanje, Kras.
(2) Za oznako priznano tradicionalno poimenovanje se lahko
uporablja tudi okrajšava PTP in dodatna oznaka Kraška planota.
(3) Za izbrani teran PTP je dovoljena dodatna navedba vinorodnega
kraja, v skladu s predpisom, ki ureja rajonizacijo vinogradniških območij, če
je grozdje pridelano na območju označenega vinorodnega kraja.
(4) Oznaka teran brez oznake priznano tradicionalno
poimenovanje ali PTP ni dovoljena.
20. člen
Za ostale postopke pridelave grozdja, mošta in vina, razen za
določitev območja pridelave, ter za označevanje vina teran PTP, ki niso
določeni s tem pravilnikom, se uporabljajo določbe predpisov, ki urejajo
pridelavo, predelavo in promet kakovostnega vina z zaščitenim geografskim
poreklom.
21. člen
Če se iz terana PTP, Kras pridela aromatizirano vino, se ne
glede na določbe 19. člena tega pravilnika lahko oznaka teran PTP, Kras
uporablja tudi v sklopu besedne zveze »teranov liker PTP, Kras«.
22. člen
(1) Teranov liker PTP, Kras iz prejšnjega člena je
aromatizirano vino z volumenskim deležem alkohola najmanj 14,5 vol% in največ
22 vol%, ki ga je dovoljeno pridelovati in polniti le na območju pridelave
terana PTP, Kras.
(2) Pri pridelavi teranovega likerja PTP, Kras je kot dodaten
vir alkohola dovoljeno uporabljati destilat iz vina ali grozdnih tropin z
volumenskim deležem alkohola najmanj 65% in etilni alkohol kmetijskega izvora z
volumenskim deležem alkohola najmanj 95%.
(3) Za aromatiziranje se uporablja naravne arome vanilije, pomaranče,
citrone in druge naravne arome, pri čemer nobena od uporabljenih arom ne sme
izstopati.
(4) Za slajenje se tradicionalno uporablja saharoza. Dovoljena
je tudi uporaba fruktoze, ter zgoščenega grozdnega mošta (ZGM) in
rektificiranega zgoščenega grozdnega mošta (RTK).
(5) Vsebnost sladkorja, izraženega kot invertni sladkor mora
biti najmanj 100g/l.
(6) Vsebnost terana PTP v teranovem likerju PTP mora biti
najmanj 75%.
23. člen
(1) Teranov liker PTP, Kras mora biti s strani pooblaščene organizacije
za oceno vina ocenjeno kot aromatizirano vino teranov liker PTP. Pri
organoleptični oceni se ugotavlja, če aromatizirano vino teranov liker PTP,
Kras lahko v prometu nosi naziv teranov liker PTP, Kras.
(2) Vino teran PTP, iz katerega se pridela teranov liker PTP,
Kras, mora biti predhodno ocenjeno s strani pooblaščene organizacije za oceno
vina.
24. člen
(1) Kot obvezna oznaka za vrsto proizvoda se pri teranovem likerju
PTP navaja oznaka aromatizirano vino.
(2) Dodatno se lahko teranov liker PTP, Kras označi tudi z
oznako aperitiv na osnovi vina.
25. člen
Z dnem uveljavitve tega pravilnika preneha veljati Pravilnik o
vinu z oznako priznanega tradicionalnega poimenovanja – teran (Uradni list RS,
št. 43/00, 94/05, 3/06 in 105/06 – ZVin).
26. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-412/2007
Ljubljana, dne 31. januarja 2008
EVA 2007-2311-0159
Iztok Jarc l.r.
Minister
za kmetijstvo, gozdarstvo in prehrano