1. člen
Zaradi preprečevanja širjenja in zatiranja
krompirjevega raka (Synchytrium endobioticum (Schilb.) Perc.) in
krompirjevih ogorčic (Globodera rostochiensis Woll. in Globodera pallida
Stone) se izvajajo ukrepi, določeni s to odredbo.
2. člen
Na okužbo s krompirjevim rakom se sumi, če
se na podzemnih oziroma nadzemnih delih rastlin krompirja razen na koreninah
pojavijo bradavičasti izrastki raznih oblik in velikosti, ki pozneje potemnijo.
Površje izrastkov je nagubano in hrapavo, podobno cvetači, znotraj pa so
izrastki gobasti in zato nagnjeni k gnitju in razpadanju. Najpogosteje so
okuženi gomolji, ki se lahko celi spremenijo v gobasto tvorbo. Rasti nadzemnih
delov krompirja rak ne ovira.
Na napad s krompirjevimi ogorčicami se
sumi, če se na krompirjevih rastlinah opazi zakrnelost, počasnejšo rast in če
rastline izgledajo, kot da trpijo pomanjkanje hranil in vlage. Pri začetnih
okužbah se zakrnelost rastlin pojavlja le v določenih predelih krompirišč, v
obliki krogov. Listi ostanejo majhni, rumenijo in kasneje porjavijo, se zvijejo
in propadejo. Gomolji so majhni in slabo razviti. V drugi polovici junija se na
močno razvitem koreninju krompirja pojavi večje število majhnih bradavičastih
izrastkov, ki imajo velikost bucikinih glavic in proti koncu junija odpadejo s
korenin.
3. člen
Šteje se, da je zemljišče okuženo že, če se
odkrijejo znamenja bolezni oziroma napada na eni rastlini.
4. člen
Zdravstvene preglede zemljišč, kjer se
prideluje krompir, izvajajo fitosanitarni inšpektorji oziroma strokovnjaki
pooblaščenih organizacij v skladu z letnim programom ministrstva, pristojnega
za kmetijstvo.
Ne glede na določbe prejšnjega odstavka,
morajo imetniki zemljišč, kjer se prideluje krompir, rastline krompirja
pregledovati in, če posumijo, da so okužene s krompirjevim rakom ali napadene s
krompirjevimi ogorčicami, takoj obvestiti najbližji območni kmetijski zavod, ki
ima službo za varstvo rastlin, le-ta pa ministrstvo, pristojno za kmetijstvo.
5. člen
Če obstaja sum, da gre za okužbo s
krompirjevim rakom oziroma za napad s krompirjevimi ogorčicami, fitosanitarni
inšpektor ali strokovnjak pooblaščene organizacije zaradi identifikacije
bolezni oziroma škodljivcev odvzame vzorce rastlin oziroma zemlje in jih pošlje
v laboratorijsko analizo na Kmetijski inštitut Slovenije ali laboratorij, ki ga
pooblasti ministrstvo, pristojno za kmetijstvo.
Okužba s krompirjevim rakom in napad s
krompirjevimi ogorčicami se ugotovita z metodami, priporočenimi od Evropske in
mediteranske organizacije za varstvo rastlin (EPPO) oziroma Evropske skupnosti
(EU), če pa teh ni, pa z drugimi mednarodno priznanimi metodami.
6. člen
Če se z analizo potrdi, da gre za okužbo s
krompirjevim rakom, fitosanitarni inšpektor z odločbo odredi naslednje ukrepe:
1.     
označitev okuženega zemljišča in določitev varnostnega območja, ki mora
biti dovolj veliko, da se bolezen ne širi;
2.     
določitev načina in kraja uničenja gomoljev in stebel krompirja iz
okuženih zemljišč na predpisan način;
3.     
uničenje celotne pošiljke, v kateri so bili najdeni okuženi gomolji in
stebla, če izvor okužbe ni znan, na predpisan način;
4.     
prepoved gojenja krompirja na okuženih zemljiščih;
5.     
prepoved gojenja ali skladiščenja (v zemlji ali kako drugače) tistih
rastlin na okuženih zemljiščih, ki so namenjene za presajanje;
6.     
dovolitev gojenja krompirja, ki ni namenjen za sajenje in razmnoževanje,
na varnostnih območjih, vendar samo sorte, ki so odporne proti tistemu patotipu
krompirjevega raka, ki je bil najden na okuženem zemljišču tega območja.
7. člen
Če se z analizo potrdi, da gre za napad s
krompirjevimi ogorčicami, fitosanitarni inšpektor z odločbo odredi naslednje
ukrepe:
1.     
označitev okuženega zemljišča in določitev varnostnega območja, ki mora
biti dovolj veliko, da se škodljivec ne širi;
2.     
določitev načina in kraja uničenja gomoljev krompirja iz okuženih
zemljišč, ki so namenjeni za distribucijo kot semenski krompir, na predpisan
način;
3.     
določitev načina tretiranja gomoljev krompirja iz okuženih zemljišč, ki
so namenjeni za distribucijo kot jedilni krompir, na tak način, da se gomolji
očistijo zemlje;
4.     
prepoved uporabe gomoljev krompirja iz okuženih zemljišč za sajenje in
razmnoževanje;
5.     
prepoved gojenja krompirja na okuženih zemljiščih;
6.     
prepoved gojenja ali skladiščenja (v zemlji ali kako drugače) tistih
rastlin na okuženih zemljiščih, ki so namenjene za presajanje;
7.     
dovolitev gojenja krompirja, ki ni namenjen za sajenje in razmnoževanje,
na varnostnih območjih, če je izpolnjen eden od naslednjih pogojev:
- 
da se sadi samo sorte, ki so odporne proti tisti biološki rasi
krompirjevih ogorčic, ki je bila najdena na okuženem zemljišču tega območja;
- 
da se krompir pobere, preden se izležejo krompirjeve ogorčice.
8. člen
Semenski krompir se lahko prideluje samo na
zemljiščih, ki so bila po uradni preiskavi v skladu s predpisi priznana kot
neokužena s krompirjevim rakom in krompirjevimi ogorčicami.
9. člen
Ministrstvo, pristojno za kmetijstvo, vsako
leto v Uradnem listu Republike Slovenije objavi:
-       
seznam vseh sort krompirja, ki imajo dovoljenje za trgovanje v Republiki
Sloveniji in za katere je z uradno preiskavo ugotovljeno, da so odporne proti
krompirjevemu raku. Navedeni morajo biti tudi patotipi krompirjevega raka,
proti katerim so sorte odporne;
-       
seznam vseh sort krompirja, ki imajo dovoljenje za trgovanje v Republiki
Sloveniji in za katere je z uradno preiskavo ugotovljeno, da so odporne proti
krompirjevim ogorčicam. Navedene morajo biti tudi biološke rase krompirjevih
ogorčic, proti katerim so sorte odporne.
Odpornost sort krompirja proti
krompirjevemu raku oziroma proti krompirjevim ogorčicam se ugotovita z
metodami, priporočenimi od Evropske in mediteranske organizacije za varstvo
rastlin (EPPO) oziroma Evropske skupnosti (EU), če pa teh ni, pa z drugimi
mednarodno priznanimi metodami. Šteje se, da je sorta krompirja odporna proti
določenemu patotipu krompirjevega raka, če reagira na okužbo z njim na tak
način, da ni nevarnosti za sekundarne okužbe. Šteje se, da je sorta krompirja
odporna proti določeni biološki rasi krompirjevih ogorčic, če pri gojenju te
sorte pride do naravnega letnega zmanjšanja populacije te biološke rase.
Če je bila sorta krompirja preizkušana na
odpornost proti krompirjevemu raku oziroma krompirjevim ogorčicam v kaki drugi
državi, se rezultati preizkušanja priznajo pod pogojem, da niso v nasprotju z
drugim odstavkom tega člena.
10. člen
Prepovedano je gojenje krompirjevih ogorčic
in kultur krompirjevega raka.
11. člen
Ministrstvo, pristojno za kmetijstvo, lahko
s posebnim dovoljenjem dovoli znanstvenim in raziskovalnim organizacijam
odstopanja od ukrepov, navedenih v 2., 3., 4., 5. in 6. točki 6. člena, v 2.,
3., 4., 5., 6. in 7. točki 7. člena in v 10. členu te odredbe, za namene
znanstvenih raziskav in selekcije, pod pogojem, da zagotovijo vse ukrepe, da se
prepreči širjenje krompirjevega raka oziroma krompirjevih ogorčic.
12. člen
Ukrepi, navedeni v 6. in 7. členu te
odredbe, prenehajo veljati samo, če se z metodami, priporočenimi od Evropske in
mediteranske organizacije za varstvo rastlin (EPPO) oziroma Evropske skupnosti
(EU), če pa teh ni, pa z drugimi mednarodno priznanimi metodami, ugotovi, da
povzročitelj krompirjevega raka oziroma krompirjeve ogorčice na okuženih
zemljiščih in varnostnih območjih niso več prisotni.

Odredba o ukrepih za preprečevanje širjenja in
zatiranje krompirjevega raka (Synchytrium endobioticum (Schilb.) Perc.)
in krompirjevih ogorčic (Globodera rostochiensis Woll. in Globodera pallida
Stone) (Uradni list RS, št. 51/98) vsebuje naslednjo končno določbo:
»13. člen
Ta odredba začne veljati petnajsti dan po
objavi v Uradnem listu Republike Slovenije.«.

Pravilnik o ukrepih za preprečevanje širjenja
in zatiranje krompirjevih ogorčic (Uradni list RS, št. 49/10) v zvezi z delnim prenehanjem
uporabe določb odredbe določa:
»20. člen
(prenehanje
veljavnosti)
Z dnem uveljavitve tega pravilnika se
prenehajo uporabljati določbe Odredbe o ukrepih za preprečevanje širjenja in
zatiranje krompirjevega raka (Synchytrium endobioticum (Schilb.) Perc.) in
krompirjevih ogorčic (Globodera rostochiensis Woll. in Globodera pallida Stone)
(Uradni list RS, št. 51/98 in 45/01 – ZZVR-1), v delu, ki se nanašajo na
krompirjeve ogorčice.«;
ter vsebuje naslednjo končno določbo:
»21. člen
(začetek
veljavnosti)
Ta pravilnik začne veljati 1. julija 2010.«.