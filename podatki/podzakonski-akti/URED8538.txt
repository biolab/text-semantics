I. SPLOŠNA DOLOČBA
1. člen
(vsebina)
(1) Ta uredba določa način zagotavljanja pravic osebam z
začasno zaščito in prosilcem za začasno zaščito.
(2) Za namene izvajanja te uredbe se šteje, da družino
sestavljajo ožji družinski člani iz drugega odstavka 36. člena Zakona o začasni
zaščiti razseljenih oseb (Uradni list RS, št. 16/17 – uradno prečiščeno
besedilo; v nadaljnjem besedilu: zakon).
II. PROSILCI ZA ZAČASNO ZAŠČITO
2. člen
(prosilci za začasno zaščito)
(1) Prosilec za začasno zaščito se lahko do dokončne
odločitve o njegovi vlogi o začasni zaščiti nastani v nastanitvenih centrih,
kjer mu je zagotovljena ustrezna prehrana.
(2) Urad, pristojen za oskrbo in integracijo migrantov (v
nadaljnjem besedilu: urad), organizira prevoz prosilca za začasno zaščito v
najbližji sprejemni center, če ima lastni prevoz ali mu je prevoz zagotovljen
kako drugače, pa se lahko prosilec za začasno zaščito v najbližji sprejemni
center odpelje sam.
(3) Urad zagotovi prosilcem za začasno zaščito informacije z
izdajo informativnih brošur v elektronski in tiskani obliki ter organiziranjem
informacijske službe.
III. NAČIN ZAGOTAVLJANJA PRAVIC OSEBAM Z ZAČASNO ZAŠČITO
3. člen
(pravica do prehrane)
Urad ob smiselni uporabi priporočil referenčnih vrednosti za
energijski vnos ter vnos hranil, izdanih s strani inštituta, pristojnega za
javno zdravje, zagotovi osebi z začasno zaščito, ki je nastanjena v
nastanitvenem centru, prehrano, ki praviloma obsega tri obroke dnevno. V
primeru bistvenega povečanja števila nastanjenih oseb z začasno zaščito je
število obrokov ob upoštevanju referenčnih vrednosti za energijski vnos lahko
tudi manjše. Otrokom do 18. leta starosti je prilagojena prehrana glede na
njihovo starost in potrebe, imajo pa tudi pravico do dopoldanske in popoldanske
malice, ki je prilagojena njihovi starosti in potrebam. Do dopoldanske in
popoldanske malice so upravičene tudi nosečnice in doječe matere. Osebi s
posebnimi zdravstvenimi potrebami, ki jih dokaže z mnenjem zdravstvenega
osebja, urad zagotovi ustrezno prehrano.
4. člen
(nastanitev ranljivih skupin oseb)
Ranljive skupine oseb iz 4. točke 3. člena zakona se v
nastanitvenih centrih nastanijo ločeno od drugih oseb z začasno zaščito, pri
čemer se na podlagi individualne ocene upoštevajo njihove posebne potrebe.
5. člen
(postopek za dodelitev denarne pomoči za zasebno nastanitev)
(1) Postopek za dodelitev denarne pomoči za zasebno
nastanitev se začne na zahtevo osebe z začasno zaščito in se vloži pri uradu na
obrazcu iz Priloge 1, ki je sestavni del te uredbe.
(2) Zahtevku se priložijo kopija najemne pogodbe za prostore,
v katerih bo oseba nastanjena, izpis prilivov na vseh bančnih računih
vlagatelja, njegovih družinskih članov in zavezancev, ki so jih v skladu s
predpisi Republike Slovenije dolžni in zmožni preživljati (v nadaljnjem
besedilu: zavezanci), za zadnje tri mesece pred mesecem vložitve zahtevka ter
druga dokazila o dejstvih, ki vplivajo na upravičenost in odmero denarne pomoči
za zasebno nastanitev. Oseba, ki ne more predložiti izpisov prilivov na bančnih
računih, odprtih zunaj Republike Slovenije, o tem poda izjavo.
(3) Če oseba z začasno zaščito biva brezplačno na zasebnem
naslovu, namesto najemne pogodbe iz prejšnjega odstavka priloži kopijo dogovora
o uporabi nepremičnine. Iz dogovora mora izhajati obdobje uporabe nepremičnine
in dogovor o mesečnem plačilu stroškov, ki nastanejo v povezavi z uporabo
nepremičnine (npr. stroški za dobavljeno energijo, ogrevanje stanovanja,
komunalne storitve, obratovanje skupnih delov stanovanjske ali večstanovanjske
stavbe).
(4) Denarna pomoč za zasebno nastanitev se osebi z začasno
zaščito dodeli z dnem vložitve zahtevka, če jo na ta dan že prejema, pa od
naslednjega dne po poteku obdobja, za katero je bila pomoč že dodeljena. Če
oseba denarno pomoč za zasebno nastanitev že prejema, lahko novi zahtevek
skupaj z ustreznimi dokazili iz drugega odstavka tega člena vloži največ 30 dni
pred potekom veljavne odločbe.
(5) Denarna pomoč za zasebno nastanitev se dodeli za šest
mesecev oziroma za čas trajanja najemne pogodbe oziroma dogovora o uporabi
nepremičnine, če je ta krajši od šestih mesecev. Ne glede na prejšnji stavek se
prva pomoč za zasebno nastanitev dodeli od dne vložitve zahtevka do vključno
zadnjega dne šestega meseca, ki sledi mesecu vložitve zahtevka.
(6) Če se vloži zahtevek za družinske člane, ki jih je oseba
z začasno zaščito združila na podlagi zakona, in oseba z začasno zaščito
denarno pomoč za zasebno nastanitev že prejema, se denarna pomoč za zasebno
nastanitev določi na novo.
(7) Za družinske člane, ki zaradi izobraževanja ne bodo več
bivali skupaj z zavezanci, se vloži nov zahtevek za denarno pomoč za zasebno
nastanitev skupaj z ustreznimi dokazili iz drugega odstavka tega člena.
(8) Oseba z začasno zaščito uradu sporoči vsa dejstva in
okoliščine oziroma spremembe, ki vplivajo na dodelitev in izplačilo denarne
pomoči za zasebno nastanitev, v osmih dneh od dneva, ko so nastale oziroma je
zanje izvedela.
6. člen
(odmera denarne pomoči za zasebno nastanitev)
(1) Višina denarne pomoči za zasebno nastanitev se osebam z
začasno zaščito, ki nimajo dohodkov in drugih prejemkov ter zavezancev, določi
v odstotku osnovnega zneska minimalnega dohodka iz 9. člena te uredbe.
(2) Višina denarne pomoči za zasebno nastanitev se osebi z
začasno zaščito, ki ima dohodke in druge prejemke ali zavezance, določi tako,
da se od denarne pomoči za zasebno nastanitev iz prejšnjega odstavka odšteje
višina povprečnih dohodkov in drugih prejemkov, ki so jih oseba z začasno
zaščito, njeni družinski člani in zavezanci prejeli v preteklih treh mesecih.
Šteje se, da je oseba z začasno zaščito začela prejemati dohodke oziroma druge
prejemke s prvim dnem meseca, ki sledi mesecu, v katerem jih je oseba z začasno
zaščito prvič prejela.
(3) Ne glede na prejšnji odstavek se pri odmeri denarne
pomoči za zasebno nastanitev ne upoštevajo dohodki in prejemki, ki so jih oseba
z začasno zaščito, njeni družinski člani oziroma zavezanci prenehali prejemati.
Zahtevku se priloži dokazilo o prenehanju prejemanja teh dohodkov oziroma
drugih prejemkov. Šteje se, da je oseba z začasno zaščito prenehala prejemati
te dohodke oziroma druga sredstva s prvim dnem meseca, ki sledi mesecu, v
katerem jih je oseba z začasno zaščito prenehala prejemati.
(4) Višina denarne pomoči za zasebno nastanitev se družini
osebe z začasno zaščito določi kot razlika med denarno pomočjo za zasebno
nastanitev iz prvega odstavka tega člena in seštevkom povprečnih dohodkov in
drugih prejemkov vseh družinskih članov in zavezanca, ki so jih prejeli v
preteklih treh mesecih.
7. člen
(nova dejstva, okoliščine in spremembe)
(1) Osebe z začasno zaščito, ki imajo veljavno odločbo o
dodeljeni denarni pomoči za zasebno nastanitev, morajo uradu najpozneje v osmih
dneh od nastanka sporočiti vse spremembe skupaj z ustreznimi dokazili, ki lahko
vplivajo na odmero denarne pomoči za zasebno nastanitev. Spremembe se sporočijo
na obrazcu iz Priloge 2, ki je sestavni del te uredbe.
(2) Spremembe iz prejšnjega odstavka so zlasti:
1.     
pridobitev ali izguba dohodkov in prejemkov iz 8. člena te uredbe,
2.     
sprememba števila družinskih članov (sklenitev zakonske zveze, rojstvo
otroka, prihod združenih družinskih članov v Republiko Slovenijo, preselitev
zaradi izobraževanja itd.),
3.     
zaposlitev ali izguba zaposlitve,
4.     
odprtje ali sprememba transakcijskega računa,
5.     
sprememba prejemnika nakazila denarne pomoči za zasebno nastanitev,
6.     
sklenitev nove najemne pogodbe oziroma dogovora o uporabi nepremičnine,
7.     
sprememba višine najemnine in stroškov.
(3) Če je oseba z začasno zaščito na podlagi sporočenih in
ugotovljenih sprememb upravičena do višje denarne pomoči za zasebno nastanitev,
kot ji je bilo prvotno odmerjeno, urad na novo odmeri višino denarne pomoči za
zasebno nastanitev za obdobje od prvega dne meseca, ki sledi mesecu nastanka
spremembe. Na podlagi nove odmere se osebi z začasno zaščito izplača
ugotovljena razlika med novo in prvotno odmerjeno višino denarne pomoči za
zasebno nastanitev.
(4) Urad na novo odmeri višino denarne pomoči za zasebno
nastanitev, če je oseba z začasno zaščito na podlagi sporočenih ali
ugotovljenih sprememb upravičena do nižje denarne pomoči za zasebno nastanitev,
kot ji je bilo prvotno odmerjeno, ali se ugotovi prenehanje upravičenosti do
prejemanja denarne pomoči za zasebno nastanitev. V primeru upravičenosti do
nižje denarne pomoči za nastanitev urad na novo odmeri višino denarne pomoči za
nastanitev za obdobje od prvega dne meseca, ki sledi mesecu nastanka spremembe.
(5) V primeru spremembe iz 2. točke drugega odstavka tega
člena urad osebi z začasno zaščito na novo odmeri višino denarne pomoči za
zasebno nastanitev za obdobje od dne prejema obvestila o spremembi do izteka
prvotno izdane odmere višine denarne pomoči za zasebno nastanitev.
(6) Kadar je urad že odločil o denarni pomoči za zasebno
nastanitev, oseba z začasno zaščito pa se preseli v nastanitveni center ali ji
je bivanje zagotovljeno drugače, oseba z začasno zaščito preneha prejemati denarno
pomoč za zasebno nastanitev z dnem spremembe.
8. člen
(dohodki in prejemki)
(1) Dohodki in prejemki osebe z začasno zaščito, njenih
družinskih članov in zavezancev v skladu s to uredbo so naslednji periodični
dohodki:
1.     
prejemki iz pogodbe o zaposlitvi,
2.     
denarno nadomestilo za primer brezposelnosti,
3.     
prejemki iz pogodbe o delu ali avtorske pogodbe,
4.     
pokojnina,
5.     
prejemki samozaposlenih,
6.     
renta, najemnina ali zakupnina,
7.     
prejemki, priznani s sodno odločbo.
(2) Dohodki in prejemki v skladu s to uredbo so tudi
priložnostni dohodki, ki se upoštevajo v višini razlike med povprečno mesečno
višino priložnostnega dohodka in polovico osnovnega zneska minimalnega dohodka.
(3) Priložnostni dohodki iz prejšnjega odstavka so dohodki,
ki jih je oseba z začasno zaščito za opravljeno delo prejela največ dvakrat v
zadnjih treh mesecih pred vložitvijo zahtevka, dohodki od dela prek
študentskega servisa in dohodki od dela, ki se lahko v skladu z zakonom
opravlja le v omejenem obsegu ur na letni ravni in od katerega se plačujejo
prispevki za socialno varnost.
(4) Dohodki in prejemki v skladu s to uredbo, ki se
upoštevajo kot priložnostni dohodki, so tudi:
-       
vsi drugi obdavčljivi dohodki v skladu z zakonom, ki ureja dohodnino, ki
niso oproščeni plačila dohodnine,
-       
dobitki od iger na srečo v skladu z zakonom, ki ureja igre na srečo,
-       
denarna sredstva, prejeta kot darilo,
-       
enkratni prejemki, priznani s sodno odločbo.
(5) Šteje se, da je oseba nehala prejemati periodične
dohodke, če je iz ugotovljenega dejanskega stanja razvidno, da je ostala brez
rednega periodičnega dohodka.
(6) Prejemek v skladu s to uredbo ni denarna pomoč, prejeta
na podlagi zakona.
9. člen
(višina in izplačevanje denarne pomoči za zasebno
nastanitev)
(1) Višina mesečne denarne
pomoči za zasebno nastanitev se določi glede na število družinskih članov osebe
z začasno zaščito. Določi se v naslednjem odstotku od osnovnega zneska
minimalnega dohodka, določenega s predpisi o socialno varstvenih prejemkih (v
nadaljnjem besedilu: osnovni znesek minimalnega dohodka), veljavnega na dan
vložitve zahtevka za denarno pomoč za zasebno nastanitev:

število družinskih članov

odstotek osnovnega zneska 
minimalnega dohodka


1

100  %


2

130  %


3

160  %


4

190  %


5

210  %


6

230  %


7 ali več

250  %

(2) Sprememba višine osnovnega zneska minimalnega dohodka v
času veljavnosti že izdane odločbe ne vpliva na višino odmere denarne pomoči za
zasebno nastanitev. Denarna pomoč za zasebno nastanitev se izplačuje za obdobje
trajanje začasne zaščite.
(3) Denarno pomoč za zasebno nastanitev izplačuje urad
mesečno na transakcijski račun osebe z začasno zaščito oziroma z njenim
soglasjem in soglasjem najemodajalca nepremičnine oziroma osebe, ki je sklenila
dogovor o uporabi nepremičnine, namenjene bivanju (v nadaljnjem besedilu:
nepremičnina), na transakcijski račun najemodajalca oziroma osebe, ki je
sklenila dogovor o oddaji nepremičnine v uporabo. Obrazec soglasja je določen v
Prilogi 1 te uredbe. Če oseba z začasno zaščito ne more odpreti transakcijskega
računa, se denarno nadomestilo lahko izplača v gotovini v prostorih, ki jih
določi urad.
10. člen
(najemnina in stroški po pogodbi)
Če je pogodbena vsota najemnine in drugih stroškov, povezanih
z najemom nepremičnine oziroma uporabo nepremičnine (npr. stroški za dobavljeno
energijo, ogrevanje stanovanja, komunalne storitve, obratovanje skupnih delov
stanovanjske ali večstanovanjske stavbe), nižja od višine mesečne denarne
pomoči za zasebno nastanitev, določene v skladu s prejšnjim členom, se osebi z
začasno zaščito izplača denarna pomoč za zasebno nastanitev v pogodbenem znesku
iz najemne pogodbe oziroma iz dogovora o uporabi stanovanja.
11. člen
(neupravičeno prejeta sredstva)
(1) Osebi z začasno zaščito, za katero se ugotovi, da je
neupravičeno prejemala denarno pomoč za zasebno nastanitev, urad izda odločbo o
vračilu neupravičeno prejetih sredstev.
(2) Oseba z začasno zaščito mora neupravičeno prejeto denarno
pomoč za zasebno nastanitev vrniti v 30 dneh od vročitve odločbe iz prejšnjega
odstavka.
(3) Če je oseba z začasno zaščito še naprej upravičena do
prejemanja denarne pomoči za zasebno nastanitev, se lahko ne glede na prejšnji
odstavek neupravičeno prejeta sredstva poračunajo z naslednjimi denarnimi
pomočmi za zasebno nastanitev. Poračun se mesečno lahko izvede le do višine, ki
upravičencu oziroma njegovi družini še omogoča dostojno življenje.
12. člen
(pravica do zdravstvenega varstva)
(1) Oseba z začasno zaščito uveljavlja zdravstvene storitve z
izkaznico osebe z začasno zaščito.
(2) Stroške zdravstvenih storitev iz zakona krije urad. Vsak
izvajalec mora predložiti računu podpisano izjavo odgovorne osebe, da so
zdravstvene storitve opravljene v skladu s 27. členom zakona. Urad lahko glede
opravljenih zdravstvenih storitev opravi nadzor pri posameznem izvajalcu, pri
tem mu lahko pomaga ministrstvo, pristojno za zdravje.
13. člen
(večji obseg zdravstvenega varstva)
(1) Postopek za uveljavljanje pravice do večjega obsega
zdravstvenega varstva se začne na zahtevek osebe z začasno zaščito, ki se vloži
na obrazcu iz Priloge 3, ki je sestavni del te uredbe. K obrazcu se predložijo
ustrezna dokazila.
(2) Zdravstvena komisija na podlagi dokazil ugotavlja pravico
do večjega obsega zdravstvenega varstva in odloči o odobritvi večjega obsega
zdravstvenega varstva.
(3) Zdravstvena komisija lahko odobri večji obseg
zdravstvenega varstva v utemeljenih primerih tudi za ciljne skupine brez
podanega zahtevka osebe z začasno zaščito.
(4) Zdravstveno komisijo sestavljajo predsednik in štirje
člani. Predsednik in člani komisije imajo svoje namestnike, ki jih nadomeščajo
v primeru njihove odsotnosti. Za predsednika komisije se imenuje predstavnik
urada, za člane komisije pa se imenujejo predstavnik urada in trije člani s
področja zdravstva.
(5) Mladoletne osebe z začasno zaščito so na podlagi
odobritve zdravstvene komisije iz tretjega odstavka tega člena upravičene do
zdravstvenega varstva v enakem obsegu kot otroci, ki so obvezno zdravstveno
zavarovani kot družinski člani. V enakem obsegu so na podlagi odobritve
zdravstvene komisije iz tretjega odstavka tega člena do zdravstvenega varstva
upravičeni tudi šolajoči otroci po 18. letu starosti, in sicer do konca
šolanja, vendar največ do dopolnjenega 26. leta starosti.
14. člen
(postopek dodelitve in izplačilo denarne pomoči)
(1) Postopek za dodelitev denarne pomoči se začne na zahtevo
osebe z začasno zaščito, ki se vloži pri uradu na obrazcu iz Priloge 4, ki je
sestavni del te uredbe.
(2) Zahtevku se priloži izpis prilivov na vseh bančnih
računih osebe z začasno zaščito, njenih družinskih članov in zavezancev za
pretekli mesec pred mesecem vložitve zahtevka ter druga dokazila o dejstvih, ki
vplivajo na upravičenost in odmero denarne pomoči. Oseba, ki ne more predložiti
izpisov prilivov na bančnih računih, o tem poda izjavo.
(3) Denarno pomoč izplačuje urad, mesečno na transakcijski
račun osebe z začasno zaščito. Če oseba z začasno zaščito ne more odpreti
transakcijskega računa, se denarno nadomestilo lahko izplača v gotovini v
prostorih, ki jih določi urad, ali preko poštne nakaznice.
(4) Oseba z začasno zaščito uradu sporoči vsa dejstva in
okoliščine oziroma spremembe, ki vplivajo na dodelitev in izplačilo denarne
pomoči, v osmih dneh od dneva, ko so nastale oziroma je zanje izvedela.
Spremembe se sporočijo na obrazcu iz Priloge 2 te uredbe.
(5) Osebi z začasno zaščito, za katero se ugotovi, da je
neupravičeno prejemala denarno pomoč, urad izda odločbo o vračilu neupravičeno
prejetih sredstev. Oseba z začasno zaščito mora neupravičeno prejeto denarno
pomoč vrniti v 30 dneh od vročitve odločbe iz prejšnjega odstavka. Če je oseba
z začasno zaščito še naprej upravičena do prejemanja denarne pomoči, se lahko
ne glede na prejšnji stavek neupravičeno prejeta sredstva poračunajo z
naslednjimi denarnimi pomočmi. Poračun se mesečno lahko izvede le do višine, ki
upravičencu oziroma njegovi družini še omogoča dostojno življenje.
(6) Če urad zaradi prevelikega števila vlog le teh ne more
reševati v roku, uradu na njegovo zaprosilo dodatno kadrovsko podporo nudijo
centri za socialno delo, in sicer na način, da javnim uslužbencem, v času
sklenjene pogodbe o zaposlitvi za določen čas na uradu, miruje pogodba o
zaposlitvi na centru za socialno delo.
15. člen
(pravica do izobraževanja)
Oseba z začasno zaščito uveljavlja pravico do izobraževanja z
izkaznico osebe z začasno zaščito.
16. člen
(vključevanje v programe za predšolske otroke)
(1) Če je otrok vključen v program za predšolske otroke, ki
ga izvaja javni ali zasebni vrtec, se znižano plačilo za starše, ki imajo
status začasne zaščite, določi pod pogoji, ki veljajo za tujce, v zakonu, ki
ureja vrtce, in v skladu z zakonom, ki ureja uveljavljanje pravic iz javnih
sredstev.
(2) Starši, ki jim pripada pravica do denarne pomoči ali
pravica do žepnine v skladu z zakonom in to uredbo, so za čas trajanja te
pravice oproščeni plačila za vrtec. Sredstva v višini cene programa, v katerega
je otrok vključen, vrtcu krije državni proračun na podlagi mesečnega zahtevka,
ki ga vrtec pripravi v skladu z usmeritvami ministrstva, pristojnega za predšolsko
vzgojo, in ministrstva, pristojnega za finance.
17. člen
(vključevanje v programe nižjega in srednjega poklicnega
izobraževanja, srednjega strokovnega izobraževanja in splošnega izobraževanja
in višjega strokovnega izobraževanja)
(1) O vpisu oseb z začasno zaščito, ki formalne izobrazbe ne
morejo dokazati z dokumenti, v programe nižjega in srednjega poklicnega
izobraževanja, srednjega strokovnega izobraževanja, splošnega izobraževanja ter
višjega strokovnega izobraževanja odloča izbrana šola ob upoštevanju smernic
Zavoda Republike Slovenije za šolstvo.
(2) V smernicah iz prejšnjega odstavka se določijo predvsem
elementi začetnega razgovora, ki se opravi na šoli, možni načini ugotavljanja
predznanja in usmeritve za izdelavo individualnega načrta.
(3) Ne glede na določbe pravilnikov, ki urejata vpis v
srednje šole in višje strokovno izobraževanje, se lahko oseba z začasno zaščito
vpiše v izobraževalne in študijske programe tudi med šolskim oziroma študijskim
letom, če ima šola razpoložljiva mesta.
(4) Zaradi vpisa oseb z začasno zaščito, ki kandidirajo za
vpis v programe z omejitvijo vpisa, se lahko razpišejo dodatna mesta. K
spremembi obsega razpisanih mest izobraževalni zavod pridobi soglasje ministra,
pristojnega za izobraževanje.
18. člen
(vpis v visokošolske študijske programe)
(1) O vpisu oseb z začasno zaščito, ki formalne izobrazbe ne
morejo dokazati z dokumenti, v visokošolske študijske programe odloči
visokošolski zavod.
(2) Ne glede na določbe pravilnika, ki ureja razpis za vpis
in izvedbo vpisa v visokem šolstvu, se lahko oseba z začasno zaščito vpiše v
študijske programe tudi med študijskim letom, če ima visokošolski zavod
razpoložljiva mesta.
(3) Zaradi vpisa oseb z začasno zaščito visokošolski zavodi
lahko razpišejo dodatno število vpisnih mest. Podrobnejše pogoje v zvezi s
številom prostih vpisnih mest visokošolski zavodi določijo z razpisom za vpis v
skladu z zakonom, ki ureja visoko šolstvo.
19. člen
(šolska prehrana)
(1) Oseba z začasno zaščito, ki se vpiše v osnovno šolo in se
redno izobražuje, ima pravico do brezplačne malice in kosila.
(2) Oseba z začasno zaščito, ki se vpiše v srednjo šolo in se
redno izobražuje, ima pravico do brezplačne malice.
(3) Sredstva za malice in kosila iz tega člena zagotovi
ministrstvo, pristojno za izobraževanje.
20. člen
(brezplačen prevoz)
(1) Učenci z začasno zaščito imajo pravico do brezplačnega
prevoza v skladu s 56. členom Zakona o osnovni šoli (Uradni list RS, št. 81/06
– uradno prečiščeno besedilo, 102/07, 107/10, 87/11, 40/12 – ZUJF, 63/13 in
46/16 – ZOFVI-K).
(2) Osnovna šola lokalni skupnosti posreduje podatke o
številu učencev z začasno zaščito, ki so upravičeni do brezplačnega prevoza.
(3) Lokalna skupnost do 15. dne v mesecu ministrstvu,
pristojnemu za izobraževanje, posreduje zahtevek za povrnitev stroškov prevoza.
Zahtevek vsebuje podatke o številu učencev z začasno zaščito, ki so upravičeni
do brezplačnega prevoza, in opravljenih relacijah prevozov.
(4) Ministrstvo, pristojno za izobraževanje, lokalni
skupnosti povrne stroške prevoza za učence z začasno zaščito za relacije, ki
niso vključene v redne šolske prevoze, ki jih lokalna skupnost organizira in
financira za učence osnovne šole.
21. člen
(žepnina)
Pri dodelitvi žepnine urad kot dohodke in druge prejemke
upošteva dohodke in prejemke iz 8. člena te uredbe.
22. člen
(dodelitev in izplačevanje žepnine)
(1) Urad dodeli žepnino na podlagi izjave osebe z začasno
zaščito, da je brez dohodkov in drugih prejemkov iz 8. člena te uredbe ter
zavezancev.
(2) Oseba z začasno zaščito uradu sporoči vsa dejstva in
okoliščine oziroma spremembe, ki vplivajo na dodelitev in izplačilo žepnine, v
osmih dneh od dneva, ko so nastale oziroma je zanje izvedela.
(3) Oseba z začasno zaščito pridobi pravico do žepnine s
prvim dnem naslednjega meseca po tem, ko je bila nastanjena v nastanitvenem
centru. Žepnino urad osebi z začasno zaščito izplačuje mesečno za tekoči mesec.
23. člen
(pravica do združevanja družine)
(1) V postopku uveljavljanja pravice do združevanja družine
se smiselno uporabljajo določbe pravilnika, ki ureja postopek premestitve oseb
z začasno zaščito.
(2) Urad sodeluje z Visokim komisariatom Združenih narodov za
begunce, medvladnimi in nevladnimi organizacijami pri iskanju staršev ali
drugih družinskih članov mladoletnih oseb brez spremstva.
24. člen
(pravica do obveščenosti)
Urad organizira seznanjanje oseb z začasno zaščito o njihovih
pravicah in dolžnostih, določenih z zakonom. V ta namen urad zagotavlja
informacije v elektronski in tiskani obliki ali na drug ustrezen način.
25. člen
(pomoč pri uveljavljanju pravic)
(1) Urad lahko zagotavlja pomoč pri uveljavljanju pravic
osebam z začasno zaščito tudi s pomočjo nevladnih organizacij in drugih
pogodbenih izvajalcev.
(2) Nevladne organizacije in pogodbeni izvajalci, ki želijo v
nastanitvenih centrih opravljati svoje dejavnosti, z uradom sklenejo sporazum.
V sporazumu se določijo aktivnosti, ki jih organizacije in pogodbeni izvajalci
izvajajo.
(3) Osebe z začasno zaščito so zaradi pomoči pri
uveljavljanju pravic upravičene do programa učenja slovenskega jezika in
spoznavanja slovenske družbe v obsegu, kot ga imajo upravičenci v skladu z
uredbo, ki ureja način in obseg zagotavljanja programov pomoči pri vključevanju
tujcev, ki niso državljani Evropske unije.
(4) Postopek za
odobritev udeležbe v programu iz prejšnjega odstavka se izvaja na način, kot je
določen v uredbi, ki ureja način in obseg zagotavljanja programov pomoči pri
vključevanju tujcev, ki niso državljani Evropske unije.
(5) Urad zagotavlja povračilo stroškov prevajanja dokazil in
dokumentacije, ki jih osebe z začasno zaščito potrebujejo v vzgoji in
izobraževanju.
IV. VRNITEV V IZVORNO DRŽAVO IN BIVANJE PO PRENEHANJU ZAČASNE
ZAŠČITE
26. člen
(prostovoljna vrnitev)
Urad zagotavlja pomoč osebam z začasno zaščito, ki se želijo
vrniti v izvorno državo. V ta namen lahko urad sklene pogodbo o sodelovanju z
organizacijo, ki se ukvarja s prostovoljnim vračanjem.
27. člen
(bivanje po prenehanju začasne zaščite)
(1) Postopek za priznanje pravice do bivanja po prenehanju
začasne zaščite osebam, ki se zaradi zdravstvenih razlogov še ne morejo vrniti
v državo ali regijo izvora, se začne na zahtevek osebe z začasno zaščito, ki se
vloži na obrazcu iz Priloge 5, ki je sestavni del te uredbe. K vlogi se
predložijo ustrezna dokazila. Vloga se vloži najmanj 30 dni pred prenehanjem
začasne zaščite. Če razlogi za priznanje bivanja po prenehanju začasne zaščite
nastanejo pozneje, se vloga vložiti takoj, ko oseba z začasno zaščito izve za
te razloge, vendar pred prenehanjem začasne zaščite. Komisija iz 27. člena
zakona poda uradu pred sprejetjem sklepa predlog o upravičenosti do bivanja po
prenehanju začasne zaščite zaradi zdravstvenih razlogov.
(2) Postopek za priznanje pravice do bivanja po prenehanju
začasne zaščite mladoletnim osebam brez spremstva, ki se šolajo v Republiki
Sloveniji, in družinam, katerih otroci so mladoletni in se šolajo v Republiki
Sloveniji, se začne na zahtevek zakonitega zastopnika oziroma skrbnika, ki se
vloži na obrazcu iz Priloge 5 te uredbe. K vlogi se predložijo ustrezna
dokazila. Vloga se vloži najmanj 30 dni pred prenehanjem začasne zaščite.

Priloga
1: Zahtevek za dodelitev denarne pomoči za zasebno nastanitev
Priloga
2: Obrazec za sporočanje sprememb
Priloga
3: Zahtevek za uveljavljanje pravice do večjega obsega zdravstvenega varstva
Priloga
4: Zahtevek za dodelitev denarne pomoči
Priloga
5: Zahtevek za priznanje bivanja po prenehanju začasne zaščite

Uredba o načinu zagotavljanja pravic osebam z
začasno zaščito (Uradni list RS, št. 42/22) vsebuje naslednji prehodni in
končni določbi:
»V. PREHODNI IN KONČNI DOLOČBI
28. člen
(uveljavljanje pravic)
Osebe z začasno zaščito do izdaje izkaznice osebe z začasno
zaščito uveljavljajo pravice z odločbo, s katero jim je priznana začasna
zaščita.
29. člen
(smernice Zavoda Republike
Slovenije za šolstvo)
Zavod Republike Slovenije za šolstvo sprejme smernice iz
drugega odstavka 24. člena te uredbe v 15 dneh od uveljavitve te uredbe.
30. člen
(prenehanje veljavnosti)
Z dnem uveljavitve te uredbe preneha veljati Uredba o načinih
in pogojih za zagotavljanje pravic oseb z začasno zaščito (Uradni list RS, št.
31/06).
31. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
načinu zagotavljanja pravic osebam z začasno zaščito (Uradni list RS, št. 151/22) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba
o zagotavljanju pomoči pri vključevanju tujcev, ki niso državljani Evropske
unije (Uradni list
RS, št. 109/23)
vsebuje naslednjo končno določbo:
»15. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.