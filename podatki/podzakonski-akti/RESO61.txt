1. Uvod
Resolucija o strategiji nacionalne varnosti Republike
Slovenije (v nadaljnjem besedilu: resolucija) je temeljni razvojno-usmerjevalni
dokument na področju nacionalne varnosti. Zato se z resolucijo opredeljujejo
nacionalni interesi in nacionalnovarnostni cilji Republike Slovenije, analizira
varnostno okolje, viri ogrožanja varnosti in varnostna tveganja države, določa
izhodišča politike odzivanja Republike Slovenije na posamezne varnostne grožnje
in tveganja ter določa najširše sistemsko-organizacijske rešitve celovitega delovanja
države pri zagotavljanju nacionalne varnosti. 
Zagotavljanje nacionalne varnosti Republike Slovenije temelji
na Ustavi Republike Slovenije, spoštovanju človekovih pravic in temeljnih
svoboščin ter demokracije in načel pravne države. Pri tem se upoštevajo
sprejeti nacionalni razvojni dokumenti, zakoni in podzakonski akti in
spoštujejo načela mednarodnega prava ter pravice in obveznosti Republike
Slovenije, prevzete z mednarodnimi pogodbami. 
Resolucija predstavlja podlago za pripravo in dopolnjevanje posebnih
strateških in drugih razvojnih ter doktrinarnih dokumentov na področju
nacionalne varnosti in za normativno, organizacijsko ter vsebinsko urejanje
vprašanj v zvezi z zagotavljanjem nacionalne varnosti Republike Slovenije.
2. Interesi in cilji Republike Slovenije
Izhodišče za zagotavljanje nacionalne varnosti Republike
Slovenije so nacionalni interesi in nacionalnovarnostni cilji Republike
Slovenije, ki izhajajo iz temeljnih vrednot slovenske družbe. Njihovo
uresničevanje prispeva k dobrobiti in napredku Republike Slovenije ter njenih
prebivalcev, zato zaščita in obramba nacionalnih interesov ter ciljev
predstavljata srž zagotavljanja nacionalne varnosti.
2.1 Nacionalni interesi Republike Slovenije
Nacionalni interesi Republike Slovenije so življenjski in
strateški. Trajna življenjska interesa Republike Slovenije sta ohranitev
neodvisnosti, suverenosti in ozemeljske celovitosti države ter ohranitev
nacionalne identitete, kulture in samobitnosti slovenskega naroda tako znotraj
mednarodno priznanih meja Republike Slovenije kot v zamejstvu in po svetu. 
Strateški interesi Republike Slovenije so priznavanje in
spoštovanje nedotakljivosti njenih mednarodno priznanih meja in državnega
območja, vključno s stikom teritorialnega morja z odprtim morjem, delovanje
demokratičnega parlamentarnega političnega sistema, spoštovanje človekovih
pravic in temeljnih svoboščin, krepitev pravne in socialne države, blaginja
prebivalcev in celovit razvoj družbe, zaščita življenja in visoka stopnja vseh
oblik varnosti prebivalcev, zaščita pravic in razvoj slovenske avtohtone
narodne skupnosti v sosednjih državah, mir, varnost in stabilnost v svetu ter
ohranitev okolja in naravnih virov Republike Slovenije. 
Republika Slovenija bo svoje življenjske in strateške
interese uresničevala samostojno, z intenzivnim dvostranskim delovanjem ter z
dejavno vlogo v regiji in v Organizaciji združenih narodov, Evropski uniji,
Natu in drugih mednarodnih organizacijah. Pri tem bo uporabljala mehanizme in
sredstva, ki so skladni z določili mednarodnega prava.
2.2 Nacionalnovarnostni cilji Republike Slovenije
Republika Slovenija bo svoje življenjske in strateške
interese uveljavljala z uresničevanjem nacionalnovarnostnih ciljev. Ti cilji so
učinkovito delovanje pravne in socialne države, visoka stopnja varnosti, ki
temelji na ustrezni preventivi, organiziranosti, usposobljenosti in
pripravljenosti vseh zmogljivosti, potrebnih za učinkovito in pravočasno
odkrivanje ter odzivanje na sodobne vire ogrožanja in varnostna tveganja,
učinkovito varovanje okolja ter ohranjanje naravnih in zagotavljanje strateških
virov, krepitev dobrih odnosov s sosednjimi in z drugimi državami, trden in
stabilen mednarodni politično-varnostni položaj Republike Slovenije, ohranjanje
miru ter krepitev varnosti in stabilnosti v mednarodni skupnosti.
3. Geopolitični in geostrateški položaj Republike Slovenije
ter njeno mednarodno varnostno okolje
3.1 Geopolitični in geostrateški položaj Republike Slovenije
Republika Slovenija je celinska in pomorska država. Njen
geostrateški položaj v evropskem in širšem prostoru je poseben in ostaja takšen
tudi v razmerah vse močnejše globalizacije in krepitve transnacionalnih
povezav. 
Republika Slovenija leži na ozemlju, kjer se stikajo
srednjeevropski, južnoevropski in sredozemski geostrateški ter geopolitični
prostor, kar ji nudi politične, gospodarske, družbene, kulturne in druge
prednosti ter priložnosti, prinaša pa tudi določena varnostna tveganja. 
Ozemlje Republike Slovenije prečkajo najkrajše kopenske poti,
ki zahodno in srednjo Evropo povezujejo z jugovzhodno Evropo in Azijo, ter
najkrajše in najugodnejše poti iz srednjeevropskih celinskih območij do obale
Jadranskega morja in iz vzhodne in jugovzhodne Evrope do Apeninskega polotoka. 
Pomembne primerjalne prednosti Republike Slovenije kot
članice Evropske unije in Nata bodo tudi v prihodnje izhajale iz njenih
zgodovinskih, političnih, gospodarskih, socialnih, etničnih, kulturnih in
drugih povezav z območjem Jugovzhodne Evrope. Te prednosti bo Republika
Slovenija izkoristila zlasti za oblikovanje svojega prispevka h krepitvi
politične stabilnosti in varnosti v regiji, kar bo pomembno z vidika
zagotavljanja njenih dobrih političnih in gospodarskih odnosov z državami te
regije ter s tem zaščite njenih nacionalnih interesov. Pri tem bo namenila
posebno pozornost sodelovanju s tistimi državami v regiji, ki niso v celoti
vključene v evroatlantske integracije.
3.2 Mednarodno varnostno okolje Republike Slovenije
Sodobno mednarodno varnostno okolje je kompleksno, soodvisno,
podvrženo nepredvidljivim spremembam in ima globalne razsežnosti. Zaradi
nastajanja novih in ponovnega vzpona starih svetovnih centrov moči se krepi
njegov multipolarni značaj. Vse to se odraža tudi v varnostnih grožnjah in
tveganjih. Popuščanje napetosti v odnosih med državami v evroatlantskem
prostoru je prineslo pozitivne spremembe pri odzivanju na grožnje in tveganja
varnosti. 
Na spreminjanje mednarodnega varnostnega okolja bodo v
prihodnje vplivale predvsem podnebne spremembe, omejenost naravnih in drugih
strateških virov, neugodna globalna demografska, finančna, gospodarska in
socialna gibanja, nenadzorovano trgovanje z občutljivimi materiali in
storitvami, poglabljanje razlik med bogatimi in revnimi v svetu, obstoj kriznih
žarišč, pojav po obliki in naravi novih konfliktov ter različni učinki
globalizacije. 
V evroatlantskem prostoru se je verjetnost izbruha oboroženih
meddržavnih spopadov močno zmanjšala, hkrati pa se je povečala ranljivost držav
v tem prostoru na asimetrične grožnje in tveganja, katerih nosilec so praviloma
nedržavni subjekti, njihov učinek pa ima poudarjeno transnacionalno razsežnost.
Na varnost evroatlantskega prostora bo tudi v prihodnje najbolj vplivalo
politično-varnostno in drugo dogajanje na Zahodnem Balkanu, v Vzhodni Evropi,
na Južnem Kavkazu, Bližnjem in Srednjem vzhodu, v Severni in Podsaharski Afriki
ter Južni Aziji. 
V močno soodvisnem sodobnem mednarodno varnostnem okolju si
nobena država svoje (nacionalne) varnosti ne more več zagotavljati povsem
samostojno. Zato je zlasti za evroatlantski prostor, v katerem sta ključna
dejavnika ohranjanja in zagotavljanja mednarodnega miru in varnosti Evropska
unija in Nato, značilno politično, gospodarsko, kulturno,
znanstveno-tehnološko, varnostno, obrambno, zaščitno-reševalno ter drugo
povezovanje in sodelovanje držav, kar prinaša temu prostoru večjo varnost in
stabilnost. Stabilnost in varnost evroatlantskega prostora pa sta močno odvisna
tudi od procesa nadaljnje širitve Evropske unije in Nata. 
V mednarodno varnostnem okolju Republike Slovenije ima
največji pomen območje Jugovzhodne Evrope. Čeprav so države Zahodnega Balkana
na poti pokonfliktne politično-varnostne stabilizacije in so aktivno vključene
v proces približevanja evroatlantskim integracijam, nekatere še vedno niso
dosegle zadostne trdnosti z vidika svojih medetničnih odnosov in
demokratičnosti državne ureditve, hkrati pa se soočajo z običajnimi
tranzicijskimi pojavi. Takšne razmere v regiji sicer lahko upočasnijo
vključevanje držav v evroatlantske integracije, toda nacionalne varnosti
Republike Slovenije resno ne ogrožajo. Mogoče je pričakovati, da bo spodbujanje
gospodarskega in družbenega razvoja regije prek mednarodne razvojne pomoči in
pomoči pri vzpostavljanju učinkovite državne uprave ter uveljavljanju vladavine
prava in demokratičnih vrednot prispevalo k nadaljnji krepitvi varnosti in
stabilnosti v regiji.
4. Viri ogrožanja in tveganja nacionalne varnosti Republike
Slovenije
V mednarodnem in nacionalnovarnostnem okolju 21. stoletja se
soočamo z raznovrstnimi sodobnimi viri ogrožanja in tveganja varnosti. Njihovi
nosilci so praviloma nedržavni subjekti, po naravi pa so kompleksni, pogosto
težko predvidljivi in imajo lahko multiplikatorski značaj in učinek. Republika
Slovenija je na različne vire ogrožanja in tveganja dodatno občutljiva zaradi svoje
geografske raznolikosti, omejenosti naravnih virov in prostora ter ozemeljske
prehodnosti. 
Viri ogrožanja in tveganja nacionalne varnosti Republike
Slovenije se z vidika porekla pojavljajo na globalni, nadnacionalni in
nacionalni ravni.
4.1 Globalni viri ogrožanja in tveganja nacionalne varnosti
Za globalne vire ogrožanja in tveganja je poleg globalnega
porekla in univerzalno-lokalnih posledic njihovega delovanja značilno, da
zaradi svojega multiplikatorskega značaja vplivajo na nastanek drugih varnostnih
groženj in tveganj ter hkrati povečujejo njihove učinke in posledice. Med te
vire sodijo zlasti podnebne spremembe, finančna, gospodarska in socialna
tveganja ter krizna žarišča.
4.1.1 Podnebne spremembe
Podnebne spremembe so zelo pomembna varnostna grožnja zaradi
svojega izrazitega multiplikativnega značaja in učinka. Dvig temperature zraka
in gladine morja, spremenjeni padavinski vzorci in intenzivnejši izredni
vremenski dogodki bodo zaostrili pomanjkanje življenjskih virov, kot sta hrana
in voda, ter povečali pogostost in intenzivnost naravnih nesreč v obliki
poplav, suš, vodnih ujm in podobno. Neposredne posledice teh sprememb se bodo
tudi v prihodnje odražale v veliki gospodarski in materialni škodi, ki jo bodo
povzročali različni vremenski in okoljski pojavi. Posredne posledice podnebnih
sprememb pa se bodo pojavljale v obliki političnih, gospodarskih in energetskih
kriz ter migracijskih, socialnih, zdravstveno-epidemioloških in drugih groženj
ter tveganj, vključno z možnostjo nastanka novih in zaostrovanja obstoječih
konfliktov. 
Podnebne spremembe že vplivajo na nacionalno varnost
Republike Slovenije. Neposredna grožnja, izhajajoča iz tovrstnih sprememb, je
predvsem večji obseg naravnih nesreč zaradi večje pogostosti in intenzivnosti
izrednih vremenskih dogodkov.
4.1.2 Globalna finančna, gospodarska in socialna tveganja
Globalna finančna in gospodarska tveganja, ki imajo med
drugim za posledico zmanjšanje stopnje zaposlenosti prebivalstva, lahko
prerastejo v obsežnejšo ali celo splošno socialno krizo. V razmerah dalj časa
trajajoče globalne finančne in gospodarske krize lahko izvajanje gospodarskih,
socialnih in drugih reform v Republiki Sloveniji in mednarodnem okolju spodbudi
družbene napetosti in konflikte ter s tem oteži učinkovito obvladovanje
nadnacionalnih in nacionalnih varnostnih groženj in tveganj, kar lahko dodatno
oslabi nacionalno varnost Republike Slovenije. Globalna finančna, gospodarska
in socialna tveganja lahko nevarno ogrozijo slovenske gospodarske interese v
tujini in povečajo nevarnost prihoda tujega kapitala sumljivega ali drugače
spornega izvora v državo. Posredno lahko tovrstna tveganja izzovejo tudi druge
grožnje ter dodatno zmanjšujejo blaginjo in nacionalno varnost Republike
Slovenije.
4.1.3 Krizna žarišča
Krizna žarišča z oboroženimi spopadi in spopadi nizke
intenzitete ogrožajo varnost in so tveganje za stabilnost širše mednarodne
skupnosti. Zaradi teh žarišč se mednarodna skupnost sooča s pojavom nestabilnih
in propadlih držav, nevarnostjo porasta organiziranega kriminala ter grobimi
kršitvami človekovih pravic in temeljnih svoboščin. Vse to neposredno vpliva na
migracijske tokove ter nastajanje zatočišč za delovanje terorističnih skupin. 
Republika Slovenija se kot članica evroatlantskih integracij
in drugih mednarodnih organizacij sooča z geografsko bolj oddaljenimi
regionalnimi kriznimi žarišči. Razširitev oboroženih spopadov s teh kriznih
žarišč na Republiko Slovenijo je malo verjetna, večja pa je verjetnost vpliva
teh spopadov na območje Jugovzhodne Evrope. 
Največji vpliv na nacionalno varnost Republike Slovenije ima
nedokončana pokonfliktna obnova Zahodnega Balkana, ki se kaže predvsem v večji
verjetnosti nastanka nevojaških virov ogrožanja, kot so organiziran kriminal,
korupcija, ilegalne migracije in trgovina z ljudmi, orožjem in drogami ter
terorizem. Tudi odprta etnična in verska vprašanja v regiji ostajajo
potencialno tveganje za nacionalno varnost Republike Slovenije. 
Republika Slovenija skladno s svojimi nacionalnimi interesi
sodeluje v mednarodnih operacijah in misijah na posameznih kriznih žariščih, s
čimer dejavno prispeva k mednarodnemu miru, varnosti in stabilnosti. Njena
prisotnost na teh območjih lahko pomeni tudi tveganje v smislu izpostavljenosti
ozemlja naše države terorizmu in drugim oblikam nevojaških groženj. Povečuje se
tudi možnost, da postanejo mednarodne sile na kriznem žarišču, v katerih
sodelujejo predstavniki Republike Slovenije, tarča napada pripadnikov sprtih
strani in organiziranega kriminala.
4.2 Nadnacionalni viri ogrožanja in tveganja nacionalne
varnosti
Nadnacionalni viri ogrožanja in tveganja nacionalne varnosti
imajo transnacionalno poreklo in čezmejne razsežnosti. Med te vire ogrožanja in
tveganja sodijo predvsem terorizem, nedovoljene dejavnosti na področju
konvencionalnega orožja, orožij za množično uničevanje in jedrske tehnologije,
organiziran kriminal, nezakonite migracije, kibernetske grožnje in zloraba
informacijskih tehnologij in sistemov, dejavnost tujih obveščevalnih služb in
vojaške grožnje.
4.2.1 Terorizem
Terorizem je danes v svetu ena največjih varnostnih groženj
in tveganj. V sodobnih razmerah se terorizem povezuje z drugimi varnostnimi
grožnjami, zlasti z organiziranim kriminalom, nedovoljenimi dejavnostmi na
področju orožij za množično uničevanje in jedrske tehnologije, nezakonitimi
migracijami ter trgovino z ljudmi, orožjem in prepovedanimi drogami. Cilji
terorističnih groženj in napadov so zlasti kritična infrastruktura, civilno
prebivalstvo, državni predstavniki in ustanove, diplomatsko-konzularna
predstavništva ter pripadniki mednarodnih sil na mednarodnih operacijah in
misijah. 
Ogroženost Republike Slovenije od delovanja terorističnih
organizacij in skupin je danes sorazmerno nizka, v prihodnje pa bo močno
odvisna od političnega, gospodarskega in varnostnega delovanja Republike
Slovenije v mednarodnem okolju.
4.2.2 Nedovoljene dejavnosti na področju konvencionalnega
orožja, orožij za množično uničevanje in jedrske tehnologije
Širjenje konvencionalnega orožja, zlasti osebnega in lahkega,
streliva, industrijskih in vojaških razstreliv, drugih nevarnih substanc in
materialov in blaga z dvojno rabo, ki je lahko predmet ilegalne mednarodne
trgovine predvsem z območja razpadlih držav ter preteklih in današnjih kriznih
žarišč, je zaradi nevarnosti uporabe teh sredstev in materialov za klasična
kriminalna dejanja ter za delovanje terorističnih ali organiziranih kriminalnih
skupin, pomembna potencialna grožnja mednarodni varnosti in s tem tudi
nacionalni varnosti Republike Slovenije. 
Po naravi podobna, vendar z vidika posledic še večja
potencialna varnostna grožnja je širjenje materialov, blaga z dvojno rabo,
drugih sredstev, industrijskih naprav in znanj, potrebnih za proizvodnjo
jedrskega in drugih orožij za množično uničevanje, vključno z raketnim
balističnim orožjem. 
Varnostno zaskrbljujoče je tudi, da nekatere države, še
posebej tiste, ki podpirajo različne oblike terorizma in ekstremizma, pri
razvoju in uporabi jedrske tehnologije v civilne namene, ne sprejemajo norm,
sprejetih v okviru mednarodnega (jedrsko) neširitvenega režima ali te norme
zavestno kršijo.
4.2.3 Organiziran kriminal
Organiziran kriminal je kot grožnja mednarodni in nacionalni
varnosti tesno povezan z državami z nedelujočimi ali šibkimi ustanovami.
Njegova glavna tarča so razvite države. Posebej pomembne čezmejne varnostne
grožnje, povezane z delovanjem organiziranega kriminala, so tihotapstvo
prepovedanih drog, trgovina z ljudmi, nezakonite migracije, ilegalna trgovina z
orožjem in visoko trošarinskim blagom, korupcija, pranje in ponarejanje denarja
ter ponarejanje listin in blagovnih znamk. Dodatno težavo predstavljajo po eni
strani povezave med organiziranim kriminalom in terorizmom, po drugi strani pa
vstopanje organiziranega kriminala v nedovoljene dejavnosti na področju
trgovanja z orožjem, blagom z dvojno rabo ter strateškimi materiali. 
Organiziran kriminal pomeni kompleksno in dolgoročno grožnjo
varnosti Republike Slovenije, čeprav je mogoče pričakovati, da bo naša država z
vidika delovanja mednarodnih kriminalnih združb, zlasti tistih vzdolž tako imenovane
balkanske poti, tudi v prihodnje predvsem tranzitno-logistična in v manjši meri
ciljna država.
4.2.4 Nezakonite migracije
Republike Slovenije se nezakonite migracije dotikajo predvsem
zaradi poteka migracijskih tokov čez njeno ozemlje. Z vstopom Republike
Slovenije v schengenski prostor ter z njenim prevzemom varovanja zunanje meje
Evropske unije, se spreminjajo tudi poti nezakonitih migrantov in njihova
struktura. Po ukinitvi nadzora na notranjih mejah Evropske unije je vse bolj
pogost pojav državljanov tretjih držav, ki nedovoljeno prestopajo notranjo mejo
z namenom tranzita, v manjši meri, zlasti pri ilegalnih migrantih z območja
Jugovzhodne Evrope, pa je Republika Slovenija tudi ciljna država. Dodatno težo
pridobiva ta varnostna grožnja zaradi svoje povezanosti z delovanjem
organiziranega kriminala in terorizma. 
Pritisk migracijskih tokov na Republiko Slovenijo nasploh in
še posebej iz smeri Jugovzhodne Evrope, bodo tudi v prihodnje pomembno
opredeljevale družbeno-gospodarske in politično-varnostne razmere v svetu in v
navedeni regiji. Širši obseg nezakonitih migracij lahko na splošno ogrozi
varnost in zdravje prebivalcev naše države.
4.2.5 Kibernetske grožnje in zloraba informacijskih
tehnologij in sistemov
Sodobna družba je močno odvisna od neprekinjenosti in
zanesljivosti delovanja informacijskih sistemov. Motnje v delovanju teh
sistemov zato pomenijo resno grožnjo delovanju javnega in zasebnega sektorja
nasploh, predvsem pa ključnih funkcij države in družbe. 
Zaradi razvejanosti informacijskih in komunikacijskih
sistemov, neomejenosti kibernetskega prostora in težav pri nadzoru nad tem
prostorom, lahko tudi v Republiki Sloveniji pričakujemo širitev različnih oblik
računalniške kriminalitete, zlasti kibernetskih vdorov in napadov državnih in nedržavnih
subjektov, ki jih prostorsko in časovno ne bo mogoče omejiti.
4.2.6 Dejavnost tujih obveščevalnih služb
Delovanje tujih obveščevalnih služb na območju in v zvezi z
Republiko Slovenijo se kaže v pridobivanju podatkov o političnem, gospodarskem
in varnostnem dogajanju v naši državi ter o njenih aktivnostih in pobudah v
mednarodni skupnosti. Obveščevalna dejavnost iz tujine doslej ni bila usmerjena
proti strateškim interesom Republike Slovenije, niti na neposredno ogrožanje
ciljev njene nacionalne varnosti. Tuje obveščevalne službe skušajo pridobiti
obveščevalne podatke predvsem preko legalnih oblik delovanja in javno dostopnih
virov, ki jih omogočajo demokratična družbena ureditev Republike Slovenije in
sodobne informacijske tehnologije. 
Z aktivnejšo vlogo Republike Slovenije v okviru mednarodne
skupnosti, zlasti v Evropski uniji in Natu, se je okrepilo klasično
obveščevalno delovanje nekaterih tujih držav proti Republiki Sloveniji. Pri tem
izstopa interes za pridobitev vseh vrst tajnih podatkov ter zanimanje za
slovenske diplomatske in gospodarske aktivnosti v mednarodnem okolju. 
Tuje obveščevalne in varnostne službe bi lahko tudi v
prihodnje agresivneje delovale proti predstavnikom Republike Slovenije v
tujini, zlasti proti tistim, ki so udeleženi v mednarodnih operacijah in
misijah, in tistim, ki diplomatsko in poslovno delujejo v tujini.
4.2.7 Vojaške grožnje
Vojaške grožnje se bodo v prihodnje odražale predvsem v
obliki lokalnih in regionalnih nestabilnosti, ki lahko hitro presežejo svoj
lokalni oziroma regionalni okvir. Kot posledica vojn, oboroženih spopadov in
spopadov nizke intenzivnosti na kriznih žariščih bo naraščala verjetnost
groženj asimetrične narave. Bojišče prihodnosti bo poleg kopnega, morja in
zraka obsegalo tudi kibernetsko okolje in vesolje. 
V prihodnosti se nasprotniki ne bodo pojavljali samo v obliki
držav, temveč tudi v različnih nedržavnih ali nadnacionalnih oblikah. Zaradi
neizenačenih konvencionalnih vojaških zmogljivosti, ki jih posedujejo različni
subjekti v mednarodnem varnostnem okolju, bo postala pomembna nova oblika
vojaškega ogrožanja varnosti, hibridno bojevanje, ki poleg konvencionalnih
vključuje tudi uporabo terorističnih, kriminalnih in drugih neregularnih oblik
delovanja, informacijske tehnologije ter različnih gospodarskih in drugih
sredstev. 
Republika Slovenija kratkoročno in srednjeročno neposredno
vojaško ni ogrožena, toda v bistveno spremenjenih mednarodnih ali regionalnih
politično-varnostnih okoliščinah lahko postane izpostavljena tudi vojaškim
grožnjam. Nestabilne politično-varnostne razmere in občasni izbruhi spopadov
nizke intenzivnosti v vzhodnem in jugovzhodnem delu Evrope opozarjajo na
latentno prisotnost vojaških groženj tudi v evroatlantskem prostoru in
posledično vplivajo na varnostne razmere na tem prostoru. 
Zaradi aktivnega sodelovanja Republike Slovenije v
mednarodnih operacijah in misijah so lahko vojaškim grožnjam izpostavljeni tudi
pripadniki slovenskih kontingentov pri opravljanju svojih nalog v tujini,
zlasti v povezavi z uporabo elementov hibridnega bojevanja.
4.3 Nacionalni viri ogrožanja in tveganja nacionalne varnosti
Nacionalni viri ogrožanja in tveganja nacionalne varnosti so
po izvoru povezani z dogajanjem in pojavi v nacionalnem okolju, mednje pa
sodijo predvsem ogrožanje javne varnosti, naravne in druge nesreče, omejenost
naravnih virov ter degradacija življenjskega okolja, zdravstveno-epidemiološke
grožnje ter določeni dejavniki negotovosti.
4.3.1 Ogrožanje javne varnosti
V zapletenih razmerah finančne, gospodarske in socialne krize
se lahko ogrožanje javne varnosti pojavlja v obliki povečanega obsega napadov
na življenje in premoženje ljudi, gospodarske kriminalitete, korupcije,
finančnih prevar, ponarejanje listin, denarja in blaga, kibernetske in okoljske
kriminalitete ter množičnih kršitev javnega reda in miru. Ti pojavi lahko med
prebivalstvom okrepijo nezadovoljstvo z delovanjem ali vsaj nezaupanje v
učinkovitost delovanja institucij nacionalnega varnostnega sistema in države
nasploh, kar je dodaten element slabitve posameznikove ter nacionalne varnosti.
Revščina in drugi socialni problemi, posledice podnebnih
sprememb, naravnih in drugih nesreč ter nezakonite migracije, so pojavi, ki
lahko dodatno vplivajo na nove pojavne oblike in intenziteto kriminalitete ter
na pogoje za njihov nastanek. 
Glede na splošno zaostrovanje političnih, socialnih,
gospodarskih, varnostnih in drugih razmer v svetu, je v prihodnje tudi v
Republiki Sloveniji mogoče pričakovati več kršitev javnega reda in miru,
vključno s hujšimi kršitvami, ki lahko posledično prerastejo v kazniva dejanja
z vsemi posledicami za varnost posameznika in širše skupnosti. 
Določeno nevarnost predstavljajo tudi različna ekstremistična
gibanja in organizacije, saj lahko njihovo sicer legitimno izražanje mnenj in
stališč prerase v zanikanje ali kršenje temeljnih človekovih pravic in
svoboščin, nenadzorovano nasilje in s tem v ogrožanje človekovega dostojanstva,
varnosti in življenja.
4.3.2 Naravne in druge nesreče
Naravne in druge nesreče so stalnica ogrožanja prebivalcev,
premoženja, kulturne dediščine, okolja in drugih dobrin Republike Slovenije. 
Med naravnimi nesrečami Republiko Slovenijo najbolj ogrožajo
potresi, poplave, neurja, suše, veliki požari v naravnem okolju ter množični
pojavi nalezljivih bolezni pri ljudeh, živalih in rastlinah. Intenzivnost in
pogostost nekaterih naravnih nesreč se povečuje zaradi podnebnih sprememb,
prekomernega obremenjevanja okolja in rabe naravnih virov ter neustreznih
posegov v prostor. Ob vedno večji ranljivosti za izredne vremenske dogodke je vpliv
podnebnih sprememb na pogostost naravnih nesreč eden ključnih dejavnikov
človeške blaginje v prihodnosti. 
Med drugimi nesrečami, ki jih povzroči človek s svojo
dejavnostjo ali ravnanjem, Republiko Slovenijo ogrožajo predvsem cestnoprometne
in industrijske nesreče, pa tudi nesreče kot posledica različnih oblik
namernega ogrožanja. Verjetnost nastanka tovrstnih nesreč je različna, prav
tako možne posledice. Industrijske nesreče so zaradi tehnoloških ukrepov sicer
manj verjetne kot naravne nesreče, imajo pa lahko poleg kratkotrajnih tudi
dolgotrajne posledice za ljudi, živali in okolje. Najhujše posledice bi
povzročile industrijske nesreče v obratih z nevarnimi snovmi. Zaradi čezmejnih
učinkov nesreč z nevarnimi snovmi je lahko Republika Slovenija ogrožena tudi ob
tovrstnih nesrečah v tujini. 
Neugodne gospodarske razmere in posledično zmanjševanje
sredstev za izvajanje preventivnih varnostnih ukrepov lahko v povezavi z
drugimi dejavniki tveganja in negotovosti povečajo verjetnost industrijskih in
drugih nesreč, ki jih povzroči človek.
4.3.3 Omejenost naravnih virov ter degradacija
življenjskega okolja
Zaradi neprimerne rabe naravnih virov v preteklosti se kažejo
resni negativni vplivi tako v naravi kot v človekovem bivalnem okolju. 
Ker je Republika Slovenija močno energetsko in surovinsko
odvisna od uvoza, bo z vidika njene nacionalne varnosti tudi v prihodnje
pomembna predvsem stabilna in zadostna oskrba z energetskimi viri in
strateškimi surovinami, ki bo lahko motena zaradi nestabilnosti na globalnem trgu
energentov in strateških surovin ter nezanesljivih oskrbovalnih poti. Zaradi
globalnega segrevanja ozračja in onesnaževanja okolja je možno, da se bo
Republika Slovenija v prihodnosti soočila tudi s težavami pri oskrbi s
kakovostno pitno vodo in z omejenimi naravnimi danostmi za pridelavo zdrave
hrane. 
Kakovost okolja v Republiki Sloveniji se zaradi izvajanja
politik in ukrepov za varovanje okolja na splošno sicer izboljšuje, vendar je
okolje na nekaterih območjih še vedno preveč onesnaženo. Največjo obremenitev
za okolje in odločilni vpliv na procese v prostoru, bodo tudi v prihodnje
povzročali industrija, energetika, kmetijstvo, promet, poselitev in turizem, ki
bodo hkrati še naprej ključni nosilci razvoja in dejavniki zagotavljanja
blaginje v družbi.
4.3.4 Zdravstveno-epidemiološke grožnje
V razmerah vse večje globalizacije in povezanosti sveta lahko
varnost in blaginjo prebivalcev Republike Slovenije ogrožajo tudi množični
pojavi nalezljivih človeških, živalskih ali rastlinskih bolezni. 
Verjetnost pojava in širjenja nalezljivih bolezni dodatno
povečujejo migracije prebivalstva, naravne in druge nesreče ter terorizem.
Zaradi epidemij in pandemij nalezljivih bolezni je lahko ogroženo nemoteno
delovanje ključnih funkcij države in družbe.
4.3.5 Dejavniki negotovosti
Poleg zgoraj obravnavanih groženj in tveganj je treba
upoštevati še določene negativne dejavnike, ki lahko vplivajo na varnost in
stabilnost Republike Slovenije v smislu povzročanja določene negotovosti. Ti
dejavniki sicer neposredno ne ogrožajo nacionalne varnosti Republike Slovenije,
toda v zaostrenih notranjih in mednarodnih razmerah lahko povzročijo socialne
nemire, nestabilnosti ali celo odkrite konflikte in tako postanejo relevantna
varnostna grožnja. 
Revščina in druge oblike socialne negotovosti lahko v
zaostrenih finančnih in gospodarskih razmerah ter s tem povezano visoko stopnjo
brezposelnosti in nerednim prejemanjem dohodkov iz dela in socialnih
nadomestil, prizadenejo velik del prebivalstva Republike Slovenije. V primeru
dalj časa trajajoče gospodarske in finančne krize bodo revščina ter druge
oblike socialne negotovosti najbolj prizadele že sicer socialno najbolj šibke
skupine prebivalstva. 
V Republiki Sloveniji lahko podobno kot ponekod drugod v
Evropi za posebej pomemben dejavnik negotovosti opredelimo tudi negativna
demografska gibanja, saj sodi naša država med članice Evropske unije z najnižjo
rodnostjo. Negativne posledice staranja prebivalstva so prisotne že danes, v
zaostreni obliki pa se bodo pokazale čez nekaj desetletij. 
Negativne posledice globalizacije in komercializacije
otežujejo ohranjanje in razvijanje kulturnega ustvarjanja in varovanje kulturne
dediščine slovenskega naroda ter z njima povezanega obstoja kulturne
raznolikosti, jezikovne identitete in ustvarjalnosti, ki so pomemben temelj
narodove in državne suverenosti. 
Različnim virom ogrožanja je v sodobnem času še posebej
izpostavljena kritična infrastruktura, ki s svojim delovanjem zagotavlja
izvajanje ključnih funkcij države in družbe. S tega vidika lahko tudi ogroženost
kritične infrastrukture vpliva na nacionalno varnost Republike Slovenije. S
terorističnimi napadi in drugimi grožnjami, motenjem, blokadami in povzročeno
škodo na področju kritične infrastrukture se lahko resno ogrozi zdravje,
varnost ali blaginjo državljanov ter nemoteno delovanje države in javnih služb.
5. Odzivanje Republike Slovenije na grožnje in tveganja
nacionalne varnosti
5.1 Vrste politik za odzivanje Republike Slovenije na grožnje
in tveganja nacionalne varnosti
Nacionalnovarnostna politika 
Nacionalnovarnostna politika Republike Slovenije je
uravnotežena celota vizije, strategij, programov, načrtov in dejavnosti države,
potrebnih za odzivanje na vire ogrožanja in tveganja njene nacionalne varnosti
ter s tem za uresničevanje njenih nacionalnovarnostnih ciljev, usmerjenih k
zaščiti slovenskih nacionalnih interesov. 
Nacionalnovarnostno politiko Republike Slovenije sestavljajo
zlasti zunanja politika, obrambna politika, politika zagotavljanja notranje
varnosti ter politika varstva pred naravnimi in drugimi nesrečami. V skladu s
sodobnim večdimenzionalnim razumevanjem pojma nacionalne varnosti pa se
upošteva tudi varnostni vidik politike države na gospodarskem, socialnem,
okoljskem, zdravstvenem, demografskem, izobraževalnem, znanstveno-tehnološkem,
informacijskem in drugih področjih. 
Temeljni namen uresničevanja nacionalnovarnostne politike
Republike Slovenije bo tudi v prihodnje zagotoviti čim višjo stopnjo človekove
varnosti, ustrezen družbeni razvoj in blaginjo slovenske družbe ter ohraniti
nacionalno identiteto slovenskega naroda, poleg tega pa skupaj z uresničevanjem
sprejetih mednarodnih obveznosti naše države prispevati k ohranjanju miru ter h
krepitvi varnosti in stabilnosti v širši in ožji mednarodni skupnosti. 
Republika Slovenija bo razvijala mehanizme za krepitev
splošne varnostne kulture, ki je utemeljena na ozaveščanju, preventivi,
strpnosti, solidarnosti, sodelovanju in pomoči med ljudmi ter na kulturi miru
in nenasilja pri zagotavljanju varnosti. 
Zunanja politika 
Eden temeljnih ciljev zunanje politike Republike Slovenije je
zagotavljanje in krepitev varnega in stabilnega položaja države v mednarodni
skupnosti. Ta zunanjepolitični in nacionalnovarnostni cilj bo Republika
Slovenija tudi v prihodnje uresničevala s sodelovanjem v Organizaciji združenih
narodov, Organizaciji za varnost in sodelovanje v Evropi, Svetu Evrope ter
drugih mednarodnih organizacijah in povezavah. Kot članica Evropske unije in
Nata si bo zagotavljala mesto v skupnosti držav, ki jih povezujejo sodobne civilizacijske
vrednote in interesi, kot so spoštovanje človekovih pravic in temeljnih
svoboščin, parlamentarna demokracija, vladavina prava, tržno gospodarstvo ter
kolektivna obramba in varnost. 
V mednarodnih odnosih se bo Republika Slovenija zavzemala za
mirno reševanje sporov med državami, krepitev sodelovanja in zaupanja med njimi
ter dosledno spoštovanje človekovih pravic in temeljnih svoboščin. Aktivna bo v
prizadevanjih za nizkoogljični trajnostni razvoj mednarodne skupnosti. 
Republika Slovenija si bo prizadevala svojo varnost
dolgoročno zagotavljati predvsem z urejenimi odnosi s sosednjimi državami in z
državami Srednje in Jugovzhodne Evrope, ki bodo temeljili na enakopravnosti,
medsebojnem spoštovanju in zaupanju ter upoštevanju temeljnih načel demokracije
in mednarodnega prava, vključno z varstvom in zaščito narodnostnih manjšin in
etničnih skupin. 
Pri določanju svojih zunanjepolitičnih prednosti bo Republika
Slovenija upoštevala stanje in možen razvoj političnih, gospodarskih in
varnostnih razmer v Evropi in svetu ter izhajala iz tistih interesov in ciljev,
ki so temeljni za varnost in razvoj Republike Slovenije. Še naprej bo krepila
zavezništvo z Združenimi državami Amerike in partnerstvo z Rusko federacijo ter
si prednostno prizadevala za razvoj političnih, gospodarskih, kulturnih in
drugih odnosov s sredozemskimi in bližnjevzhodnimi državami ter z Brazilijo,
Indijo in Kitajsko. Samostojno in kot članica Evropske unije in Nata bo
razvijala partnerske odnose z državami vzhodne soseščine in Srednje Azije. 
Obrambna politika 
Obrambna politika Republike Slovenije bo tudi v prihodnje
usmerjena v zagotavljanje obrambnih zmogljivosti države, potrebnih za
zagotavljanje nacionalne obrambe v sistemu kolektivne obrambe in varnosti.
Konceptualno, organizacijsko in po obsegu usklajen razvoj teh zmogljivosti bo
prilagojen potrebam odzivanja na vojaške in nevojaške vire ogrožanja nacionalne
varnosti. Pri tem bodo temeljna vodila nadaljnja krepitev kakovosti obrambnih
zmogljivosti na račun njihove količine ter prevzemanje sorazmernega deleža
bremena pri kolektivni obrambi in varnosti. 
Obrambna politika bo zagotavljala nadaljnji razvoj obrambnega
sistema Republike Slovenije skladno z načeli obrambnega planiranja v Natu in
Evropski uniji ter usklajenost in povezljivost obrambnega podsistema z drugimi
podsistemi sistema nacionalne varnosti Republike Slovenije. 
Obrambna politika Republike Slovenije bo usmerjena tudi v
zagotavljanje sposobnosti za uresničevanje sprejetih mednarodnih obveznosti
države. Mednarodne aktivnosti Republike Slovenije na obrambnem področju bodo
skladne z določili mednarodnega prava in bodo prednostno usmerjene v mednarodne
operacije in misije v okviru Nata in Evropske unije, ki bodo neposredno
vplivale na nacionalno varnost Republike Slovenije. To bo prispevalo k večji
varnosti in stabilnosti Republike Slovenije ter uspešnejšemu uveljavljanju
njenih nacionalnih interesov, kakor tudi k njeni večji prepoznavnosti in
verodostojnosti v mednarodni skupnosti. 
Politika zagotavljanja notranje varnosti 
Politika zagotavljanja notranje varnosti bo temeljila na
spoštovanju ustavnih načel, predpisov in načel mednarodnega prava ter sprejetih
obveznosti Republike Slovenije v mednarodni skupnosti. Usmerjena bo v varovanje
in zaščito ustavne ureditve in institucij demokratičnega političnega sistema, v
zagotovitev nepretrganega delovanja sistema oblasti na celotnem ozemlju
Republike Slovenije ter spoštovanja človekovih pravic in temeljnih svoboščin, v
boj proti kriminalu, v varovanje javnega reda ter v izvajanje zakonodaje in
notranjega, sodnega in parlamentarnega nadzora nad delovanjem varnostnih in
obveščevalnih služb. 
Izboljšati se mora preiskanost kaznivih dejanj in
učinkovitost vodenja postopkov vseh pristojnih organov. Republika Slovenija bo
posebno pozornost namenila varovanju schengenskih meja ter razvijala nove
oblike sodelovanja pri zagotavljanju notranje varnosti v okviru Evropske unije,
s sosednjimi in drugimi državami v regiji. 
Politika na področju notranje varnosti se bo uresničevala
skozi področne strategije nosilnih institucij varnostnega sistema s poudarkom
na varovanju in zaščiti življenja, osebne varnosti ter premoženja ljudi, boju
proti kriminaliteti, varovanju institucij države, njenih predstavnikov,
kritične infrastrukture ter na zagotavljanju javnega reda in miru. 
Politika varstva pred naravnimi in drugimi nesrečami 
Politika varstva pred naravnimi in drugimi nesrečami bo tudi
v prihodnje naravnana v krepitev zmogljivosti za celovito obvladovanje naravnih
in drugih nesreč, ki obsega preventivo, pripravljenost, ukrepanje ob nesrečah,
zagotavljanje osnovnih pogojev za življenje in obnovo. Glavni poudarki bodo na
krepitvi preventivnih dejavnosti, načrtnem povečevanju zmogljivosti za
pravočasno napovedovanje, odkrivanje, spremljanje in opozarjanje na nevarnosti,
reorganizaciji sil za zaščito, reševanje in pomoč na vseh ravneh glede na
sprejete normativne in druge rešitve ter aktivnem mednarodnem sodelovanju na
področju varstva pred naravnimi in drugimi nesrečami. Hitreje bo treba
razvijati in posodabljati infrastrukturne sisteme za delovanje sil za zaščito,
reševanje in pomoč.
5.2 Odzivanje Republike Slovenije na globalne vire ogrožanja
in tveganja nacionalne varnosti
5.2.1 Odzivanje na podnebne spremembe
Republika Slovenija se zaveda, da bo mogoče zaostrovanje
podnebnih sprememb omejiti le z odločnimi globalnimi in univerzalnimi ukrepi,
zato bo tudi sama pripravila in izvajala politike za prilagajanje podnebnim
spremembam, s katerimi bo omejila in zmanjšala škodljive posledice ter
zagotovila obvladovanje tveganj v spremenjenih podnebnih razmerah. Te politike
bodo temeljile na usmeritvah in aktivnostih Organizacije združenih narodov in
Evropske unije ter hkrati upoštevale posebne nacionalne pogoje Republike
Slovenije. 
V okviru Organizacije združenih narodov in Evropske unije si
bo Republika Slovenija prizadevala za sklenitev svetovnega sporazuma za
blaženje posledic in prilagajanje podnebnim spremembam s ciljem zaustavitve
dvigovanja povprečne temperature na Zemlji. V povezavi z razvojem tehnološko
visoko razvitega gospodarstva si bo prizadevala doseči mednarodne standarde pri
zmanjševanju okolju škodljivih emisij, državam v razvoju pa bo nudila pomoč pri
njihovem prilagajanju podnebnim spremembam in obvladovanju emisij toplogrednih
plinov. 
Republika Slovenija si bo prizadevala predvsem za učinkovito
prilagajanje celotne družbe podnebnim spremembam, pri čemer bo poudarek na
interdisciplinarnosti in medsektorski usklajenosti ukrepov. Kratkoročno bo
pozornost prednostno namenila nadgrajevanju sistemov za zgodnje opozarjanje
pred izrednimi vremenskimi dogodki.
5.2.2 Odzivanje na globalna finančna, gospodarska in
socialna tveganja
V razmerah globalne finančne in gospodarske krize bo
prizadevanje Republike Slovenije usmerjeno v blažitev posledic te krize
predvsem z ukrepi za povečanje zaupanja v finančne institucije, izboljšanje
likvidnosti gospodarskih družb in ohranjanje delovnih mest, s fiskalnimi spodbudami
za upočasnitev padanja gospodarske rasti ter s spodbujanjem konkurenčnosti in
povečanjem izdatkov za raziskave, razvoj in izobraževanje. 
Gospodarska politika bo temeljila na enakovrednem
obravnavanju gospodarske, socialne in okoljske razsežnosti blaginje ter
trajnostnem razvoju. Republika Slovenija si bo prizadevala preseči povprečno
raven gospodarske razvitosti v Evropski uniji, izboljšati kakovost življenja
njenih prebivalcev, zagotoviti trajnostni razvoj na gospodarskem in socialnem
področju ter spodbujati ustvarjalno in odprto družbo.
5.2.3 Odzivanje na krizna žarišča
Republika Slovenija se bo tudi v prihodnje zavzemala za
aktivno vključevanje mednarodne skupnosti v urejanje razmer na različnih
kriznih žariščih. Pri tem bo sama izhajala iz določil mednarodnega prava in
nacionalne strategije za sodelovanje v mednarodnih operacijah in misijah, s
katero bo opredelila pogoje, načine in obseg svojega sodelovanja v mednarodnih
operacijah in misijah skladno z nacionalnimi interesi ter razpoložljivimi viri
in zmogljivostmi. Varnostna tveganja ne bodo odvrnila Republike Slovenije od
uresničevanja njenih nacionalnih interesov v mednarodni skupnosti ter od
izpolnjevanja obveznosti in uveljavljanja pravic, ki izhajajo iz njenega
članstva v mednarodnih organizacijah. 
Republika Slovenija bo dajala prednost mednarodnim operacijam
in misijam v okviru Nata in Evropske unije, zlasti na tistih kriznih žariščih,
ki bolj neposredno vplivajo na nacionalno varnost Republike Slovenije, kot so
območje Jugovzhodne Evrope, Bližnjega vzhoda in vzhodnega evropskega sosedstva
Srednje Azije ter severne Afrike. S politiko aktivnega sodelovanja v
mednarodnih operacijah in misijah na območju Jugovzhodne Evrope, kjer ima poleg
varnostnih tudi gospodarske in druge interese, bo izkoriščala svojo primerjalno
prednost v okviru Evropske unije in Nata, ki izhaja iz njene geografske bližine
tej regiji ter zgodovinske povezanosti z njo. 
Republika Slovenija bo v prihodnje svoje delovanje na kriznih
žariščih dopolnila z oblikami, s katerimi bo lahko učinkoviteje in hitreje
prispevala k stabilizaciji kriznih žarišč. Gre za celovitejši pristop, ki
vključuje civilno vojaško sodelovanje, sodelovanje mednarodnih institucij in
nevladnih organizacij ter združuje elemente humanitarne in psihosocialne pomoči
prizadetemu prebivalstvu, gospodarsko pomoč, pomoč pri razvoju demokratičnih
političnih in oblastnih ustanov, reforme in usposabljanje varnostnih struktur
ipd.
5.3 Odzivanje Republike Slovenije na nadnacionalne vire
ogrožanja in tveganja nacionalne varnosti
5.3.1 Odzivanje na področju boja proti terorizmu
Republika Slovenija bo tudi v prihodnje zagovarjala popolno
nesprejemljivost terorizma kot oblike razreševanja konfliktov in načina
uresničevanja interesov. Pri tem se bo v mednarodni skupnosti dosledno
zavzemala za spoštovanje vrednot, kot so demokracija, človekove pravice in
temeljne svoboščine, človeška varnost in vladavina prava, ker je to dolgoročno
najučinkovitejši ukrep v boju proti tej nadnacionalni grožnji. Pri oblikovanju
politike in sprejemanju protiterorističnih ukrepov bo dosledno spoštovala
določila mednarodnega prava, zlasti prava človekovih pravic, prava beguncev in
humanitarnega prava. 
Odzivanje Republike Slovenije na področju boja proti
terorizmu bo tudi v prihodnje temeljilo na integriranem nacionalnem in
mednarodnem resornem sodelovanju. Republika Slovenija bo zagotavljala dosledno
implementacijo pravnih instrumentov in strategij, sprejetih v okviru
Organizacije združenih narodov, Evropske unije in drugih mednarodnih
organizacij ter v okviru bilateralnega sodelovanja, še posebej na področju
omejevalnih in preprečevalnih ukrepov ter pravosodnega sodelovanja v kazenskih
zadevah, povezanih s terorizmom. Z lastnimi omejevalnimi ukrepi bo po potrebi
dodatno zaščitila svoje nacionalne interese. 
Zaradi učinkovitejšega proaktivnega zoperstavljanja terorizmu
bo Republika Slovenija sprejela nacionalni program zaščite pred terorizmom in
nacionalni akcijski načrt za učinkovito zoperstavljanje tej nadnacionalni
varnostni grožnji.
5.3.2 Odzivanje na nedovoljene dejavnosti na področju
konvencionalnega orožja, orožij za množično uničevanje in jedrske tehnologije
Republika Slovenija si bo prizadevala za polno implementacijo
ter čim širšo veljavnost mednarodnih pogodb in sporazumov ter drugih dokumentov
in ukrepov s področja razoroževanja in uravnavanja oboroževanja, vključno s
preprečevanjem nedovoljenih dejavnosti na področju konvencionalnega orožja ter
preprečevanje širjenja orožij za množično uničevanje, blaga z dvojno rabo,
strateških materialov ter jedrske in drugih občutljivih tehnologij brez
mednarodnega nadzora. 
Poleg tega se bo Republika Slovenija aktivno vključevala v
nastajanje novih mednarodnih mehanizmov na navedenih področjih. Ob sodelovanju
vseh pristojnih organov in ustanov bo izvajala enotno in usklajeno politiko
delovanja države na področju razoroževanja, uravnavanja oboroževanja,
preprečevanja nedovoljenih dejavnosti na področju konvencionalnega orožja ter
širjenja orožij za množično uničevanje, blaga z dvojno rabo, strateških materialov
ter jedrske in drugih občutljivih tehnologij brez mednarodnega nadzora.
Mednarodne pogodbe, sporazume in izvozne režime z navedenih področij bo
Republika Slovenija uveljavila z ustreznimi predpisi.
5.3.3 Odzivanje na organiziran kriminal
Odzivanje Republike Slovenije na organiziran kriminal ne bo
omejeno zgolj na represivno ukrepanje, ampak bo v večji meri kot doslej
usmerjeno v učinkovito preventivno delovanje ter aktivno sodelovanje v
mednarodnih univerzalnih in regionalnih organizacijah. Takšno delovanje bo
oprto na obveščevalno kriminalistično dejavnost ter intenzivno operativno
sodelovanje in stalno izmenjavo informacij in obveščevalnih podatkov s tujimi
policijami, varnostnimi in obveščevalnimi službami, Europolom, Interpolom,
Eurojustom in drugimi mednarodnimi policijsko-varnostnimi organizacijami,
katerih članica je Republika Slovenija. Na nacionalni ravni pa bo Republika
Slovenija razvila kriminalistično obveščevalno dejavnost ter uveljavljala nove
metode in preiskovalne tehnike za učinkovitejše zoperstavljanje vsem oblikam
mednarodnega kriminala. 
Republika Slovenija bo organizacijsko in kadrovsko okrepila
delo na področju preiskovanja zahtevnejših kaznivih dejanj, zlasti korupcije,
pranja denarja, kaznivih dejanj, povezanih s kršitvijo finančnih in
računovodskih predpisov, ter aktivno podprla vzpostavitev stalne mednarodne
informacijske baze o mednarodnih organiziranih kriminalnih združbah in
terorističnih skupinah.
5.3.4 Odzivanje na nezakonite migracije
Republika Slovenija bo svojo politiko na področju
preprečevanja nezakonitih migracij in obvladovanja migracij nasploh
uresničevala skladno z nacionalno zakonodajo ter dokumenti, standardi in
usmeritvami Evropske unije in Organizacije združenih narodov. 
Z namenom omejevanja in preprečevanja nezakonitih migracij bo
Republika Slovenija spremljala in analizirala stanje na tem področju, izvajala
nadzor na mejnih prehodih in izravnalne ukrepe v notranjosti države,
preprečevala nezakonito prebivanje imigrantov v državi, spodbujala tozadevno
sodelovanje s sosednjimi državami ter v okviru Evropske unije sodelovala pri
izmenjavi statističnih podatkov in izdelavi analiz tveganj o nezakonitih
migracijah in čezmejni kriminaliteti ter pri izvajanju skupnih aktivnosti na
schengenski meji. Posebno pozornost bo namenjala izmenjavi operativnih podatkov
s policijami sosednjih držav in držav članic Evropske unije, zlasti pa s
policijami držav Jugovzhodne Evrope, ki so izvor nezakonitih migracij.
5.3.5 Odzivanje na kibernetske grožnje in zlorabo
informacijskih tehnologij in sistemov
Republika Slovenija bo na področju kibernetske varnosti
izdelala nacionalno strategijo za odzivanje na kibernetske grožnje in zlorabo
informacijskih tehnologij ter sprejela potrebne ukrepe za zagotovitev
učinkovite kibernetske obrambe, v katero bosta v največji možni meri vključena
javni in zasebni sektor. Ena od prioritetnih nalog na področju zagotavljanja
kibernetske varnosti bo tudi ustanovitev nacionalnega koordinacijskega organa
za kibernetsko varnost. 
Republika Slovenija bo dejavno zatirala kriminaliteto,
povezano z objavo in širjenjem nelegalnih vsebin na svetovnem spletu, ki se
nanašajo na poveličevanje, opravičevanje ali vzpodbujanje terorizma, širjenje
rasne in verske nestrpnosti ter ksenofobije, z zlorabo izdelovanja eksplozivov
in z izdelavo in razširjanjem gradiva, ki prikazuje spolne zlorabe otrok.
5.3.6 Odzivanje na dejavnost tujih obveščevalnih služb
Obveščevalne in varnostne službe Republike Slovenije bodo
tudi v prihodnje redno obveščale nosilce nacionalnovarnostnega sistema o
interesih in aktivnostih tujih obveščevalnih služb ter predlagale določene
ukrepe zoper obveščevalno dejavnost iz tujine. Pri tem bodo tesno sodelovale z
odgovornimi nosilci na področju varovanja tajnih podatkov Republike Slovenije,
Nata in Evropske unije. 
V sistemu nacionalne varnosti Republike Slovenije se bo
okrepila protiobveščevalna koordinacija za izmenjavo ugotovitev in zaznav o
dejavnosti tujih obveščevalnih služb ter pripravo ukrepov za učinkovitejše
preprečevanje delovanja teh služb. Obveščevalne in varnostne službe Republike
Slovenije bodo v zvezi s protiobveščevalno zaščito države tudi krepile
sodelovanje z varnostnimi organi in službami Evropske unije in Nata ter njunih
članic, tako pri izmenjavi informacij in obveščevalnih podatkov, kot tudi pri
varnostnem preverjanju oseb, ki imajo dostop do tajnih podatkov.
5.3.7 Obveščevalna dejavnost Republike Slovenije
Pridobivanje, vrednotenje in pravočasno posredovanje
obveščevalnih podatkov in varnostnih informacij, pomembnih za uspešno delovanje
nosilcev nacionalnovarnostnega sistema Republike Slovenije, bo tudi v prihodnje
pomembna podlaga za učinkovito odzivanje države na sodobne varnostne grožnje in
tveganja. To še zlasti velja za obveščevalne informacije o terorizmu in
organiziranem kriminalu, nezakonitih migracijah, širjenju orožij za množično
uničevanje, zlorabah in pretoku blaga z dvojno rabo ter razmerah na kriznih
žariščih. Zaradi celovitega obravnavanja obveščevalnih podatkov ter usklajenega
usmerjanja obveščevalne dejavnosti se bo v sistemu nacionalne varnosti
Republike Slovenije okrepila obveščevalna koordinacija. Začelo se bo
vzpostavljati nacionalni sistem za zgodnje opozarjanje na posredno in
neposredno nevarnost nadnacionalnih varnostnih groženj in tveganj.
5.3.8 Odzivanje na vojaške grožnje
Odzivanje Republike Slovenije na vojaške grožnje bo temeljilo
na skupnih prizadevanjih in delovanju v okviru Nata in Evropske unije. S ciljem
preprečevanja vojaških groženj bo Republika Slovenija še naprej aktivno
delovala pri medsebojnem uravnoteženju varnostno-obrambnih interesov v okviru
Nata, Evropske unije, Organizacije za varnost in sodelovanje v Evropi in
Organizacije združenih narodov ter drugih mednarodnih regionalnih pobud in
oblik sodelovanja. 
Republika Slovenija bo zagotavljala ustrezno obrambno
pripravljenost, ki vključuje ustrezen obseg in strukturo, opremljenost in
usposobljenost Slovenske vojske ter nevojaških zmogljivosti. 
Sposobnost učinkovitega odzivanja Republike Slovenije na
vojaške grožnje bo predvsem odvisna od zagotovitve pogojev za primerno in
pravočasno preoblikovanje Slovenske vojske z vidika njene organiziranosti,
opremljenosti in usposobljenosti ob upoštevanju sodobnih trendov razvoja
oboroženih sil. 
Razvoj zmogljivosti Slovenske vojske bo temeljil na
usklajenosti potreb in zmožnosti Republike Slovenije ter bo usmerjen k
načrtnemu doseganju ustrezne stopnje pripravljenosti in uporabnosti vojaških
zmogljivosti za nacionalno obrambo ter uresničevanje sprejetih mednarodnih
obveznosti naše države. 
Slovenska vojska bo v prihodnosti sposobna skupnega delovanja
v večnacionalnem vojaškem okviru, tako v konvencionalnih kot v asimetričnih
oblikah bojnega delovanja, sodobna vojaška oprema in oborožitev pa bo
zagotavljala največjo možno zaščito njenim pripadnikom pri izvajanju nalog in podlago
za doseganje ustrezne stopnje povezljivosti.
5.4 Odzivanje Republike Slovenije na nacionalne vire ogrožanja
in tveganja nacionalne varnosti
5.4.1 Odzivanje na ogrožanje javne varnosti
Z namenom pravočasno odkrivati, predvsem pa učinkovito
preprečevati in preganjati vse vrste kriminalitete, bo Republika Slovenije tudi
v prihodnje zagotavljala združeno in usklajeno delovanje ustrezno
usposobljenega in opremljenega policijskega, pravosodnega, upravnega in
redarstvenega segmenta sistema notranje varnosti, poleg tega pa bo krepila
sodelovanje z regionalnimi mednarodnimi varnostnimi institucijami ter prenašala
in promovirala dobre prakse v regiji. Zaradi kompleksnosti preprečevanja
kriminalitete si bo prizadevala zagotoviti ustrezno raven partnerstva med javnim
in zasebnim ter skladnost politik in strategij različnih resorjev, ki lahko
prispevajo k uspešnemu spopadanju s kriminaliteto. 
Republika Slovenija bo na državni ravni podpirala in
razvijala učinkovit sistem za pregon kaznivih dejanj na področju korupcije ter
gospodarske in organizirane kriminalitete. Problematiko na področju
usposabljanja, opremljanja in ustrezne organiziranosti policije bo uredila s
področno strategijo. 
Republika Slovenija bo varovala svoje državne meje skladno z
evropskimi in nacionalnimi predpisi in standardi. Tudi v prihodnje bo
nadgrajevala ukrepe za izboljšanje varnosti prometa in v ta namen podpirala
dejavnost nacionalnega organa za varnost prometa. Hujše kršitve javnega reda in
miru bo preprečevala z razvijanjem preventivnih ukrepov in z usmerjenim
preventivnim delom. Posebno pozornost bo namenjala tudi boju proti prepovedanim
drogam.
5.4.2 Obvladovanje naravnih in drugih nesreč
Republika Slovenija si bo za obvladovanje naravnih in drugih
nesreč prizadevala za nadaljnji skladnejši razvoj sistema varstva pred
naravnimi in drugimi nesrečami in njegovo večjo učinkovitost ter racionalnost.
Zagotovljena bo večja usklajenost med vsemi zmogljivostmi države, podsistemi
nacionalne varnosti ter med lokalno in državno ravnjo. Težilo se bo k večji
izenačenosti zmogljivosti za zaščito in reševanje med lokalnimi skupnostmi in
ustrezno razvilo zmogljivosti širših lokalnih skupnostih po njihovi
uveljavitvi. 
Ob sočasnem zagotavljanju čim boljše odzivnosti sil za
zaščito, reševanje in pomoč ob naravnih in drugih nesrečah, bo večja pozornost
kot doslej namenjena preventivnim dejavnostim, kot so potresno varna gradnja,
premišljeni posegi v prostor, ukrepi za zmanjšanje posledic toče in suše ter
preventivni protipožarni ukrepi na požarno najbolj ogroženih območjih zahodnega
dela države. Izboljšana bo tudi preventivna dejavnost v zvezi s protipoplavno
zaščito in zaščito pred plazovi. S krepitvijo funkcije zavarovalništva na
področju varstva pred naravnimi in drugimi nesrečami se bo zmanjšala socializacija
tveganj in posledic nesreč. Republika Slovenija bo krepila odgovornost
pristojnih organov in organizacij za načrtno uvajanje preventivnih ukrepov v
dejavnosti iz njihove pristojnosti. Za bolj usklajeno izvajanje preventivne
dejavnosti na področju varstva pred naravnimi in drugimi nesrečami bo
vzpostavljen ustrezen koordinacijski mehanizem. 
Republika Slovenija si bo prizadevala za nadaljnji razvoj
lastnih zmogljivosti za odzivanje na naravne in druge nesreče, pri čemer bo
upoštevala multiplikativen učinek posameznih virov varnostnih groženj in
tveganj. Poudarek bo na dograjevanju infrastrukturnih sistemov, zlasti
informacijsko-komunikacijskih, ter izboljševanju pogojev delovanja služb, enot
in drugih sestav, ki jih za zaščito, reševanje in pomoč organizirajo društva
ter druge nevladne organizacije. Nadaljnji razvoj sil za zaščito, reševanje in
pomoč bo temeljil na modularni organiziranosti in prilagodljivosti konkretnim
razmeram. Izboljšal se bo tudi položaj reševalcev, ki prostovoljno sodelujejo
pri zaščiti in reševanju. Eno od težišč dejavnosti bo tudi krepitev
ozaveščenosti in usposobljenosti prebivalstva za izvajanje osebne in vzajemne
zaščite. 
Republika Slovenija bo na področju varstva pred naravnimi in
drugimi nesrečami tudi v prihodnje intenzivno sodelovala s sosednjimi državami,
še posebej v obmejnih območjih, hkrati pa si bo prizadevala za krepitev
mehanizma civilne zaščite Evropske unije kot ključnega mehanizma za
zagotavljanje pomoči v razmerah, ki presegajo nacionalne zmogljivosti, in za
solidarno zagotavljanje pomoči državam članicam Evropske unije in drugim
državam. Na podlagi sklenjenih mednarodnih pogodb bo dejavna tudi v mednarodnih
organizacijah, in sicer predvsem v obliki medsebojnega obveščanja o nevarnostih
in posledicah naravnih in drugih nesreč ter medsebojne pomoči ob nesrečah.
5.4.3 Odzivanje na omejenost naravnih virov in degradacijo
življenjskega okolja
Na področju zaščite naravnih virov in varovanja okolja bo
Republika Slovenija upoštevala lastne cilje in standarde in tiste, ki veljajo v
Evropski uniji. Njeno odzivanje bo usmerjeno predvsem v zmanjševanje izpusta
toplogrednih plinov, ohranjanje biotske raznovrstnosti, zmanjševanje
onesnaženosti tal, učinkovito upravljanje z vodami, izboljševanje kakovosti
zraka, zmanjševanje količine odpadkov in pospeševanje njihovega recikliranja
ter zniževanje emisije hrupa in elektromagnetnih emisij. Pri skrbi za družbeni
razvoj se bo upoštevalo vsa zakonsko opredeljena načela varstva okolja,
zagotavljalo vključevanje okoljskih vsebin in načel trajnostnega razvoja v
programe drugih resorjev ter krepilo zavest državljanov o pomenu varovanja
okolja. Republika Slovenija bo vplivala na zmanjševanje onesnaženosti okolja
tudi s spodbujanjem uvajanja visoko razvitih tehnologij. 
Na področju kmetijske dejavnosti si bo Republika Slovenija
prizadevala za ohranjanje, varovanje in širjenje obstoječih kmetijskih zemljišč
in drugih potencialov za pridelavo hrane in krme ter prilagajanje kmetijstva
posledicam podnebnih sprememb. 
Zadostno oskrbo s ključnimi energetskimi viri si bo Republika
Slovenija zagotavljala s primerno diverzifikacijo virov preskrbe, posebno
pozornost pa bo namenjala tudi večji izrabi lokalnih virov obnovljive energije
in prehodu na nadomestne vire. Podpirala bo miroljubno uporabo jedrske energije,
ki bo pod mednarodnim jedrsko neširitvenim nadzorom in bo temeljila na
upoštevanju najvišjih meril tehnične in fizične varnosti.
5.4.4 Odzivanje na zdravstveno-epidemiološke grožnje
Republika Slovenija si bo na področju zdravstvenega varstva
prizadevala vzpostaviti učinkovit sistem za hitro odkrivanje
zdravstveno-epidemioloških groženj, ki so posledica spremenjenih naravnih
okoliščin ali pa so povezane z delovanjem človeka ter sistem za ustrezno
odzivanje vseh zdravstvenih služb in drugih družbenih struktur na navedene
grožnje. Še večjo pozornost bo namenila preventivi pred posebej nevarnimi
boleznimi živali in pred boleznimi, ki se z živali prenašajo na človeka. 
Republika Slovenija si bo prizadevala za še tesnejše
sodelovanje s sistemi za zgodnje odkrivanje in obvladovanje
zdravstveno-epidemioloških groženj v državah članicah Evropske unije in s
tovrstnim sistemom Svetovne zdravstvene organizacije.
5.4.5 Odzivanje na dejavnike negotovosti
Za prihodnost pričakovane bolj ali manj zaostrene in zapletene
gospodarske in družbene razmere bodo nosilcem politične oblasti, državnim
organom in gospodarskim subjektom narekovale sprejemanje takšnih odločitev, ki
bodo zmanjševale verjetnost, da različne oblike socialnih napetosti in
nestabilnosti prerastejo v neposredno grožnjo nacionalni varnosti Republike
Slovenije. 
Republika Slovenija se bo na revščino in druge oblike
socialne negotovosti kot družbeni, gospodarski in politični problem v državi
odzivala s spodbujanjem bolj učinkovitega delovanja trga ob hkratnih ukrepih in
usmerjenih posegih države na različnih ravneh, vključno s spodbujanjem
humanitarne dejavnosti in z usmerjenim delovanjem socialnih služb. 
Naraščanje brezposelnosti bo Republika Slovenija omejevala s
subvencioniranjem delovnega časa ter s širjenjem javnih del in ukrepov aktivne
politike zaposlovanja, izobraževanja, prezaposlovanja in samozaposlovanja. 
Zaradi negativnega demografskega trenda v družbi in staranja
njenega prebivalstva bo Republika Slovenija skrbela za finančno vzdržno in
uravnoteženo politiko na področju pokojninskega in invalidskega zavarovanja z
izvajanjem akcijskih načrtov pristojnih resornih organov in s pravično
porazdelitvijo bremen med upravičenci pokojninskega in invalidskega
zavarovanja, poleg tega pa bo skrbela za ustvarjanje boljših življenjskih
možnosti mladega dela prebivalstva in izvajala premišljeno imigracijsko
politiko. 
Republika Slovenija bo zaradi zagotovitve učinkovitega
delovanja kritične infrastrukture vzpostavila enotno načrtovanje ukrepov za
njeno zaščito v različnih razmerah. To načrtovanje bo temeljilo na medresorsko
usklajenem zaznavanju ogrožanja kritične infrastrukture države in zagotavljanju
ustreznega odzivanja na te grožnje. 
Republika Slovenija bo pri načrtovanju in izvajanju zaščite
kritične infrastrukture zagotovila ustrezno sodelovanje med javnim in zasebnim
sektorjem ter med lastniki in upravljavci kritične infrastrukture. Vse to bo
usklajeno s politiko, načeli ter ukrepi, ki jih na tem področju uveljavljata
Evropska unija in Nato.
6. Sistem nacionalne varnosti Republike Slovenije
6.1 Temelji sistema nacionalne varnosti
Republika Slovenija ima za zagotavljanje nacionalne varnosti
vzpostavljen sistem nacionalne varnosti, ki temelji na političnih, pravnih,
gospodarskih, socialno-zdravstvenih, informacijskih, infrastrukturnih,
znanstveno-tehnoloških, izobraževalnih in drugih temeljih ter zmogljivostih
države. Pomemben nacionalnovarnostni temelj je tudi dosežena stopnja varnostne
kulture v družbi. 
Dinamično spreminjanje sodobnega varnostnega okolja ter
kompleksnost varnostnih groženj in tveganj v njem, zahtevajo tudi
organizacijsko povezanost posameznih resornih politik, pomembnih z vidika
zagotavljanja nacionalne varnosti, v skladno celoto ter organizacijsko prožnost
in prilagodljivost sistema nacionalne varnosti in njegovih podsistemov. Le tako
je mogoče zagotoviti skladno in pravočasno odzivanje države na celoten spekter
sodobnih virov ogrožanja in tveganja nacionalne varnosti.
6.2 Organiziranost sistema nacionalne varnosti
Zagotavljanje nacionalne varnosti Republike Slovenije temelji
na delovanju obrambnega sistema, sistema notranje varnosti ter sistema varstva
pred naravnimi in drugimi nesrečami kot podsistemov sistema nacionalne
varnosti, vključuje pa tudi zunanjepolitične, gospodarske, informacijske in
druge dejavnosti, ki neposredno vplivajo na nacionalno varnost. Navedene
(pod)sisteme se bo tudi v prihodnje nadgrajevalo, predvsem pa povezovalo v
skladno celoto z namenom povečevanja učinkovitosti celotnega
nacionalnovarnostnega sistema. 
Obrambni sistem 
Obrambni sistem Republike Slovenije predstavlja celoto
političnih, normativnih, organizacijskih, vojaških, kadrovskih,
materialno-finančnih, obveščevalno-varnostnih, informacijsko-komunikacijskih,
razvojno-raziskovalnih, izobraževalnih in drugih dejavnosti, ki jih organizira
država za učinkovito zagotavljanje obrambe. Tvorijo ga Slovenska vojska kot
nosilka vojaške obrambe in razvoja vojaških zmogljivosti ter nevojaški deli
obrambnega sistema, ki oblikujejo in izvajajo obrambno politiko, zagotavljajo
pogoje za delovanje celotnega obrambnega sistema, zagotavljajo nevojaške
zmogljivosti za podporo Slovenski vojski in zavezniškim silam ter izvajajo
priprave in ukrepe za potrebe obrambe države in delovanje obrambnega sistema v
kriznih razmerah. V obrambni sistem se z izvajanjem dejavnosti, ki prispevajo k
obrambi države, vključujejo tudi drugi državni organi, organi lokalnih
skupnosti ter civilno družbene organizacije, ki so posebnega pomena za obrambo.
Obrambni sistem se bo s svojo strukturo in organiziranostjo
odzival na spremembe v mednarodnem varnostnem okolju ter spremljal razvoj in
odzivanje sodobnih obrambnih sistemov v svetu. Pri tem se bodo poleg sprejetih
zavez, ki izhajajo iz članstva v Natu in drugih mednarodnih organizacijah,
upoštevala načela uravnoteženosti med potrebami in zmožnostmi, kar pomeni
določanje prioritet glede na geografsko umeščenost in značilnosti Republike
Slovenije, kot tudi načela sodobne vojaške organiziranosti in slovenske vojaške
tradicije. 
Republika Slovenija bo obseg in strukturo obrambnega sistema
prilagodila dolgoročni razpoložljivosti svojih človeških, materialnih in
finančnih virov. Skrbela bo za pravočasno vzpostavljanje načrtovanih obrambnih
sil in zmogljivosti ter njihov uravnotežen razvoj in si prizadevala za čim
večjo učinkovitost obrambnega sistema. Potrebne sistemske spremembe bo oprla na
primerno spremenjene in dopolnjene normativne podlage. 
Razvoj obrambnega sistema Republike Slovenije bo usmerjen v
zagotavljanje njegove še večje povezljivosti v okviru kolektivne obrambe Nata
ter skupne varnostne in obrambne politike Evropske unije. Razvoj Slovenske
vojske se bo nadaljeval skladno s sprejetimi oziroma prenovljenimi dolgoročnimi
in srednjeročnimi razvojnimi programi ter sprejetimi cilji sil Nata. Prednost bo
imelo zagotavljanje ključnih zmogljivosti, pripravljenosti in uporabnosti sil
Slovenske vojske. Razvoj ključnih zmogljivosti bo upošteval ugotovitve analiz
in spremembe v strateškem okolju. 
Poleg zagotavljanja zmogljivosti za vojaško obrambo kot
temeljnega poslanstva Slovenske vojske, bo poudarek tudi na zagotavljanju
zmogljivosti in sposobnosti Slovenske vojske za izvajanje njenih drugih nalog,
kot so vojaško prispevanje k mednarodnemu miru, varnosti in stabilnosti,
sodelovanje pri zaščiti in reševanju ter podpora drugim državnim organom in
organizacijam pri zagotavljanju varnosti. 
Razvoj dela obrambnega sistema bo usmerjen v zagotavljanje
nevojaških zmogljivosti za podporo delovanju Slovenske vojske in zavezniških
sil na ozemlju Republike Slovenije ter v mednarodnih operacijah in misijah.
Ukrepi, naloge in aktivnosti tega dela obrambnega sistema se načrtujejo s
ciljem zagotoviti celovito pripravljenost za pravočasno in učinkovito odzivanje
države na vse vrste virov ogrožanja in tveganja od mirnodobnih kriz do vojne. 
Sistem notranje varnosti 
Sistem notranje varnosti predstavljajo institucionalni
nosilci varnostnih nalog. V ta sistem so vključeni tudi pravosodni in drugi
državni organi ter institucije, ki z uresničevanjem nalog prispevajo k notranji
stabilnosti in varnosti. Republika Slovenija za zagotavljanje notranje varnosti
razvija učinkovit, fleksibilen in odziven varnostni sistem ter omogoča
sodelovanje in vključevanje drugih subjektov pri opravljanju zadev in nalog
javne varnosti. Notranjo varnost zagotavlja z delovanjem institucij javne
varnosti, policije, državnega tožilstva, inšpekcijskih in nadzornih organov,
obveščevalno-varnostnih služb, drugih državnih organov, organizacij z javnimi
pooblastili, različnih varnostnih služb in organizacij zasebnega prava ter
organov lokalne samouprave na temelju njihovega medsebojnega sodelovanja, tako
v Republiki Sloveniji, kot na mednarodni ravni. Pri upravljanju zadev javne
varnosti se vzpostavlja tudi sodelovanje z organizacijami, združenji in
iniciativami državljanov, lokalno skupnostjo ter v okvirih javno-zasebnega
partnerstva. 
Nadaljevalo se bo s krepitvijo pripravljenosti za
preprečevanje in obvladovanje sodobnih virov ogrožanja, varovanje kritične
infrastrukture in izboljševanje kakovosti varovanja premoženja na vseh ravneh. 
Razvoj sistema notranje varnosti bo na normativnem in
organizacijskem področju usmerjen v dejavnosti za zagotavljanje večje stopnje
notranje varnosti, s poudarkom na razvoju območja svobode, vladavine prava in
človekovih pravic, razvoju in izvajanju nalog nacionalnega preiskovalnega
urada, nacionalnega organa za varnost prometa, nacionalnega forenzičnega
laboratorija ter razvijanje in pospeševanje preventivne dejavnosti na vseh
področjih notranje varnosti. 
Sistem varstva pred naravnimi in drugimi nesrečami 
Sistem varstva pred naravnimi in drugimi nesrečami je
namenjen zagotavljanju varstva ljudi, živali, premoženja, kulturne dediščine
ter okolja pred naravnimi in drugimi nesrečami s ciljem zmanjšanja števila
nesreč ter preprečitve oziroma zmanjšanja žrtev in drugih posledic teh nesreč.
Kot nesreča se obravnavajo tudi posledice vojne, uporabe orožij ali sredstev za
množično uničevanje ter posledice terorističnih napadov in drugih oblik
množičnega nasilja. Sistem varstva pred naravnimi in drugimi nesrečami obsega
programiranje, načrtovanje, organiziranje, izvajanje, nadzor in financiranje
ukrepov ter dejavnosti za varstvo pred naravnimi in drugimi nesrečami. 
Varstvo pred naravnimi in drugimi nesrečami zagotavljajo v
okviru svojih pristojnosti oziroma pravic in dolžnosti prebivalci Republike
Slovenije bodisi kot posamezniki bodisi prostovoljno organizirani v društva,
strokovna združenja ter druge nevladne organizacije, ki opravljajo dejavnost,
pomembno za varstvo pred naravnimi in drugimi nesrečami, javne reševalne
službe, gospodarske družbe, zavodi in druge organizacije ter lokalne skupnosti
in država. 
Varstvo pred naravnimi in drugimi nesrečami se uresničuje kot
enoten in celovit podsistem nacionalne varnosti na ravni lokalne oziroma širše
samoupravne skupnosti, regije in države. Sistem varstva pred naravnimi in
drugimi nesrečami je povezan z drugimi podsistemi sistema nacionalne varnosti
in je vpet v mednarodne mehanizme na tem področju. 
Razvoj sistema varstva pred naravnimi in drugimi nesrečami na
normativnem in organizacijskem področju bo usmerjen v dejavnosti za uspešno
prilagoditev novi pokrajinski organiziranosti Republike Slovenije,
uveljavljanju celovitega pristopa k varstvu pred nesrečami s poudarkom na
preventivnih dejavnostih, številčnemu zmanjšanju dolžnostnih sestav ob hkratnem
povečanju učinkovitosti vseh sil za zaščito, reševanje in pomoč ter krepitvi
zmožnosti za vzajemno zagotavljanje reševalne pomoči v okviru Evropske unije in
z državami v regiji.
6.3 Upravljanje in vodenje sistema nacionalne varnosti
Skladno s parlamentarno organiziranostjo državne oblasti v
Republiki Sloveniji so v upravljanje in vodenje sistema nacionalne varnosti
vključeni organi zakonodajne in izvršilne veje oblasti. 
Državni zbor, ki predstavlja politično (institucionalno)
raven upravljanja in vodenja sistema nacionalne varnosti, določa zakonske
okvire in dolgoročne smernice razvoja nacionalnovarnostne politike in sistema
nacionalne varnosti. S sprejemanjem državnega proračuna zagotavlja materialne možnosti
za uresničevanje nacionalnovarnostne politike in preko pristojnih delovnih
teles izvaja nadzor nad področjem nacionalne varnosti, predvsem pa nad
zakonitostjo dela obveščevalnih in varnostnih služb. 
Predsednik republike je po ustavi vrhovni poveljnik obrambnih
sil Republike Slovenije. 
Vlada, ki kot nosilka izvršilne veje oblasti predstavlja
politično-izvršilno raven upravljanja in vodenja sistema nacionalne varnosti,
usmerja in usklajuje izvajanje nacionalnovarnostne politike in delovanje
sistema nacionalne varnosti na vseh ravneh in v ta namen sprejema potrebne
politične, pravne, organizacijske, finančne in druge ukrepe. 
Kot svoj posvetovalni in usklajevalni organ za področje
nacionalne varnosti ima vlada Svet za nacionalno varnost, aktivnosti za delovanje
Sveta za nacionalno varnost pa operativno usklajuje njegov sekretariat. Svet za
nacionalno varnost usklajuje nacionalnovarnostno politiko ter usmerja in
usklajuje dejavnosti, ki se izvajajo zaradi uresničevanja interesov in ciljev
nacionalne varnosti Republike Slovenije. 
Vlada bo v naslednjem obdobju delovanje še v večji meri
prilagodila novim zahtevam pri vodenju sistema nacionalne varnosti s ciljem
učinkovitejšega odzivanja države na možne grožnje in tveganja nacionalne
varnosti. 
Na normativnem in organizacijskem področju se bo na ravni
države nadaljevalo z uveljavljanjem usklajenih postopkov, mehanizmov in ukrepov
za učinkovito odzivanje na vse vire ogrožanj in varnostnih tveganj v
nacionalnem okolju ter za prispevanje k obvladovanju kriz v mednarodnem okolju.
Pri tem bodo upoštevana načela kriznega upravljanja in rešitve na področju
kriznega upravljanja, uveljavljene v Evropski uniji in Natu. S tem bodo
zagotovljeni pogoji za učinkovito načrtovanje in izvajanje priprav v posameznih
podsistemih sistema nacionalne varnosti. 
Republika Slovenija bo za pravočasno, usklajeno in učinkovito
odzivanje v razmerah, ki presegajo zmožnosti posameznih podsistemov nacionalne
varnosti, nadgradila sistem nacionalne varnosti, zlasti pa njegov
upravljalno-vodstveni podsistem, z namenom povečanja sposobnosti države za
učinkovito soočanje s kompleksnimi kriznimi pojavi. Za usklajevanje različnih
vidikov kriznega upravljanja v državi bo ustanovljen poseben nacionalni organ. 
V postopku oblikovanja in uveljavljanja pokrajin kot širših
samoupravnih skupnosti, se bo proučilo in novi politično-teritorialni
organiziranosti po potrebi prilagodilo tudi posamezne naloge in pristojnosti na
različnih področjih in podsistemih nacionalne varnosti.
7. Uresničevanje in dopolnjevanje resolucije
Uresničevanje te resolucije bo na podlagi pristojnosti, ki
jih določajo ustava, zakoni, poslovnik Državnega zbora in odloki, izdani na
podlagi tega poslovnika, spremljal Državni zbor neposredno in preko pristojnih
delovnih teles. Državni zbor bo po potrebi celovito ocenil uveljavljanje
resolucije ter jo dopolnil.
8. Začetek veljavnosti resolucije
Ta resolucija začne veljati naslednji dan po objavi v Uradnem
listu Republike Slovenije. 
Z dnem uveljavitve te resolucije preneha veljati Resolucija o
strategiji nacionalne varnosti Republike Slovenije (Uradni list RS, št. 56/01).
Št. 200-01/10-5/22
Ljubljana, dne 26. marca 2010
EPA 857-V
Državni zbor 
Republike Slovenije 
dr. Pavel Gantar l.r. 
Predsednik