1
Za kulturni spomenik državnega pomena se razglasita enoti
dediščine: 
-       
Bistra – Območje samostana Bistra (EŠD 8775), 
-       
Bistra – Samostan Bistra (EŠD 15), 
Enota dediščine Samostan Bistra stoji znotraj enote Območje
samostana Bistra (EŠD 8775). 
Enoti imata zaradi kulturnih, arheoloških, krajinskih,
vrtno-arhitekturnih, umetnostno-arhitekturnih, tehniških in muzejskih lastnosti
poseben pomen za Republiko Slovenijo. Zato ju razglašamo za kulturni spomenik
državnega pomena z lastnostmi kulturne krajine, umetnostno-arhitekturnega,
zgodovinskega in tehniškega spomenika.
2
Lastnosti, ki utemeljujejo razglasitev za spomenik državnega
pomena: 
Kartuzijanski samostan je pretehtano umeščen na robu
Ljubljanskega barja in tik nad izviri Bistre. Ustanovljen je bil sredi 13.
stol., opuščen za časa Jožefa II. leta 1782. Po porušitvi samostanske cerkve
leta 1808 je propadal. Ohranili so se mali križni hodnik iz 15. stol. in drugi
pomembni elementi stavbe: stražni stolp, kapela sv. Jožefa s poslikavami
slikarja A. Cebeja. Leta 1955 so območje namenili za lovsko gozdarski muzej,
kasneje za osrednji slovenski Tehniški muzej. Izjemna lokacija je bila
nadgrajena z ureditvijo poti in ribnika, zasaditvijo drevoredov in postavitvijo
vrtnega paviljona. Območje samostana s stavbami, odprtimi površinami in detajli
je za predstavitev kartuzijanske in sploh srednjeveške arhitekture ter baročne
umetnosti izjemno.
3
Meje varovanega in vplivnega območja spomenika so vrisane na
temeljnem topografskem načrtu v merilu 1: 5000. Izvirnika načrta, ki sta
sestavni del tega odloka, hranita Ministrstvo za kulturo, Uprava Republike
Slovenije za kulturno dediščino in Javni zavod Republike Slovenije za varstvo kulturne
dediščine (v nadaljnjem besedilu: zavod). 
Vplivno območje spomenika obsega v razdalji 300 m od zarisane
meje in odprti prostor v širši okolici, na katerem bi bile zasejane kulture ali
bili postavljeni objekti, ki bi s svojo velikostjo, obliko ali funkcijo lahko
negativno vplivali na zaščitene funkcionalne in vizualne elemente spomenika.
4
Za spomenik velja varstveni režim, ki določa: 
-       
varovanje kulturnih, arhitekturnih, krajinskih, likovnih in zgodovinskih
vrednot v celoti, v njihovi izvirnosti in neokrnjenosti, 
-       
prepoved predelav gabaritnih in tlorisnih značilnosti samostana,
notranjosti kapel, in posebej križnega hodnika, likovnih in tehničnih prvin, ki
so ovrednotene kot del spomenika, 
-       
podrejanje vsake rabe in vseh posegov v arhitekturnem kompleksu, parku
in vrtu ter v pripadajočem odprtem prostoru v ohranjanju in varovanju varovanih
spomeniških lastnosti in varovanju vedut na območje in širšo okolico, 
-       
podrejanje vsake rabe in vseh posegov v park in njegove objekte ter v
odprti prostor, ohranjanju in vzdrževanju varovanih spomeniških lastnosti;
značilnega tlorisa, razporeda posameznih dreves, rastlinskih združb in druge
opreme parka, varovanje vedut na parkovno celoto in ohranitev pogledov iz parka
na širšo nepozidano okolico, preprečevanje zaraščanja parkovnih osi, 
-       
omejena je vožnja z motornimi vozili znotraj zaščitenega območja, razen
za potrebe vzdrževanja, raziskovanja in oskrbe, 
-       
omogočanje predstavitve območja, 
-       
prepoved vseh posegov v arheološke plasti spomenika, razen pooblaščenim
osebam, s predhodnim pisnim soglasjem pristojnega zavoda, 
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infra strukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod, 
-       
omogočanje predstavitve kompleksa v sklopu delujoče muzejske dejavnosti
in njegovega območja ter zaščitenih elementov in dostopnost javnosti v meri, ki
ne ogroža varovanje spomenika. 
Zavarovano območje je namenjeno: 
-       
trajni ohranitvi kulturnih, arhitekturnih, krajinskih, likovnih,
tehniških in zgodovinskih vrednot imenovanega spomenika in njegovih delov, 
-       
povečevanju pričevalnosti kulturnega spomenika, 
-       
prezentaciji kulturnih vrednot spomenika in situ, v tisku in drugih
medijih, 
-       
učno-demonstracijskemu delu, 
-       
znanstveno-raziskovalnemu delu.
5
Za vsako morebitno spremembo funkcije kulturnega spomenika
ali njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. Varstveni režim lahko omejuje lastninsko pravico
le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8
Ta odlok začne veljati naslednji dan po objavi v Uradnem
listu Republike Slovenije.
Št. 634-03/99-1
Ljubljana, dne 9. septembra 1999.
Vlada Republike Slovenije
Marjan Podobnik l. r. 
Podpredsednik

Priloga
1: Kulturni spomenik državnega pomena; Samostan Bistra (topografski načrt)
 