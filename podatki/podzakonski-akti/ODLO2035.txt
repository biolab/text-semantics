1. člen
(1) S tem odlokom se v času trajanja epidemije COVID-19
omeji predpisovanje in izdaja zdravil z učinkovino:
-       
klorokin s klasifikacijsko oznako P01BA01 po
anatomsko-terapevtsko-kemični klasifikaciji (v nadaljnjem besedilu: klorokin),
-       
hidroksiklorokin s klasifikacijsko oznako P01BA02 po
anatomsko-terapevtsko-kemični klasifikaciji (v nadaljnjem besedilu:
hidroksiklorokin) ali
-       
azitromicin s klasifikacijsko oznako J01FA10 po
anatomsko-terapevtsko-kemični klasifikaciji (v nadaljnjem besedilu:
azitromicin).
(2) Predpisovanje in izdaja zdravil z učinkovino
klorokin ali hidroksiklorokin, ki se v skladu z odobrenimi indikacijami
uporabljajo za zdravljenje pacientov z revmatoidnim artritisom ali
eritematoznim lupusom, se omeji z namenom, da se navedenim pacientom trajno
zagotovi nemotena in ustrezna preskrba s temi zdravili.
(3) Ne glede na prejšnji odstavek je zdravila iz
prejšnjega odstavka dovoljeno uporabljati tudi za zdravljenje pacientov,
obolelih zaradi okužbe z virusom SARS CoV-2, vendar le za okužbe v okviru
bolnišničnega zdravljenja.
(4) Zdravila z učinkovino azitromicin se omeji z
namenom, da se zagotovi uporaba tega zdravila le za zdravljenje pacientov v
okviru odobrenih indikacij.
2. člen
(1) Zdravila z učinkovino klorokin ali hidroksiklorokin
sme predpisati le zdravnik specialist revmatolog, in sicer za zdravljenje
pacientov z revmatoidnim artritisom ali eritematoznim lupusom, ali izbrani
osebni zdravnik, kadar po navodilu zdravnika specialista revmatologa nadaljuje
zdravljenje pacienta.
(2) Ne glede na 210. člen Pravil obveznega zdravstvenega
zavarovanja (Uradni list RS, št. 30/03 – prečiščeno besedilo, 35/03 – popr.,
78/03, 84/04, 44/05, 86/06, 90/06 – popr., 64/07, 33/08, 7/09, 88/09, 30/11,
49/12, 106/12, 99/13 – ZSVarPre-C, 25/14 – odl. US, 25/14, 85/14, 10/17 –
ZČmIS, 64/18 in 4/20) se zdravilo z učinkovino klorokin ali hidroksiklorokin ne
sme predpisovati na recept za lastno uporabo ali na samoplačniški recept.
(3) Zdravila z učinkovino azitromicin ni dovoljeno
predpisati na samoplačniški recept.
3. člen
(1) Zdravila z učinkovino klorokin ali hidroksiklorokin
se izdajo na recept v količini, ki ustreza zdravljenju pacienta z revmatoidnim
artritisom ali eritematoznim lupusom za obdobje enega meseca.
(2) Zdravila z učinkovino klorokin ali hidroksiklorokin
se smejo izdati le na podlagi recepta zdravnika specialista revmatologa ali
izbranega osebnega zdravnika v primerih iz prvega odstavka prejšnjega člena.
(3) Izdaja zdravil z učinkovino klorokin ali
hidroksiklorokin na samoplačniški recept ali na recept za lastno uporabo ni
dovoljenja.
(4) Izdaja zdravil z učinkovino azitromicin na
samoplačniški recept ni dovoljena.
4. člen
Omejitve iz tega odloka veljajo do prenehanja razlogov zanje,
kar ugotovi Vlada Republike Slovenije s sklepom, ki ga objavi v Uradnem listu
Republike Slovenije.
5. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-14/2020
Ljubljana, dne 3. aprila 2020
EVA 2020-2711-0030
Vlada Republike Slovenije
Janez Janša
predsednik