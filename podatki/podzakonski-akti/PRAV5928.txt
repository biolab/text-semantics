(delno
prenehal veljati)
(neuradno prečiščeno besedilo št. 2)
I. SPLOŠNA DOLOČBA
1. člen
(1) Ta pravilnik predpisuje uniformo
pomorskih inšpektorjev in pristaniških nadzornikov, oznake na uniformi, način
in pogoje nošenja uniforme ter obrazec službene izkaznice pomorskih inšpektorjev,
inšpektorjev za plovbo po celinskih vodah in pristaniških nadzornikov.
(2) Ta pravilnik v skladu z Direktivo
Komisije 96/40/ES z dne 25. junija 1996 o izdelavi skupnega vzorca službene
izkaznice inšpektorjev, ki opravljajo pomorsko inšpekcijo (UL L, št. 196, z dne
25. junija 1996) ureja vsebino službene izkaznice pomorskih inšpektorjev.
II. UNIFORMA
2. člen
(1) Uniformo nosijo pomorski inšpektorji in
pristaniški nadzorniki.
(2) Za druge delavce Uprave Republike
Slovenije za pomorstvo (v nadaljnjem besedilu: Uprava) lahko predstojnik Uprave
določi nošenje uniforme pri delu s strankami in v
primerih, ko zastopajo ali predstavljajo Upravo na srečanjih ali prireditvah
doma ali v tujini, kjer je udeležba v uniformi obvezna ali običajna.
3. člen
(1) Komplet uniforme sestavljajo uniforma
in njeni dopolnilni deli. Uniforma je zimska in poletna.
(2) Zimska uniforma se nosi v sezoni, ki se
začne 15. oktobra in konča 14. aprila naslednjega koledarskega leta, poletna pa
v sezoni, ki se začne 15. aprila in konča 14. oktobra istega koledarskega leta.
(3) Glede na vremenske razmere lahko
predstojnik Uprave odloči, da se zimska oziroma poletna uniforma nosita tudi
zunaj predpisanega obdobja.
4. člen
(1) Komplet zimske uniforme sestavljajo:
-      
za moške: podložena vetrovka (bunda), suknjič, hlače, srajca (dolg
rokav), pulover, kapa s ščitnikom, zimska čepica, čevlji, nogavice, rokavice,
kravata, pas, podložena delovna obleka dežni plašč, dežna obleka (hlače in
jakna – nepremočljivo),
-      
za ženske: podložena vetrovka (bunda) ali plašč, jakna, krilo ali hlače,
bluza (dolg rokav), jopica ali pulover, čevlji, nogavice, rokavice, kravata ali
ruta, pas.
(2) Podložena delovna obleka in dežna
obleka se za vsakokratne člane posadke nahajata na plovilu.
(3) Komplet poletne uniforme sestavljajo:
-      
za moške: suknjič, hlače, srajca (kratek rokav), letna čepica, čevlji,
nogavice, pas, sončna očala, delovna obleka, čevlji s podplatom proti drsenju
za plovilo, kratke hlače, majica (kratek rokav),
-      
za ženske: jakna, krilo ali hlače, bluza (kratek rokav), čevlji,
nogavice, pas, sončna očala.
(4) Delovna obleka pripada pomorskim
inšpektorjem in pristaniškim nadzornikom. Dežni plašč in čevlji s podplatom
proti drsenju za plovilo, kratke hlače in majica (kratek rokav) pripadajo pristaniškim
nadzornikom.
III. ZIMSKA UNIFORMA
5. člen
(1) Kroj zimske uniforme:
1.    
Hlače – moške so klasičnega kroja, temno modre barve, ob straneh in na
zadnji desni strani imajo všit žep, zapenjajo se z zadrgo.
2.    
Hlače – ženske so klasičnega kroja, temno modre barve, ob straneh imajo
všit žep, zapenjajo se z zadrgo. Krilo je klasičnega kroja, temno modre barve,
zapenja se zadaj.
3.    
Srajca – dolg rokav, je klasičnega kroja, bele barve, z dolgimi rokavi.
4.    
Bluza – dolg rokav, je klasičnega kroja, bele barve, spredaj se zapenja
tako, da je viden le prvi zgornji gumb.
5.    
Suknjič je klasičnega kroja, temno modre barve, ima ovratnik z zavihkom,
zapenja se z dvojno vrsto gumbov zlate barve, na bokih ima na vsaki strani po
en všit žep z manšeto, na rokavih ima ob zapestju prišite položajne oznake.
6.    
Jakna je klasičnega kroja, temno modre barve, ima ovratnik z zavihkom,
zapenja se z gumbi zlate barve, na bokih ima po en všit žep brez gumbov. Na
desnem rokavu je okrogel emblem z grbom nad katerim je napisan naziv ministrstva,
pod grbom pa napis Uprava Republike Slovenije za pomorstvo.
7.    
Moški pulover je temno modre barve, s srednje visokim ovratnikom –
okrogel izrez in zapenjanje z zadrgo. Komolci, del puloverja od prsi do ramen
in žep so ojačeni s temno modrim blagom. Na sprednji levi strani je žep z manšeto,
ki se zapenja z gumbom. Na desnem rokavu je našit emblem Uprave, na levem pa
emblem s prekrižanima admiralitetnima sidroma, nad katerima je napis
»KAPITANIJA« oziroma »INŠPEKCIJA« (v nadaljnjem besedilu: emblem kapitanije
oziroma inšpekcije), nad levim sprednjim žepom je našitek z napisom
»KAPITANIJA« oziroma »INŠPEKCIJA«, na žepu pa našitek s položajno oznako.
8.    
Ženski pulover je klasičnega kroja, z okroglim izrezom, temno modre
barve. Jopica je klasičnega kroja, temno modre barve, enojno zapenjanje, na bokih
ima po en žep.
9.    
Podložena vetrovka – moška je klasičnega kroja, temno modre barve,
zapenja se z zadrgo, ki je zakrita z zavihkom, na koncu se zapre s pritiskačem
bakrene barve. Rokavi so ravni, na levem in desnem rokavu zgoraj je prišit emblem,
vetrovka ima dvojne žepe, in sicer po en našit žep z manšeto na bokih, nad njim
pa en prečni všit žep brez manšete, spredaj ima v višini prsi dva skrita žepa z
zadrgo, spredaj in zadaj ima v višini prsi prečno gubo. Na desnem rokavu je
okrogel emblem z grbom nad katerim je napisan naziv ministrstva, pod grbom pa
napis Uprava Republike Slovenije za pomorstvo, na levem rokavu je emblem
kapitanije oziroma inšpekcije. Na levi strani gube nad prsmi je našitek z
napisom »KAPITANIJA« oziroma »INŠPEKCIJA«, pod njo pa položajna oznaka.
10.  Podložena
vetrovka – ženska je klasičnega kroja, temno modre barve, zapenja se z zadrgo.
Plašč je dolg, klasičnega kroja, temno modre barve, zapenja se z gumbi.
10.a  Dežni plašč –
plašč iz nepremočljivega materiala,
11.  Dežna
obleka – hlače in jakna so iz nepremočljivega materiala.
12.  Zimska
čepica je izdelana iz volnenega materiala temno modre barve s ščitniki za
ušesa.
13.  Kapa
s ščitnikom je na spodnjem delu iz usnjenega obroča, prevlečenim s črnim
blagom, širok je 40 do 50 mm in je ovit s črnim svilenim trakom z vtkanim
lipovim listjem. Na spodnji sprednji strani usnjenega obroča je pritrjen
ščitnik z nagibom 40, izdelan je iz črnega lakiranega usnja, nad njim je
podbradnik iz črne svile ali bombažne vrvice in pritrjen na manjših gumbih pri
zaključkih ščitnika. Zgornji del kape je iz belega blaga, pritrjenega na žični
obroč, in je v premeru 60 mm do 80 mm širši od spodnjega dela. Na sprednji
strani zgornjega dela kape, tik nad ščitnikom, je pritrjen trioglati emblem.
Zgornji del kape ima tudi posebno prevleko bele barve.
14.  Moška
kravata je klasičnega tipa, samoveznica, izdelana iz svile temno modre barve.
Ženska kravata je krajša od moške, zavezuje se vzdolžno in izdelana je iz svile
temno modre barve. Ruta je klasična, iz svile temno modre barve.
15.  Moški
pas je črne barve, usnjen. Na kovinski sponki je znak Uprave. Ženski pas je
črne barve, usnjen.
16.  Zimske
moške nogavice so volnene, temno modre barve. Ženske hlačne nogavice so svetlo
rjave barve.
17.  Zimski
čevlji – moški in ženski, so črne barve, usnjeni, s podplati proti drsenju.
18.  Rokavice
– ženske in moške, so črne barve, usnjene, petprstne.
19.  Delovna
obleka je dvodelna, klasičnega kroja, temno modre barve, podložena, zapenja se
z zadrgo in ima našita dva prsna žepa ter tri hlačne žepe (dva spredaj, enega
zadaj), v višini pasu je všit elastičen trak. Vsi žepi so pokriti z manšeto in
se zapenjajo z gumbom. Na desnem rokavu je okrogel našitek z grbom Republike
Slovenije, nad njim napis ministrstva, pod njim pa Uprava Republike Slovenije
za pomorstvo. Na levem rokavu je emblem z dvojnim sidrom, nad katerim je napis
»KAPITANIJA« oziroma »INŠPEKCIJA«, in nad levim prsnim žepom našitek z napisom
»KAPITANIJA« oziroma »INŠPEKCIJA«.
(2) Gumbi na zimski uniformi, razen na
srajci, bluzi in ženski jopici, so iz kovine zlate barve, z reliefnim robom, ki
ima obliko pletene vrvi, in z dvema prekrižanima admiralitetnima sidroma v
sredini. Veliki gumbi imajo premer 20 mm, majhni gumbi pa 12 mm.
IV. POLETNA UNIFORMA
6. člen
(1) Kroj poletne uniforme:
1.    
Hlače – moške so klasičnega kroja, barve bele kave, ob straneh in na
zadnji desni strani imajo všit žep, zapenjajo se z zadrgo.
2.    
Hlače – ženske so klasičnega kroja, barve bele kave, ob straneh imajo
všit žep, zapenjajo se z zadrgo. Krilo je klasičnega kroja, barve bele kave,
zapenja se zadaj.
3.    
Srajca je klasičnega kroja, barve bele kave, zapenja se z gumbi, rokav
je kratek z zavihkom, na prsih ima na vsaki strani po en žep z manšeto, na
ramenih je po en jeziček. Na hrbtu ima prečen šiv s po eno gubico na vsaki
strani, na levem žepu je našitek s položajno oznako, nad njim našitek z napisom
»KAPITANIJA« oziroma »INŠPEKCIJA«. Na desnem rokavu je okrogli emblem Uprave,
na levem pa je emblem kapitanije oziroma inšpekcije.
4.    
Bluza – kratek rokav, je klasičnega kroja, bele barve, spredaj se
zapenja tako, da je viden le prvi zgornji gumb.
5.    
Suknjič je klasičnega kroja, sega do bokov in se konča z všito elastiko.
Rokavi so dolgi, manšete so delno gladke in delno z všito elastiko, na obeh
rokavih sta emblema, in sicer na desnem okrogli emblem Uprave, na levem pa emblem
kapitanije oziroma inšpekcije. Na ramenih je ob všitem rokavu notranja guba, na
prsih je po en žep z manšeto, na levem je našitek s položajno oznako, nad
manšeto je našitek z napisom »KAPITANIJA« oziroma »INŠPEKCIJA«. Jopič se
zapenja z zadrgo, ki je skrita pod zavihkom, ki se na spodnjem robu zapne s
pritiskačem bronaste barve ali z zlatim gumbom.
6.    
Jakna je klasičnega kroja, barve bele kave, ima ovratnik z zavihkom,
zapenja se z gumbi zlate barve, na bokih ima po en všit žep brez gumbov. Na desnem
rokavu je okrogel emblem z grbom nad katerim je napisan naziv ministrstva, pod
grbom pa napis Uprava Republike Slovenije za pomorstvo.
7.    
Majica – kratek rokav, je klasičnega kroja, bele barve, na desnem rokavu
je emblem Uprave, na levem emblem kapitanije, na levi prsni strani je našitek z
napisom »KAPITANIJA«, pod njim pa našitek s položajno oznako.
8.    
Kratke hlače so športnega kroja, barve bele kave.
9.    
Letna čepica je klasičnega kroja, s ščitnikom, barve bele kave. Nad
ščitnikom ima polkrožni napis »KAPITANIJA« oziroma »INŠPEKCIJA«.
10.  Moški
pas je rjave barve, usnjen. Na kovinski sponki je znak Uprave. Ženski pas je
rjave barve, usnjen.
11.  Poletne
moške nogavice so bombažne, svetlo rjave barve. Ženske hlačne nogavice so
svetlo rjave barve.
12.  Poletni
čevlji – moški in ženski, so rjave barve, usnjeni, s podplati proti drsenju.
13.  Čevlji
s podplatom proti drsenju za plovilo – so čevlji s podplatom proti drsenju,
izdelani namensko kot obuvalo za plovilo.
14.  Delovna
obleka je dvodelna, klasičnega kroja, temno modre barve, zapenja se z zadrgo in
ima našita dva prsna žepa ter tri hlačne žepe (dva spredaj, enega zadaj), v
višini pasu je všit elastičen trak. Vsi žepi so pokriti z manšeto in se
zapenjajo z gumbom. Na desnem rokavu je okrogel našitek z grbom Republike
Slovenije, nad njim napis ministrstva, pod njim pa Uprava Republike Slovenije
za pomorstvo. Na levem rokavu je emblem z dvojnim sidrom, nad katerim je napis
»KAPITANIJA« oziroma »INŠPEKCIJA«, in nad levim prsnim žepom našitek z napisom
»KAPITANIJA« oziroma »INŠPEKCIJA«.
(2) Gumbi na poletni uniformi, razen na
srajci, so iz kovine zlate barve, z reliefnim robom, ki ima obliko pletene
vrvi, in z dvema prekrižanima admiralitetnima sidroma v sredini. Veliki gumbi
imajo premer 20 mm, majhni gumbi pa 12 mm.
V. OZNAKE NA UNIFORMI
7. člen
(1) Uniforma mora imeti službene oznake, ki
so v obliki emblemov ali našitkov.
(2) Emblem Uprave je vedno našit na desnem
rokavu 7 cm pod ramo suknjiča, vetrovke, poletne srajce, delovne obleke in
puloverja. Emblem je okrogel, premera 80 mm, obrobljen z nitkami zlate barve, podloga je iz temno modrega filca. V sredini je grb Republike Slovenije, nad
grbom je napis ministrstva, pod njim pa Uprava Republike Slovenije za pomorstvo;
napisa sta izvezena z nitkami zlate barve.
(3) Poleg emblema Uprave nosijo pomorski
inšpektorji in pristaniški nadzorniki tudi našitek z napisom »KAPITANIJA«
oziroma »INŠPEKCIJA«, našitek s položajno oznako, emblem kapitanije oziroma
inšpekcije, emblem na kapi, na čepici s ščitnikom pa polkrožni napis
»KAPITANIJA« oziroma »INŠPEKCIJA«.
(4) Našitek z napisom »KAPITANIJA« oziroma
»INŠPEKCIJA« je pravokotne oblike, z izvezenim napisom iz niti zlate barve na
temno modri podlagi, dimenzije 90 mm x 25 mm, obrobljen je z nitjo zlate barve.
(5) Emblem na kapi s ščitnikom je oblike enakokrakega
trikotnika, dimenzije 70 mm (osnovna stranica) x 75 mm. Emblem je izvezen na črni podlogi in ima na sredi znak dveh prekrižanih admiralitetnih sider
zlate barve, obdan z dvema lovorjevima vejicama zlate barve, nad dvojnim
sidrom, v višini vrhov lovorjevih vejic pa je grb Republike Slovenije. Na čepicah
s ščitnikom je polkrožni napis »KAPITANIJA« oziroma »INŠPEKCIJA«.
(6) Osebe iz 9. člena tega pravilnika imajo
ob robu ščitnika kape in čepice vejici z lipovimi listi, vrhnja se stikata v
sredini sprednjega dela ščitnika. Vejici z lipovimi listi sta izvezeni iz niti
zlate barve.
(7) Našitek s položajno oznako na rokavih
zimskega suknjiča sestavljajo trakovi širine 10 mm, prišiti so drug nad drugim na sprednji polovici rokava (od šiva do šiva rokava), in sicer v
razmaku 5 mm drug od drugega, spodnji rob našitkov je 60 mm od roba rokava. Trakovi so izvezeni iz niti zlate barve. 20 mm nad položajnimi oznakami je okrogel našitek premera 35 mm, obrobljen z nitjo zlate barve, v sredini sta dve
prekrižani admiralitetni sidri, izvezeni iz niti zlate barve. Podlaga našitka
je temno modra.
(8) Našitek s položajno oznako na
pravokotni podlagi je dimenzije 55 mm x 45 mm, obrobljen z nitjo zlate barve, na zgornjem delu sta prekrižani admiralitetni sidri, izvezeni iz niti zlate
barve, pod sidri so vodoravne črte (položajne oznake), izvezene iz niti zlate
barve, širine 5 mm, razmak med črtami je 2 mm. Podlaga našitka je temno modra.
(9) Emblem kapitanije in inšpekcije je
oblike nepravilnega pravokotnika z izbočeno spodnjo stranico v polkrogu, dimenzije
emblema so 85 mm x 70 mm, na temno modri podlagi sta prekrižani admiralitetni
sidri nad katerima je napis »KAPITANIJA« oziroma »INŠPEKCIJA«. Sidri, napis in
obroba so izvezeni iz niti zlate barve.
8. člen
Pomorski inšpektorji in pristaniški
nadzorniki nosijo naslednje položajne oznake:
1.    
našitek z dvema črtama – pristaniški nadzorniki,
2.    
našitek s tremi črtami – vodje izpostave, vodja odseka,
3.    
našitek s štirimi črtami – pomorski inšpektorji, vodja oddelka za
pomorski promet ter vodja službe bedenja in reševanja.
9. člen
(1) Položajno oznako pristaniškega kapitana
in vodje pomorske inšpekcije sestavljata dve črti, od katerih je spodnja široka
 30 mm, zgornja pa 10 mm.
(2) Položajno oznako predstojnika Uprave
sestavljajo tri črte, od katerih je spodnja široka 30 mm, drugi dve pa 10  mm.
VI. NAČIN IN ROK UPORABE UNIFORME
10. člen
(1) Pomorski inšpektorji in pristaniški
nadzorniki so dolžni nositi uniformo samo med delom, oziroma kadar opravljajo
dela in naloge, ki to zahtevajo.
(2) Zunaj delovnega časa smejo pomorski
inšpektorji in pristaniški nadzorniki nositi uniformo samo ob prihodu na delo
in ob odhodu z dela.
(3) Uniforma, ki mora biti čista in
urejena, se nosi v kompletu.
(4) Uniformo se dobi v brezplačno uporabo.
11. člen
Rok uporabe posameznih delov uniforme je:
1.    
1 leto:
- 
nogavice
- 
čevlji
2.    
2 leti:
- 
hlače
- 
krilo
- 
srajca
- 
bluza
- 
majice
- 
kratke hlače
- 
(črtana)
3.    
3 leta:
- 
pulover ali jopica
- 
suknjič
- 
jakna
- 
podložena vetrovka ali plašč
- 
kravata ali ruta
- 
čepica
- 
čevlji s podplatom proti drsenju za plovilo
4.    
5 let:
- 
dežni plašč
- 
dežna obleka
- 
delovna obleka
- 
sončna očala
- 
pas
- 
rokavice
5.    
10 let:
- 
kapa s ščitnikom
12. člen
(1) Novozaposleni delavci Uprave prejmejo
na začetku dvojno količino posameznih delov uniforme, razen podložene vetrovke
ali plašča, kravate ali rute, čepice, sončnih očal, pasu, rokavic, nogavic,
čevljev, čevljev s podplatom proti drsenju za plovilo in kape s ščitnikom.
(2) Če so delavci Uprave iz 2. člena tega
pravilnika iz kakršnih koli razlogov nepretrgoma odsotni z dela več kot 6 mesecev,
se rok trajanja posameznih delov obleke podaljša za toliko časa, kolikor so
bili odsotni.
13. člen
(1) Po poteku rokov iz 11. člena tega
pravilnika postane uniforma last delavca Uprave, ki jo je dobil v uporabo.
(2) Če postane uniforma delavčeva last, se
z nje snamejo vse službene oznake in izročijo Upravi.
14. člen
(1) Delavec Uprave, ki mu preneha delovno
razmerje, mora uniformo, ki ji še ni potekel rok uporabe, vrniti ali odkupiti s
plačilom razlike v ceni, razen kravate, srajce, čevljev in nogavic. Vrnjeni
deli uniforme, ki jih ni možno uporabiti, se lahko podarijo humanitarnim
organizacijam.
(2) Če delavec Uprave umre ali se upokoji
pred potekom roka uporabe uniforme, uniforme ni treba vrniti, službene oznake
pa se izročijo Upravi.
15. člen
Uniforme ni dovoljeno odtujiti ali jo
spremeniti v nasprotju s tem pravilnikom.
16. člen
Glede na rok uporabe posameznih delov
uniforme, ki so določeni s tem pravilnikom, dobijo delavci Uprave v uporabo
naslednje število posameznih kosov:

-      
  suknjič

1 kos


-      
  jakna

1 kos


-      
  hlače ali krilo

2 kosa


-      
  srajca z dolgimi rokavi

5 kosov


-      
  srajca s kratkimi rokavi

5 kosov


-      
  bluza z dolgimi rokavi

 5 kosov


-      
  bluza s kratkimi rokavi

5 kosov


-      
  kravata ali ruta

3 kosi


-      
  pulover ali jopica

2 kosa


-      
  podložena vetrovka ali plašč

1 kos


-      
  dežni plašč

1 kos


-      
  dežna obleka

1 kos


-      
  zimska čepica

1 kos


-      
  kapa s ščitnikom

1 kos


-      
  letna čepica

1 kos


-      
  rokavice

1 par


-      
  pas

1 kos


-      
  sončna očala

1 par


-      
  čevlji

1 par


-      
  čevlji s podplatom proti drsenju za plovilo

1 par


-      
  nogavice

6 parov


-      
  kratke hlače

2 kosa


-      
  majica

5 kosov


-      
  delovna obleka

1 kos

17. člen
(1) Delavec Uprave mora z lastnimi sredstvi
kupiti uniformo oziroma tisti njen del, ki ji rok uporabe še ni potekel, če
uniformo po lastni krivdi uniči, znatno poškoduje ali jo odtuji.
(2) Če tega ni storil po lastni krivdi, ima
pravico do nove uniforme oziroma njenega dela. O tem presodi predstojnik
Uprave.
18. člen
Evidenco o izročanju uniforme v uporabo,
roku uporabe in vračanju vodi na Upravi pristojna notranja organizacijska
enota.
VII. SLUŽBENA IZKAZNICA
19. člen
Službena izkaznica (v nadaljnjem besedilu:
izkaznica) pomorskih inšpektorjev, inšpektorjev za plovbo po celinskih vodah in
pristaniških nadzornikov je plastificirana in izdelana iz posebnega materiala z
zaščitnimi elementi.
20. člen
(1) Izkaznica ima:
1.    
na prvi strani vtisnjen grb Republike Slovenije ter napise: »REPUBLIKA
SLOVENIJA, MINISTRSTVO ZA PROMET, UPRAVA REPUBLIKE SLOVENIJE ZA POMORSTVO,
SLUŽBENA IZKAZNICA«, fotografijo imetnika, ime in priimek imetnika ter njegov
naziv,
2.    
na drugi strani navedbo, da je imetnik izkaznice pooblaščen opravljati
naloge inšpekcijskega nadzora oziroma pristaniškega nadzora, registrsko
številko, datum izdaje, imetnikov podpis, podpis pooblaščene osebe in pečat.
(2) Izkaznica se izda z besedilom v
slovenskem in angleškem jeziku.
(3) Obrazec izkaznice pomorskega
inšpektorja, inšpektorja za plovbo po celinskih vodah in pristaniškega
nadzornika je določen v Prilogi, ki je sestavni del tega pravilnika.
21. člen
(1) Pomorskemu inšpektorju in inšpektorju
za plovbo po celinskih vodah izda izkaznico minister, pristojen za pomorstvo,
pristaniškemu nadzorniku pa predstojnik Uprave.
(2) Uprava vodi register izdanih izkaznic z
naslednjimi podatki: ime in priimek imetnika izkaznice, datum izdaje,
registrska številka, datum prenehanja veljavnosti ali zamenjave izkaznice,
razlog za prenehanje veljavnosti ali zamenjavo izkaznice, izkaznice v hranjenju
zaradi težje disciplinske kršitve.
22. člen
(1) Veljavnost izkaznice preneha z dnem:
1.    
prenehanja delovnega razmerja imetnika izkaznice;
2.    
razporeditve imetnika izkaznice na delovno mesto, za katero ni
predpisanih pooblastil pomorskega inšpektorja ali pristaniškega nadzornika.
(2) V primerih iz prejšnjega odstavka mora
imetnik izkaznico takoj vrniti Upravi.
23. člen
Izkaznica se zamenja z novo, če:
1.    
imetnik izgubi izkaznico in jo prekliče v Uradnem listu Republike
Slovenije;
2.    
je izkaznica poškodovana;
3.    
je imetnik spremenil ime ali priimek.
24. člen
Izkaznica se pomorskemu inšpektorju,
inšpektorju za plovbo po celinskih vodah in pristaniškemu nadzorniku odvzame za
čas do dokončnosti odločbe o disciplinski odgovornosti, ko zaradi težje
disciplinske kršitve ne sme opravljati nalog pomorskega inšpektorja,
inšpektorja za plovbo po celinskih vodah ali pristaniškega nadzornika.
25. člen
(1) Vrnjene izkaznice po tem pravilniku se
komisijsko uničijo. Komisijo za uničenje izkaznic imenuje predstojnik Uprave. O
uničenju se sestavi zapisnik.
(2) Za uničenje se šteje večkratno
preluknjanje izkaznice.

Priloga:
Obrazec izkaznice pomorskega inšpektorja, inšpektorja za plovbo po celinskih
vodah in pristaniškega nadzornika  

Pravilnik o uniformi in službeni izkaznici
pomorskih inšpektorjev in pristaniških nadzornikov (Uradni list RS, št. 82/04)
vsebuje naslednjo prehodno in končni določbi:
»VIII. PREHODNA IN KONČNI DOLOČBI
26. člen
(1) Izkaznice, ki jih uporabljajo pomorski
inšpektorji in pristaniški nadzorniki ob uveljavitvi tega pravilnika, se zamenjajo
z novimi izkaznicami po tem pravilniku najkasneje v enem letu po njegovi
uveljavitvi.
(2) Z dnem izdaje izkaznice po tem
pravilniku mora imetnik staro izkaznico vrniti Upravi.
27. člen
Z dnem uveljavitve tega pravilnika preneha
veljati Odredba o službeni obleki delavcev v Upravi Republike Slovenije za
pomorstvo (Uradni list RS, št. 1/99).
28. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah pravilnika
o uniformi in službeni izkaznici pomorskih inšpektorjev in pristaniških
nadzornikov (Uradni list RS, št. 84/05) vsebuje naslednjo končno določbo:
»14. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o uniformi uslužbencev Uprave
Republike Slovenije za pomorstvo (Uradni list RS, št. 102/10) v zvezi z delnim prenehanjem
veljavnosti določb pravilnika določa:
»20. člen
(prehodna
določba)
Posamezni deli nove in stare uniforme, ki
so med seboj kompatibilni, se nosijo do poteka roka njihove uporabe, določenega
v Pravilniku o uniformi in službeni izkaznici pomorskih inšpektorjev,
inšpektorjev za plovbo po celinskih vodah in pristaniških nadzornikov (Uradni
list RS, št. 82/04 in 84/05).
21. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o uniformi in službeni izkaznici pomorskih inšpektorjev,
inšpektorjev za plovbo po celinskih vodah in pristaniških nadzornikov (Uradni
list RS, št. 82/04 in 84/05) v delu, ki se nanaša na uniforme, ki pa se še
uporablja do začetka uporabe tega pravilnika, razen 11., 12. in 16. člena, ki
se uporabljajo samo za nove zaposlitve in v primeru uničenja uniforme.«;
ter vsebuje naslednjo končno določbo:
»22. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 15. aprila
2011.«.