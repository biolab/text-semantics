1. člen
(vsebina)
Ta pravilnik določa naloge na področju opazovanja
in napovedovanja škodljivih organizmov ter strokovne naloge na področju
zdravstvenega varstva rastlin; območja opravljanja javne službe zdravstvenega
varstva rastlin (v nadaljnjem besedilu: javna služba); kadrovske in prostorske
pogoje ter pogoje glede opreme; pogoje in način financiranja javne službe in
poročanje izvajalcev javne službe.
2. člen
(javna služba)
(1) Javna služba se opravlja na
območju celotne Republike Slovenije po območjih, opredeljenih v prilogi, ki je
sestavni del tega pravilnika.
(2) Dejavnost javne službe, ki zajema
izvajanje strokovnih nalog na področju zdravstvenega varstva rastlin, lahko
izvajalec opravlja tudi na območjih, ki so izven območja njegovega sedeža.
3. člen
(naloge)
(1) Dejavnost javne službe na področju
opazovanja in napovedovanja škodljivih organizmov obsega zlasti:
-      
spremljanje (monitoring) in opazovanje pojava in razvoja škodljivih
organizmov, ki so običajno navzoči na rastlinah in rastlinskih proizvodih, s
pomočjo mednarodno priznanih metod in tehnik na področju zdravstvenega varstva
rastlin;
-      
določanje optimalnih rokov za zatiranje škodljivih organizmov na podlagi
podatkov o biologiji organizmov, značilnosti pridelave ter načina delovanja in
učinkovitosti fitofarmacevtskih oziroma biotičnih sredstev, da se omogoči
optimalna pridelava rastlin ob čim manjšem obremenjevanju okolja;
-      
evidentiranje izbruhov in povečanih populacij škodljivih organizmov
(epifitocije) glede na območje izvajanja javne službe in poročanje
Fitosanitarni upravi Republike Slovenije (v nadaljnjem besedilu: Uprava);
-      
napovedovanje razvoja in povečanega pojava škodljivih organizmov na
podlagi ustreznih meteoroloških, biotičnih in drugih podatkov s pomočjo
preverjenih tehnik in aplikacij;
-      
zagotavljanje, zbiranje in arhiviranje meteoroloških, biotičnih in
drugih podatkov za namene opazovanja in napovedovanja pojava škodljivih
organizmov z uporabo ustreznih tehnik in opreme;
-      
opravljanje osnovne terenske in laboratorijske diagnostike škodljivih
organizmov, ki so običajno navzoči na rastlinah in rastlinskih proizvodih;
-      
opozarjanje in preprečevanje širjenja škodljivih organizmov s
priporočili, svetovanjem, obvestili in navodili za uporabo fitofarmacevtskih
oziroma biotičnih sredstev ter obveščanje javnosti in ustreznih služb;
-      
zgodnje obveščanje o pojavih škodljivih organizmov, da se prepreči
nevarnost njihovega širjenja in gospodarske izgube;
-      
izobraževanje imetnikov v zvezi z izvajanjem dejavnosti zdravstvenega
varstva rastlin.
(2) Dejavnost javne službe opravljanja
strokovnih nalog na področju zdravstvenega varstva rastlin obsega zlasti:
-      
izvajanje specializiranih laboratorijskih preiskav rastlin, rastlinskih
proizvodov in nadzorovanih predmetov zaradi diagnostike škodljivih organizmov,
ki so običajno navzoči na rastlinah in rastlinskih proizvodih, s pomočjo metod
in tehnik, ki so mednarodno priznane na področju zdravstvenega varstva rastlin;
-      
dajanje nasvetov in strokovnih mnenj imetnikom v zvezi z zdravstvenim
varstvom rastlin, zlasti v obliki predavanj, posvetov, obvestil in pisnih
prispevkov;
-      
strokovno poučevanje s področja poznavanja bolezni in škodljivcev ter
njihovega zatiranja za odgovorne osebe zdravstvenega varstva rastlin za izdajo
rastlinskih potnih listov;
-      
izvajanje aplikativne raziskovalne in razvojne dejavnosti (aplikativni
poskusi in demonstracijski prikazi) s poudarkom na iskanju tehnoloških rešitev
za aktualno problematiko na področju zdravstvenega varstva rastlin, ki jo
določi Uprava;
-      
izvajanje dezinsekcije in dezinfekcije za namene zdravstvenega varstva
rastlin;
-      
sodelovanje pri izvajanju predpisov in prenosu vsebin predpisov s
področja zdravstvenega varstva rastlin in fitofarmacevtskih oziroma biotičnih
sredstev preko terenskega svetovanja do imetnikov, ter
-      
opravljanje drugih strokovnih nalog, povezanih z zdravstvenim varstvom
rastlin, ki se opredelijo v programu za fitosanitarno področje.
(3) Dejavnost javne službe zajema tudi
druge gospodarske in storitvene dejavnosti, ki so neposredno povezane z
opravljanjem javne službe oziroma se z javno službo dopolnjujejo, kot so
zlasti:
-      
projektno delo, povezano z zdravstvenim varstvom rastlin, na nivoju
lokalnih skupnosti;
-      
mednarodno projektno delo, povezano z zdravstvenim varstvom rastlin, in
-      
storitve za gospodarstvo.
4. člen
(splošni pogoji)
(1) Izvajalci javne službe:
1.    
morajo biti registrirani za opravljanje storitev za rastlinsko pridelavo
ali dejavnosti raziskovanja in razvoja v kmetijstvu ali biotehničnega
preizkušanja in analiziranja oziroma podobnih dejavnosti v skladu s predpisi,
ki urejajo standardno klasifikacijo dejavnosti;
2.    
morajo imeti naloge javne službe, ki jih opravljajo kot izvajalci javne
službe, določene v ustanovitvenem aktu ali statutu;
3.    
se ne smejo ukvarjati z dejavnostjo, ki bi bila v nasprotju z interesi
ali konkurenčna nalogam, ki jih opravlja kot javno službo ali ki bi lahko imela
koristi od rezultatov ukrepov, ki jih predlaga;
4.    
morajo imeti v delovnem ali pogodbenem razmerju najmanj enega
strokovnega delavca, ki izpolnjuje pogoje za izvajalca javne službe iz tega
pravilnika;
5.    
morajo imeti v delovnem ali pogodbenem razmerju zadostno število
strokovnih delavcev in tehničnega kadra glede na obseg nalog, katere opravlja
kot javno službo.
(2) Če izvajalec javne službe za
opravljanje nalog najame zunanjega sodelavca, uredi način sodelovanja in varovanje
zaupnih podatkov v pogodbi med njima. To pogodbo mora izvajalec javne službe
posredovati Upravi.
(3) Izvajalec javne službe lahko
opravlja tudi druge dejavnosti, za katere je registriran, vendar pa njihovo
izvajanje ne sme vplivati na opravljanje nalog javne službe, za katere je
pridobil koncesijo.
(4) Izvajalec javne službe mora jasno
in nedvoumno prikazati vpetost izvajanja nalog javne službe v organizacijski
shemi subjekta, tako da so razvidni kadri, njihova odgovornost in hierarhija do
podpisnika koncesijske pogodbe ter da je omogočeno slednje stroškom, ki
nastajajo z izvajanjem javne službe.
5. člen
(posebni pogoji)
Za izvajanje posameznih nalog javne službe
morajo izvajalci, poleg pogojev iz prejšnjega člena, izpolnjevati še naslednje
posebne pogoje:
-      
za izvajanje specializiranih laboratorijskih preiskav rastlin,
rastlinskih proizvodov in nadzorovanih predmetov zaradi diagnostike škodljivih
organizmov pogoje iz predpisa, ki ureja pogoje glede strokovne, prostorske in
tehnične usposobljenosti laboratorijev za izvajanje laboratorijskih preiskav
zaradi diagnostike škodljivih organizmov;
-      
za opravljanje nalog odgovorne osebe za zdravstveno varstvo rastlin
pogoje iz predpisa, ki ureja pogoje za registracijo pridelovalcev,
predelovalcev, uvoznikov in distributerjev rastlin, rastlinskih proizvodov in
drugih nadzorovanih predmetov in izdajanje rastlinskih potnih listov;
-      
za opravljanje nalog predavateljev pri usposabljanju odgovornih oseb za
zdravstveno varstvo rastlin pogoje iz predpisa, ki ureja strokovno
usposabljanje in preverjanje znanja zdravstvenega varstva rastlin;
-      
za opazovanje in napovedovanje škodljivih organizmov pogoje iz 9. člena
tega pravilnika za meteorološko in drugo ustrezno prognostično opremo;
-      
za izvajanje raziskovalne in razvojne dejavnosti pogoje iz predpisov, ki
urejajo izvajanje raziskovalne in razvojne dejavnosti.
6. člen
(ustanovitveni akt ali statut)
(1) Iz ustanovitvenega akta ali
statuta izvajalca javne službe mora biti razvidno:
-      
namen ustanovitve,
-      
pravno-organizacijska oblika,
-      
dejavnosti za katere je registriran,
-      
razmerje do ustanovitelja,
-      
morebitna razmerja do drugih subjektov, zlasti do Uprave,
-      
finančna sredstva, ki jih je ustanovitelj namenil za ustanovitev in
začetek dela,
-      
način financiranja,
-      
odgovornosti ustanovitelja za obveznosti.
(2) Predloge morebitnih sprememb oziroma
dopolnitev ustanovitvenega akta ali statuta, ki se nanašajo na naloge javne
službe, mora izvajalec javne službe posredovati Upravi, najpozneje v treh
mesecih od njihovega sprejema.
7. člen
(kadrovski pogoji)
(1) Izvajalec javne službe mora
zagotoviti dokumentacijo, iz katere je razvidno naslednje:
-      
opis delovnih mest s specifikacijo strokovne izobrazbe, tehničnega
znanja in izkušenj za vse osebe, ki opravljajo naloge javne službe;
-      
da ima za opravljanje nalog javne službe zaposleno najmanj eno osebo z
ustrezno strokovno izobrazbo in opravljenim izpopolnjevanjem ter tehničnim
znanjem in izkušnjami;
-      
da izvajalec javne službe in njegovi zaposleni niso pod komercialnimi,
finančnimi ali drugimi pritiski, ki bi lahko vplivali na enakopravno
opravljanje storitev za vsako fizično ali pravno osebo, ki se ukvarja s
kmetijsko dejavnostjo, dejavnostjo varstva rastlin oziroma izkaže za storitev
pravni interes;
-      
da je zagotovljeno stalno izpopolnjevanje znanja oseb, ki opravljajo
naloge javne službe.
(2) Oseba, ki opravlja naloge javne
službe, mora zlasti:
-      
imeti najmanj visoko strokovno izobrazbo biotehniške smeri in najmanj 5
let delovnih izkušenj na fitosanitarnem področju ali izobrazbo, pridobljeno na
podiplomskih študijskih programih za pridobitev specializacije, magisterija
oziroma doktorata znanosti z biotehniškega področja z vsebinami iz varstva
rastlin;
-      
biti strokovnjak s področja nalog, ki se opravljajo kot javna služba,
kar izkaže z izvedenimi deli in objavami v zadnjih treh letih.
(3) Tehnični sodelavci za pomoč osebi
iz prejšnjega odstavka:
-      
morajo imeti najmanj srednjo izobrazbo biotehniške ali druge ustrezne
smeri, iz katere izhaja znanje s področja opravljanja nalog javne službe;
-      
morajo imeti delovne izkušnje s področja nalog javne službe.
8. člen
(prostorske zahteve)
(1) Prostori za opravljanje nalog
javne službe morajo biti zavarovani pred prekomernimi vplivi vročine, vlage,
pare, vibracij in podobnega ter morajo biti redno vzdrževani. Delovni prostori
morajo biti prostorni, tako da se zmanjša tveganje poškodb ali nevarnosti in da
je osebju omogočeno prosto in učinkovito gibanje.
(2) Vsi prostori, v katerih se
izvajajo naloge javne službe, morajo biti dostopni in uporabni tako, da se
omogoči namen izvajanja teh nalog.
(3) Vsa oprema, ki je potrebna za
izvajanje nalog javne službe, mora biti enostavno dostopna. Za vse prostore in
opremo se morajo izvajati primerni ukrepi, ki zagotavljajo red in čistočo. Če
so v zvezi s tem predvideni posebni postopki, jih je potrebno dokumentirati.
9. člen
(tehnične zahteve glede opreme)
(1) Za pravilno uporabo opreme morajo
biti strokovnim osebam na razpolago ustrezna pisna navodila in priročnik
proizvajalca te opreme.
(2) Vsa oprema mora biti pravilno
vzdrževana. Postopki vzdrževanja morajo biti opisani.
(3) Za vsak pomembnejši del opreme
mora uradni odgovorni organ voditi zapise, ki vsebujejo najmanj naslednje
podatke o napravi:
-      
ime;
-      
ime proizvajalca, identifikacijo tipa in serijsko številko;
-      
datum prevzema in datum začetka uporabe;
-      
lokacijo namestitve;
-      
tehnično stanje ob prevzemu;
-      
podrobnosti o opravljenih vzdrževalnih delih;
-      
opis okvar, nepravilnega delovanja, modifikacij ali popravil.
(4) Opremo, ki se uporablja pri
opravljanju nalog javne službe in za katero je predvidena kalibracija, je treba
kalibrirati, preden se izroči v uporabo. Nadaljnje kalibracije se morajo
izvajati v skladu s programom, ki je določen za to opremo.
(5) Vsak del opreme oziroma naprave,
ki je v okvari, je treba takoj vzeti iz uporabe in jasno označiti, da je v
okvari. Hraniti jo je potrebno na vnaprej določenem mestu do popravila in
dokler se s poskusom ali kalibracijo ne dokaže, da zadovoljivo opravlja svojo
funkcijo. Ob tem je treba raziskati vpliv te okvare na predhodno izvedene
meritve ali druge naloge.
10. člen
(določitev financiranja nalog javne
službe)
(1) Iz proračuna Republike Slovenije
se za opravljanje javne službe na vsakem območju iz priloge namenijo sredstva
za kritje stroškov opravljanja nalog na področju opazovanja in napovedovanja
škodljivih organizmov za najmanj dve delovni mesti za osebo iz drugega odstavka
7. člena tega pravilnika ter za najmanj eno delovno mesto za tehničnega
sodelavca iz tretjega odstavka 7. člena tega pravilnika ter sredstva za
prognostično opremo, potrebno za izvedbo teh nalog.
(2) Iz proračuna Republike Slovenije
se za opravljanje javne službe na vsakem območju iz priloge namenijo sredstva
za kritje stroškov opravljanja strokovnih nalog na področju zdravstvenega
varstva rastlin do 100% za najmanj dve delovni mesti za osebo iz drugega
odstavka 7. člena tega pravilnika.
(3) Za delovni mesti iz prvega in
drugega odstavka tega člena se izračuna strošek dela do 100% delovnega časa
polne zaposlitve, to je največ 1700 efektivnih delovnih ur na leto, ki se lahko
razdelijo na več oseb, vendar tako, da vsaka od teh oseb opravi najmanj eno
tretjino efektivnih delovnih ur na leto.
(4) Obseg in višina sredstev za
materialne stroške (stroški storitev, materiala, službenih poti in storitev po
pogodbah), amortizacijo opreme in drugih osnovnih sredstev, neposredno
povezanih z izvedbo nalog javne službe ter stroškov upravljanja in vodenja,
fiksne stroške delovanja ter stroške vzdrževanja premičnin in nepremičnin, se
določijo s koncesijsko pogodbo.
(5) Pri sklepanju koncesijskih pogodb,
za izvajanje katerih se sredstva za kritje stroškov iz prvega, drugega in tretjega
odstavka tega člena namenijo iz proračuna Republike Slovenije, ima prednost
izvajalec, ki ima sedež ali izpostavo na tistem območju iz priloge, na katerem
opravlja dejavnost, med več enakimi ponudniki pa tisti, ki izkaže večjo usposobljenost
in stalnost opravljanja storitev.
11. člen
(vsebina vloge)
Javni zavodi, ki delujejo na področju
kmetijstva in gozdarstva, lahko pri Upravi vložijo vlogo za dodelitev
koncesije. Vloga mora vsebovati:
-      
firmo in sedež vlagatelja,
-      
navedbo nalog javne službe,
-      
dokazila o izpolnjevanju pogojev iz 4., 5., 6., 7., 8. in 9. člena tega pravilnika.
12. člen
(medsebojna razmerja)
(1) S koncesijsko pogodbo se
podrobneje uredijo medsebojne pravice in obveznosti. Uprava posreduje vlagatelju
v podpis predlog koncesijske pogodbe, ki jo mora podpisano vrniti najkasneje v
osmih dneh od vročitve. V nasprotnem primeru se šteje, da je od pogodbe
odstopil.
(2) Podrobnejšo vsebino in obseg
obveznosti iz koncesijske pogodbe se za vsako koledarsko leto določi z letnim
programom del, ki ga določi Uprava za vsako tekoče proračunsko leto, o čemer se
sklene dodatek h koncesijski pogodbi.
13. člen
(letni program dela)
(1) Letni program dela javne službe
mora vsebovati:
-      
cilje in pričakovane rezultate izvajanja javne službe;
-      
dejavnosti ali naloge oziroma storitve, ki so predmet javne službe,
vključno s predvidenim letnim obsegom dela za posamezne izvajalce;
-      
navedbo ciljnih uporabnikov dejavnosti ali nalog oziroma storitev javne
službe;
-      
podrobnejše ukrepe, ki jih mora izvesti izvajalec;
-      
vire, način in pogoje financiranja javne službe;
-      
kazalce učinkovitosti izvajalca javne službe;
-      
začetek in čas trajanja programa.
(2) Letni program dela iz prejšnjega
odstavka, se za obdobje za katerega je bil pripravljen in določen, lahko vsebinsko
spremeni samo s soglasjem Uprave, ki ga izda v obliki sklepa.
14. člen
(vodenje računovodstva in uradnih evidenc)
O opravljenih nalogah iz 3. člena tega
pravilnika mora izvajalec javne službe voditi računovodstvo, ki je ločeno od
računovodstva za druge naloge, in uradne evidence na način, ki omogoča finančni
in strokovni nadzor nad poslovanjem izvajalca koncesije.
15. člen
(spremljanje porabe proračunskih sredstev)
(1) Uprava preverja namensko porabo
proračunskih sredstev za izvajanje nalog javne službe tako, da se računovodsko
ugotovljena poraba za navedene vrste stroškov iz 10. člena tega pravilnika v
preteklem letu primerja z nakazanimi sredstvi za preteklo leto.
(2) V okviru odobrenih sredstev in ob
pogoju, da sredstva iz koncesijske pogodbe niso prekoračena, lahko poraba po
posameznih stroškovnih elementih odstopa pri vseh stroškovnih elementih v
strukturi programa do ± 15% v breme enega ali več stroškovnih elementov, vendar
vsakega največ do ± 15%. Dodatna odstopanja so dovoljena le po predhodnem
soglasju Uprave, ki ga izda v obliki sklepa.
16. člen
(poročila o izvajanju del)
(1) Izvajalec mora Upravi enkrat letno
do 31. januarja za preteklo leto posredovati letno poročilo o rezultatih
opravljenega dela in finančno poročilo o izvedbi nalog javne službe.
(2) Letno poročilo o rezultatih
opravljenega dela iz prejšnjega odstavka obsega kratko vsebinsko poročilo in
dokazila o izpolnitvi prevzetih obveznosti glede:
-      
ciljev nalog iz programa za fitosanitarno področje,
-      
realizacije predloženega programa dela,
-      
utemeljitve eventualnih sprememb programa,
-      
opažanj glede posebnih pojavov in prerazmnožitev škodljivih organizmov,
ter
-      
predloge za nadaljnje delo na področju.
(3) Letno poročilo iz prejšnjega
odstavka morata podpisati izvajalec javne službe ali odgovorna oseba pravne
osebe in vodja izvajanja nalog javne službe.
(4) Letno finančno poročilo o izvedbi
nalog javne službe iz prvega odstavka tega člena mora vsebovati obrazložitev,
obseg, vrednost in obdobje izvajanja programa del ter pregled in
dokazila porabe sredstev v skladu z 10. členom tega pravilnika. Finančno
poročilo morajo podpisati izvajalec javne službe ali odgovorna oseba pravne
osebe, vodja izvajanja nalog javne službe in računovodja.
(5) Izvajalec mora med koledarskim
letom Upravo nemudoma obvestiti o izrednih dogodkih, povezanih z opravljanjem
javne službe, zlasti o prerazmnožitvah in izbruhih ter pojavih škodljivih
organizmov.
(6) V koncesijski pogodbi se
podrobneje določijo obseg in vrste podatkov ter način poročanja po tem členu.

Priloga:
Območja izvajanja javne službe zdravstvenega varstva rastlin po posameznih
občinah

Pravilnik o pogojih in nalogah opravljanja
javne službe zdravstvenega varstva rastlin (Uradni list RS, št. 34/06)
vsebuje naslednjo prehodno in končno določbo:
»17. člen
(prehodna
določba)
(1) Naloge javne službe opravljajo do
dodelitve koncesije po tem pravilniku, vendar največ do 1. januarja 2008,
tisti izvajalci javne službe za varstvo rastlin, ki so bili imenovani z
naslednjimi odločbami:
-      
Odločba o pooblastitvi Nacionalnega inštituta za biologijo za izvajanje
določenih nalog javne službe za varstvo rastlin (Uradni list RS, št. 38/01);
-      
Odločba o pooblastitvi Inštituta za hmeljarstvo in pivovarstvo Žalec za
izvajanje določenih nalog javne službe za varstvo rastlin (Uradni list RS, št.
38/01);
-      
Odločba o pooblastitvi Kmetijsko gozdarske zbornice Slovenije-Kmetijsko
gozdarskega zavoda Nova Gorica za izvajanje določenih nalog javne službe za
varstvo rastlin (Uradni list RS, št. 38/01);
-      
Odločba o pooblastitvi Inštituta za fitomedicino na Biotehniški
fakulteti za izvajanje določenih nalog javne službe za varstvo rastlin (Uradni
list RS, št. 38/01);
-      
Odločba o pooblastitvi Kmetijskega zavoda Ljubljana, Oddelek Novo mesto
za izvajanje določenih nalog javne službe za varstvo rastlin (Uradni list RS,
št. 38/01);
-      
Odločba o pooblastitvi Kmetijskega zavoda Maribor za izvajanje določenih
nalog javne službe za varstvo rastlin (Uradni list RS, št. 38/01);
-      
Odločba o pooblastitvi Kmetijskega inštituta Slovenije za izvajanje
določenih nalog javne službe za varstvo rastlin (Uradni list RS, št. 38/01).
(2) Izvajalci javne službe za varstvo
rastlin, ki so bili imenovani z odločbami iz prejšnjega odstavka morajo posredovati
Upravi letno poročilo o rezultatih opravljenega dela in finančno poročilo o
izvedbi nalog javne službe:
-      
za leto 2006 najpozneje do 31. januarja 2007,
-      
za leto 2007 najpozneje do 31. januarja 2008.
18. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o pogojih in nalogah opravljanja javne službe zdravstvenega varstva rastlin
(Uradni list RS, št. 36/07) spreminja 17. člen pravilnika tako,
da se glasi:
»17. člen
(prehodna
določba)
(1) Naloge javne službe opravljajo do
dodelitve koncesije po tem pravilniku, vendar največ do 30. junija 2009, tisti
izvajalci javne službe za varstvo rastlin, ki so bili imenovani z naslednjimi
odločbami:
-      
Odločba o pooblastitvi Nacionalnega inštituta za biologijo za izvajanje
določenih nalog javne službe za varstvo rastlin (Uradni list RS, št. 38/01);
-      
Odločba o pooblastitvi Inštituta za hmeljarstvo in pivovarstvo Žalec za
izvajanje določenih nalog javne službe za varstvo rastlin (Uradni list RS, št.
38/01);
-      
Odločba o pooblastitvi Kmetijsko gozdarske zbornice Slovenije-Kmetijsko
gozdarskega zavoda Nova Gorica za izvajanje določenih nalog javne službe za
varstvo rastlin (Uradni list RS, št. 38/01);
-      
Odločba o pooblastitvi Inštituta za fitomedicino na Biotehniški
fakulteti za izvajanje določenih nalog javne službe za varstvo rastlin (Uradni
list RS, št. 38/01);
-      
Odločba o pooblastitvi Kmetijskega zavoda Ljubljana, Oddelek Novo mesto
za izvajanje določenih nalog javne službe za varstvo rastlin (Uradni list RS,
št. 38/01);
-      
Odločba o pooblastitvi Kmetijskega zavoda Maribor za izvajanje določenih
nalog javne službe za varstvo rastlin (Uradni list RS, št. 38/01);
-      
Odločba o pooblastitvi Kmetijskega inštituta Slovenije za izvajanje
določenih nalog javne službe za varstvo rastlin (Uradni list RS, št. 38/01).
(2) Izvajalci javne službe za varstvo
rastlin, ki so bili imenovani z odločbami iz prejšnjega odstavka morajo posredovati
Upravi letno poročilo o rezultatih opravljenega dela in finančno poročilo o
izvedbi nalog javne službe:
-      
za leto 2006 najpozneje do 31. januarja 2007,
-      
za leto 2007 najpozneje do 31. januarja 2008,
-      
za leto 2008 najpozneje do 31. januarja 2009,
-      
za prvo polovico leta 2009 najpozneje do 31. julija 2009.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.