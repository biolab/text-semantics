1. SPLOŠNE DOLOČBE
1.1. Vsebina sklepa in opredelitev pojmov
1. člen
(Vsebina sklepa)
(1) Ta sklep določa:
(a)   
banke in hranilnice (v nadaljevanju: banke), ki so zavezane k
razkritjem,
(b)   
obseg, način in pogostnost razkritij,
(c)   
vrste razkritij.
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
1.a člen
(Prenos direktiv EU)
S tem sklepom se v pravni red Republike Slovenije prenaša
Direktiva 2006/48/ES Evropskega parlamenta in Sveta z dne 14. junija 2006 o
začetku opravljanja in opravljanju dejavnosti kreditnih institucij (UL L št.
177 z dne 30. junija 2006, str. 1), zadnjič spremenjena z Direktivo 2011/89/EU
Evropskega parlamenta in Sveta z dne 16. novembra 2011 o spremembah direktiv
98/78/ES, 2002/87/ES, 2006/48/ES in 2009/138/ES glede dopolnilnega nadzora
finančnih subjektov v finančnem konglomeratu (UL L št. 326 z dne 8. decembra
2011, str. 113).
2. člen
(Ukrepi banke za uskladitev z zahtevami tega sklepa)
Banka mora oblikovati jasno politiko za izpolnjevanje zahtev
glede razkritij in vzpostaviti ter uresničevati politike za ocenjevanje
ustreznosti teh razkritij, ki obsegajo tudi presojo in preverjanje ustreznosti
vsebine in pogostnosti teh razkritij.
3. člen
(Opredelitev pojmov)
(1) Pojmi, uporabljeni v tem sklepu, imajo enak pomen
kot v Zakonu o bančništvu (Uradni list RS, št. 99/10 – uradno prečiščeno
besedilo (52/11 – popravek), 9/11 – ZPlaSS-B, 35/11 in 59/11; v nadaljevanju
ZBan-1), kot na primer:
(a)   
kreditna institucija v tretjem odstavku 13. člena,
(b)   
institucija v tretjem odstavku 14. člena,
(c)   
država članica v prvem odstavku 18. člena,
(d)   
tretja država v drugem odstavku 18. člena,
(e)   
podrejena družba v 25. členu,
(f)    
EU nadrejena banka v tretjem odstavku 26. člena,
(g)   
EU nadrejeni finančni holding v četrtem odstavku 26. člena,
(h)   
ožji družinski član v drugem odstavku 30. člena.
(2) Za namen tega sklepa veljajo naslednje opredelitve
pojmov:
(a)   
za razkritja je bistvena tista informacija, ki bi, če bi bila izpuščena
ali napačno navedena, spremenila ali vplivala na oceno ali odločitev
uporabnika, ki to informacijo uporablja za sprejemanje ekonomskih odločitev;
(b)   
poslovno skrivnost banke predstavljajo informacije, katerih odkrivanje
javnosti bi zmanjšalo njen konkurenčni položaj; to lahko vključuje informacije
o produktih in sistemih, ki bi, v primeru njihovega odkritja konkurentom,
zmanjšale njihovo vrednost;
(c)   
zaupna informacija je tista informacija, ki se nanaša na pogodbeno
stranko banke in za katero je s predpisi določena obveznost varovanja njene
zaupnosti.
(3) Za namen 23.b člena tega sklepa se uporabljajo
opredelitve pojmov, kot jih določa Sklep o upravljanju s tveganji in izvajanju
procesa ocenjevanja ustreznega notranjega kapitala za banke in hranilnice
(Uradni list RS, št. 135/06, 28/07, 104/07, 85/10 in 62/11; v nadaljevanju:
sklep o upravljanju s tveganji).
1.2. Banke, ki so zavezane k razkritjem, in raven razkritij
4. člen
(Splošno)
(1) Banka, ki ni vključena v nadzor na konsolidirani podlagi
znotraj EU, mora zahteve tega sklepa izpolnjevati na posamični podlagi (ni v
bančni skupini znotraj EU).
(2) Banka, ki ima položaj EU nadrejene banke, mora
zahteve tega sklepa izpolnjevati na podlagi njenega konsolidiranega finančnega
položaja. Banka, ki je podrejena EU nadrejenemu finančnemu holdingu ali EU
nadrejenemu mešanemu finančnemu holdingu, mora zahteve tega sklepa izpolnjevati
na podlagi konsolidiranega finančnega položaja tega finančnega holdinga ali
tega mešanega finančnega holdinga v primerih, ko je na podlagi 287. in 288.
člena ZBan-1 Banka Slovenije pristojna za nadzor nad to banko na konsolidirani
podlagi. 
(3) Ne glede na prvi in drugi odstavek tega člena mora
podrejena banka, ki je pomembna za bančni sistem Republike Slovenije, kot je
opredeljeno v 5. členu tega sklepa (v nadaljevanju: pomembna podrejena banka)
razkriti informacije iz 12., 13., 23.c. in 23.d. člena tega sklepa, in sicer
(a)   
če ima položaj nadrejene družbe bančne podskupine znotraj Republike
Slovenije: na konsolidirani podlagi,
(b)   
v drugih primerih: na posamični podlagi.
(4) Podrejena banka, ki ni določena kot pomembna podrejena
banka iz tretjega odstavka tega člena, mora razkriti informacije iz 23.c in
23.d člena tega sklepa, in sicer: 
(a)   
če ima položaj nadrejene družbe bančne podskupine znotraj Republike
Slovenije: na konsolidirani podlagi, 
(b)   
v drugih primerih: na posamični podlagi.
5. člen
(Določitev pomembne podrejene banke)
(1) Pomembna podrejena banka iz tretjega odstavka
4. člena tega sklepa je tista, ki jo kot tako z odločbo določi Banka
Slovenije. Banka Slovenije navedeno odločbo izda, če sta pri banki podani
naslednji okoliščini:
(a)   
je podrejena EU nadrejeni banki ali EU nadrejenemu finančnemu holdingu
ali EU nadrejenemu mešanemu finančnemu holdingu;
(b)   
je pomembna za bančni sistem Republike Slovenije.
(2) Banka Slovenije odloči o pomembnosti banke za bančni
sistem Republike Slovenije na podlagi velikosti in notranje organiziranosti
banke ter značilnosti, obsega in zapletenosti poslov, ki jih banka opravlja,
pri čemer upošteva zlasti naslednja merila oziroma kriterije:
(a)   
njen tržni delež, merjen po bilančni vsoti, znaša 5 ali več odstotkov;
(b)   
vrste storitev/poslov, ki jih opravlja;
(c)   
tipi strank;
(d)   
geografska struktura poslovanja;
(e)   
ima podrejene institucije, ki jih je mogoče šteti za pomembne z vidika
finančnega sistema.
(3) Če se po izdaji odločbe o določitvi pomembne podrejene
banke okoliščini iz prvega odstavka tega člena spremenita tako, da banka ni več
podrejena EU nadrejeni banki ali EU nadrejenemu finančnemu holdingu ali EU
nadrejenemu mešanemu finančnemu holdingu ali da banka ni več pomembna za bančni
sistem Republike Slovenije, Banka Slovenije na zahtevo zadevne pomembne
podrejene banke izda odločbo, s katero razveljavi odločbo o določitvi pomembne
podrejene banke.
(4) Pomembna podrejena banka mora v okviru zahteve iz
tretjega odstavka tega člena predložiti dokaze, da okoliščini iz prvega
odstavka tega člena pri njej nista več podani.
6. člen
(Dovoljenje za opustitev razkritij)
(1) Banka Slovenije lahko banki iz prvega in drugega
odstavka 4. člena tega sklepa dovoli, da v celoti ali deloma opusti
razkritja v skladu s tem sklepom. Banka Slovenije to dovoljenje izda, če sta
izpolnjena naslednja pogoja:
(a)   
razkritja izvede banki nadrejena družba iz tretje države na
konsolidirani podlagi;
(b)   
razkritja iz točke (a) tega odstavka so enakovredna razkritjem po tem
sklepu.
(2) Banka izpolnjevanje pogojev iz prvega odstavka tega
člena dokazuje s predložitvijo naslednje dokumentacije v okviru zahteve za
izdajo dovoljenja:
(a)   
dokazila, da je podrejena nadrejeni družbi iz tretje države;
(b)   
izvoda razkritij nadrejene družbe iz tretje države.
(3) Banka Slovenije v izreku odločbe o izdaji dovoljenja
določi, da je banka v celoti oproščena izvajati razkritja po tem sklepu,
oziroma določi zmanjšani obseg informacij, ki jih mora banka razkrivati po tem
sklepu.
(4) Banka, ki je pridobila dovoljenje za delno ali
celotno opustitev razkritij po tem sklepu, mora Banki Slovenije dokazila iz
drugega odstavka tega člena predlagati tudi po njegovi pridobitvi, in sicer
enkrat letno, najpozneje do septembra tekočega leta za preteklo leto.
(5) Če Banka Slovenije ob ponovni predložitvi dokumentacije
v skladu s četrtim odstavkom tega člena ugotovi, da pogoji iz prvega odstavka
tega člena niso več izpolnjeni, odvzame dovoljenje za celotno ali delno
opustitev razkritij v skladu s tem sklepom.
(6) Če Banka Slovenije ob ponovni predložitvi dokumentacije
v skladu s četrtim odstavkom tega člena ugotovi, da razkritja, ki jih izvaja
banki nadrejena družba iz tretje države, obsegajo manj informacij, kot je
upoštevano v dovoljenju za celotno ali delno opustitev razkritij po tem sklepu,
to dovoljenje ustrezno spremeni.
(7) Če se razkritja, ki jih izvaja banki nadrejena
družba iz tretje države, po pridobitvi dovoljenja za delno opustitev razkritij
po tem sklepu spremenijo tako, da obsegajo več informacij, kot je upoštevano v
dovoljenju, lahko banka ob ponovni predložitvi dokumentacije v skladu s četrtim
odstavkom tega člena vloži zahtevo za ustrezno spremembo tega dovoljenja.
1.3. Obseg, način in pogostnost razkritij
7. člen
(Obseg razkritij)
(1) Banka iz prvega ali drugega odstavka 4. člena
tega sklepa mora javno objaviti vse informacije iz drugega poglavja tega
sklepa.
(2) Pomembna podrejena banka mora javno objaviti
informacije iz 12., 13., 23.c in 23.d člena tega sklepa. Podrejena banka, ki ni
določena kot pomembna podrejena banka, mora javno objaviti samo informacije iz
23.c in 23.d člena tega sklepa.
(3) Ne glede na prvi in drugi odstavek tega člena lahko
banka opusti razkritje ene ali več informacij iz 10. do 23.b člena tega
sklepa, če te informacije niso bistvene.
(4) Ne glede na prvi in drugi odstavek tega člena lahko
banka opusti razkritje ene ali več informacij iz drugega poglavja tega sklepa,
če imajo te značilnost zaupnih informacij ali poslovne skrivnosti. V takem
primeru mora navesti, da teh informacij ni razkrila in razkriti splošnejšo
informacijo o tem, razen če bi imelo tudi tako splošnejše razkritje značilnost
zaupne informacije ali poslovne skrivnosti.
8. člen
(Način razkrivanja in preverjanja informacij)
(1) Banka mora razkritja objaviti na svojih javnih spletnih
straneh, hkrati z objavo revidiranega letnega poročila oziroma revidiranega
konsolidiranega letnega poročila. Banka mora v objavi razkritij navesti, da
niso bila preverjena s strani pooblaščenega revizorja. Verodostojnost teh
razkritij mora preveriti služba notranje revizije banke.
(2) Ne glede na prvi odstavek tega člena banki ni potrebno
posebej objaviti na javnih spletnih straneh informacij iz drugega poglavja tega
sklepa, če so le‑te že vključene v revidirano letno poročilo oziroma
konsolidirano letno poročilo. V tem primeru informacije iz drugega poglavja
tega sklepa preveri tudi pooblaščeni revizor.
(3) Služba notranje revizije mora pri pregledu razkritij
iz prvega in drugega odstavka tega člena zlasti preveriti popolnost in
pravilnost:
(a)   
splošnih informacij v zvezi s politiko in cilji upravljanja s tveganji,
osebami, ki so vključene v razkritja, kapitalom, minimalnimi kapitalskimi
zahtevami in procesom ocenjevanja notranjega kapitala;
(b)   
podrobnejših informacij o izpostavljenosti posameznim tveganjem;
(c)   
dodatnih informacij, vezanih na pristop banke pri izračunu kapitalske
zahteve za kreditno tveganje, tržna tveganja in operativno tveganje.
9. člen
(Pogostnost razkritij)
(1) Banka mora razkritja objaviti najmanj enkrat letno.
(2) Ne glede na prvi odstavek tega člena mora banka vse
ali nekatere informacije razkriti več kot enkrat letno, če sama presodi, da je
to potrebno predvsem glede na naslednje značilnosti njenega poslovanja:
(a)   
obseg poslovanja;
(b)   
raznovrstnost poslov;
(c)   
prisotnost v več državah;
(d)   
vključenost v finančne sektorje;
(e)   
udeležba na mednarodnih finančnih trgih;
(f)    
udeležba v mednarodnih plačilnih, poravnalnih in klirinških sistemih.
(3) Če banka oceni, da so potrebna pogostejša razkritja
kot enkrat letno, mora pri teh razkritjih posebno skrbno pretehtati potrebo po
razkrivanju predvsem informacij iz točk (b) in (e) 12. člena in točk (b)
do (e) 13. člena tega sklepa, informacij o izpostavljenosti tveganjem in
drugih informacij, ki se lahko hitro spremenijo. Verodostojnost javno objavljenih
informacij preveri služba notranje revizije banke.
(4) Pogostejše razkrivanje lahko z ukrepom nadzora
zahteva tudi Banka Slovenije, če oceni, da je to potrebno glede na značilnosti
poslovanja banke, naštete v drugem odstavku tega člena.
(5) Z ukrepom nadzora iz četrtega odstavka tega člena
Banka Slovenije določi:
(a)   
obseg informacij, ki jih mora banka razkriti;
(b)   
rok za izvedbo razkritja;
(c)   
način preverjanja verodostojnosti razkritij.
2. VRSTE RAZKRITIJ
10. člen
(Politika in cilji upravljanja s tveganji)
Banka mora razkriti politiko in cilje upravljanja s tveganji
za vsako vrsto tveganj posebej, vključno z razkritji, ki izhajajo iz 10. do
23.a člena tega sklepa. Ta razkritja morajo vključevati:
(a)   
strategije in procese za upravljanje s tveganji;
(b)   
strukturo in organizacijo ustreznih funkcij upravljanja s tveganji ali
druge ustrezne rešitve;
(c)   
obseg in lastnosti notranjega poročanja o tveganjih in sistemov merjenja
tveganj;
(d)   
politike za varovanje pred tveganji in za njihovo zmanjševanje ter
strategije in procese za spremljanje učinkovitosti načinov za varovanje pred
tveganji in njihovo zmanjševanje.
11. člen
(Informacije o osebah, vključenih v razkritja)
Banka mora razkriti naslednje informacije o osebah,
vključenih v razkritja:
(a)   
firmo banke, ki je dolžna izvesti razkritja po tem sklepu;
(b)   
opis razlik med konsolidacijo za računovodsko poročanje in konsolidacijo
za potrebe nadzora na konsolidirani podlagi, s kratkim opisom oseb:
- 
ki so polno konsolidirane,
- 
ki so sorazmerno konsolidirane,
- 
v katerih ima banka naložbe, ki se odštevajo od kapitala,
- 
ki niso niti konsolidirane niti odštete od kapitala;
(c)   
morebitne trenutne ali predvidene dejanske ali pravne ovire za takojšnji
prenos kapitala ali za poravnavo obveznosti med nadrejeno osebo in njenimi
podrejenimi družbami;
(d)   
skupni znesek, za katerega je kapital nižji od zahtevanega minimuma v
vseh podrejenih družbah, ki niso vključene v konsolidacijo, in firmo oziroma
firme teh podrejenih družb.
12. člen
(Kapital)
V zvezi s kapitalom mora banka razkriti naslednje informacije:
(a)   
ključne informacije in lastnosti posameznih kategorij kapitala in
njihovih sestavin, vključno z ločenim razkritjem:
- 
hibridnih instrumentov temeljnega kapitala iz 16. člena Sklepa o
izračunu kapitala bank in hranilnic (Uradni list RS, št. 135/06, 104/07 in
85/10; v nadaljevanju: sklep o kapitalu);
- 
finančnih instrumentov s spodbudami za izplačilo po sklepu o kapitalu;
- 
finančnih instrumentov iz četrtega odstavka 34. člena sklepa o kapitalu;
(b)   
znesek temeljnega kapitala, z ločenim razkritjem:
- 
vseh postavk, ki sestavljajo temeljni kapital, in odbitnih postavk pri
izračunu temeljnega kapitala;
- 
skupnega zneska hibridnih instrumentov temeljnega kapitala, znotraj
katerega so ločeno navedeni finančni instrumenti iz četrtega odstavka 34. člena
sklepa o kapitalu;
- 
skupnega zneska hibridnih instrumentov temeljnega kapitala s spodbudami
za izplačilo, znotraj katerega so ločeno navedeni finančni instrumenti s
spodbudami za izplačilo iz četrtega odstavka 34. člena sklepa o kapitalu;
(c)   
skupni znesek dodatnega kapitala I in skupni znesek dodatnega kapitala
II, kot sta opredeljena s sklepom o kapitalu in kot se v skladu z navedenim
sklepom lahko upošteva pri izračunu kapitala banke;
(d)   
odbitne postavke od temeljnega kapitala in dodatnega kapitala I, z
ločenim razkritjem postavke, določene v točki (f) drugega odstavka 30. člena
sklepa o kapitalu;
(e)   
znesek kapitala iz 3. člena sklepa o kapitalu, zmanjšan za odbitne
postavke iz 30. člena sklepa o kapitalu in ob upoštevanju razmerij in omejitev
med posameznimi sestavinami kapitala, določenih v 6. členu sklepa o kapitalu.
13. člen
(Minimalne kapitalske zahteve in proces ocenjevanja
ustreznega notranjega kapitala)
V zvezi z minimalnimi kapitalskimi zahtevami in procesom
ocenjevanja ustreznega notranjega kapitala mora banka razkriti naslednje
informacije:
(a)   
povzetek pristopa k ocenjevanju ustreznosti notranjega kapitala banke,
potrebnega z vidika njenih tekočih in načrtovanih dejavnosti;
(b)   
če izračunava kapitalsko zahtevo za kreditno tveganje po
standardiziranem pristopu, znesek kapitalske zahteve za vse kategorije
izpostavljenosti, kot so opredeljene v 4. členu Sklepa o izračunu
kapitalske zahteve za kreditno tveganje po standardiziranem pristopu za banke
in hranilnice (Uradni list RS, št. 135/06; v nadaljevanju: sklep o
standardiziranem pristopu);
(c)   
če izračunava kapitalsko zahtevo za kreditno tveganje po pristopu na
podlagi notranjih bonitetnih sistemov (v nadaljevanju: pristop IRB), znesek
kapitalske zahteve za vse kategorije izpostavljenosti, kot so opredeljene v
prvem odstavku 17. člena Sklepa o izračunu kapitalske zahteve za kreditno
tveganje po pristopu na podlagi notranjih bonitetnih sistemov za banke in
hranilnice (Uradni list RS, št. 135/06; v nadaljevanju: sklep o pristopu
IRB);
Pri kategoriji izpostavljenosti iz naslova bančništva na
drobno se ta zahteva nanaša na vrste izpostavljenosti, ki ji ustrezajo posebne
korelacije, opredeljene v prvem, četrtem in petem odstavku 102. člena
sklepa o pristopu IRB.
Pri kategoriji izpostavljenosti iz naslova lastniških instrumentov
se ta zahteva nanaša na:
-          
vse pristope, določene v 133., 134. in 138. členu sklepa o pristopu IRB;
-          
izpostavljenosti, s katerimi se trguje na borzi, izpostavljenosti iz
naslova naložb v kapital nejavnih družb, če so dovolj razpršene, in druge
izpostavljenosti;
-          
izpostavljenosti, ki so stalno izvzete iz pristopa IRB;
-          
izpostavljenosti, ki so prehodno izvzete iz pristopa IRB v
157. členu sklepa o pristopu IRB;
-          
kapitalsko zahtevo za tržna tveganja, izračunano v skladu s Sklepom o
izračunu kapitalske zahteve za tržna tveganja za banke in hranilnice (Uradni
list RS, št. 135/06; v nadaljevanju: sklep o tržnih tveganjih);
-          
kapitalsko zahtevo za operativno tveganje, izračunano v skladu s Sklepom
o izračunu kapitalske zahteve za operativno tveganje za banke in hranilnice
(Uradni list RS, št. 135/06).
14. člen
(Kreditno tveganje nasprotne stranke (CCR))
V zvezi z izpostavljenostjo kreditnemu tveganju nasprotne
stranke iz točke (f) drugega odstavka 2. člena sklepa o tržnih tveganjih, mora
banka razkriti naslednje informacije:
(a)   
opis metodologije za določanje notranjega kapitala in limitov
izpostavljenosti kreditnemu tveganju nasprotne stranke;
(b)   
opis politik zavarovanja s premoženjem;
(c)   
opis politik obvladovanja izpostavljenosti zaradi neugodnih gibanj
(wrong-way risk exposures);
(d)   
opis učinkov poslabšanja bonitete banke na povečanje obsega zavarovanj s
premoženjem, ki ga mora zagotoviti banka;
(e)   
o bruto pozitivno pošteni vrednosti pogodb, prihodkov iz pobota,
pobotanih tekočih kreditnih izpostavljenostih, zavarovanjih s premoženjem, s
katerimi razpolaga banka, in neto kreditni izpostavljenosti izvedenih finančnih
instrumentov;
Neto kreditna izpostavljenost izvedenih finančnih instrumentov
je kreditna izpostavljenost na podlagi poslov z izvedenimi finančnimi
instrumenti, pri čemer je potrebno upoštevati ugodnosti iz prisilno izvršljivih
pogodb o pobotu in ugodnosti iz dogovorov o zavarovanju s premoženjem.
(f)    
opis metode izračuna vrednosti izpostavljenosti za izvedene finančne
instrumente, posle začasne prodaje oziroma odkupa, posoje oziroma izposoje
vrednostnih papirjev ali blaga, posle kreditiranja za povečanje trgovalnega
portfelja in posle z dolgim rokom poravnave, določene v 48. do 68. členu
sklepa o tržnih tveganjih, ki jo uporablja;
(g)   
nominalno vrednost kreditnih izvedenih finančnih instrumentov, ki se
uporabljajo za varovanje in porazdelitev tekoče kreditne izpostavljenosti po
vrstah kreditne izpostavljenosti;
(h)   
nominalno vrednost poslov s kreditnimi izvedenimi finančnimi
instrumenti, pri čemer mora biti ločeno prikazana vrednost teh instrumentov za
lastni portfelj in ločeno prikazane vrednosti teh instrumentov za stranke;
navedba vrst kreditnih izvedenih finančnih instrumentov, ki je nadalje
razčlenjena na kupljene in prodane;
(i)    
oceno α, če je banka pridobila
dovoljenje Banke Slovenije za uporabo lastne ocene α.
15. člen
(Kreditno tveganje in tveganje zmanjšanja vrednosti
odkupljenih denarnih terjatev)
V zvezi z izpostavljenostjo kreditnemu tveganju in tveganju
zmanjšanja vrednosti odkupljenih denarnih terjatev mora banka razkriti
naslednje informacije:
(a)   
opredelitev zapadlih in oslabljenih postavk za računovodske namene;
(b)   
opis metodologije prevrednotenja postavk in rezervacij;
(c)   
skupni znesek izpostavljenosti, zmanjšan za oslabitve oziroma
rezervacije, brez upoštevanja učinkov kreditnih zavarovanj ter povprečni znesek
izpostavljenosti v poročevalskem obdobju, razčlenjen po vseh kategorijah
izpostavljenosti;
(d)   
porazdelitev izpostavljenosti po pomembnih geografskih področjih,
razčlenjenih na pomembne kategorije izpostavljenosti, po potrebi tudi dodatne
podrobnosti;
(e)   
porazdelitev izpostavljenosti glede na gospodarsko panogo ali vrsto
komitentov, razčlenjenih na kategorije izpostavljenosti, po potrebi pa tudi
dodatne podrobnosti;
(f)    
razčlenitev vseh kategorij izpostavljenosti po preostali zapadlosti do
enega leta in nad enim letom, po potrebi pa tudi dodatne podrobnosti;
(g)   
za pomembne gospodarske panoge ali vrste komitentov po stanju konec
poročevalskega obdobja naslednje podatke:
- 
znesek zapadlih izpostavljenosti in v okviru tega znesek oslabljenih
izpostavljenosti,
- 
znesek popravkov vrednosti zaradi oslabitev in rezervacij,
- 
znesek neto ukinjenih/oblikovanih popravkov vrednosti zaradi oslabitev
in rezervacij v poročevalskem obdobju;
(h)   
za pomembna geografska območja po stanju konec poročevalskega obdobja
znesek zapadlih izpostavljenosti in v okviru tega znesek oslabljenih
izpostavljenosti, vključno z zneski oslabitev in rezervacij v zvezi z vsakim
geografskim območjem, če je mogoče;
(i)    
za oslabljene izpostavljenosti prikaz sprememb popravkov vrednosti in
prikaz sprememb rezervacij, pri čemer morata oba prikaza obsegati:
- 
opis popravkov vrednosti in rezervacij po vrstah sredstev,
- 
stanje popravkov vrednosti in rezervacij na začetku poslovnega leta,
- 
znesek povečanja v poročevalskem obdobju,
- 
znesek zmanjšanja v poročevalskem obdobju,
- 
stanje popravkov vrednosti in rezervacij na koncu poročevalskega
obdobja.
16. člen
(Dodatna razkritja banke, ki uporablja standardizirani
pristop)
Banka, ki izračunava kapitalsko zahtevo za kreditno tveganje
po standardiziranem pristopu, mora za vsako kategorijo izpostavljenosti iz 4. člena
sklepa o standardiziranem pristopu razkriti naslednje informacije:
(a)   
firme imenovanih zunanjih bonitetnih institucij (v nadaljevanju: ECAI)
ali izvoznih agencij (v nadaljevanju: ECA) in razloge za njihovo morebitno
zamenjavo;
(b)   
navedbo ECAI ali ECA, katerih bonitetne ocene so uporabljene pri
posamezni kategoriji izpostavljenosti;
(c)   
splošen opis procesa določanja uteži tveganja posameznim
izpostavljenostim na podlagi razpoložljivih bonitetnih ocen dolžnika in
njegovih finančnih instrumentov;
(d)   
navedba vzporeditve bonitetnih ocen posamezne imenovane ECAI ali ECA s
stopnjo kreditne kvalitete iz sklepa o standardiziranem pristopu, če gre za
vzporeditev, ki je Banka Slovenije javno ne objavlja;
(e)   
vrednosti izpostavljenosti in vrednosti izpostavljenosti z upoštevanjem
učinkov kreditnih zavarovanj, razčlenjenih po stopnjah kreditne kvalitete v
skladu s sklepom o standardiziranem pristopu in Sklepom o kreditnih
zavarovanjih (Uradni list RS, št. 135/06), in vrednosti odbitnih postavk
od kapitala.
17. člen
(Dodatna razkritja banke, ki uporablja pristop IRB)
Banka, ki za izračun kapitalske zahteve za kreditno tveganje
uporablja pristop IRB, mora razkriti izpostavljenosti:
(a)   
razvrščene v posamezne bonitetne razrede, kot so opredeljeni v drugem
odstavku 62. člena sklepa o pristopu IRB,
(b)   
ki se jim pripišejo uteži tveganja, določene v prvem odstavku
133. člena sklepa o pristopu IRB.
18. člen
(Razčlenitev kapitalske zahteve za tržna tveganja)
Banka, ki izračunava kapitalsko zahtevo za tržna tveganja,
mora višino kapitalske zahteve razkriti ločeno po posameznih vrstah tržnih
tveganj. Poleg tega mora banka ločeno razkriti višino kapitalske zahteve za
posebno pozicijsko tveganje za trgovalni portfelj s korelacijo.
19. člen
(Dodatna razkritja banke, ki uporablja notranje modele za
izračun kapitalske zahteve za tržna tveganja)
Banka, ki izračunava kapitalske zahteve za pozicijsko
tveganje, valutno tveganje in/ali tveganje spremembe cen blaga z uporabo
notranjih modelov, mora razkriti naslednje informacije: 
(a)   
za vsak zajeti podportfelj: 
- 
značilnosti uporabljenih notranjih modelov; 
- 
metodologijo za izračun kapitalskih zahtev in opis tveganj, zajetih z
notranjim modelom, vključno z opisom pristopa za določitev obdobij likvidnosti,
za izpolnjevanje standardov zanesljivosti, primerljivih s pristopom IRB ter za
validacijo notranjih modelov, in sicer ločeno za kapitalske zahteve za presežno
tveganje neplačila in migracije ter za kapitalske zahteve za cenovna tveganja v
trgovalnem portfelju s korelacijo; 
- 
opis testiranja izjemnih situacij, uporabljen za posamezne podportfelje;
- 
opis uporabljenih metod za testiranje za nazaj in za potrditev
(validacijo) natančnosti in doslednosti notranjih modelov ter opis postopkov
modeliranja; 
(b)   
obseg dovoljenj za uporabo notranjih modelov, izdanih s strani Banke Slovenije;
(c)   
opis sistemov in kontrol za upravljanje – vrednotenje trgovalne knjige v
skladu z 12. in 13. členom sklepa o tržnih tveganjih; 
(d)   
najvišje, najnižje in povprečne: 
- 
dnevne mere tvegane vrednosti (VaR) za poročevalsko obdobje in mero
tvegane vrednosti na zadnji dan poročevalskega obdobja; 
- 
mere tvegane vrednosti za izjemne situacije (stressed VaR) za
poročevalsko obdobje in mero tvegane vrednosti za izjemne situacije na zadnji
dan poročevalskega obdobja; 
- 
kapitalske zahteve za presežno tveganje neplačila in migracije ter
kapitalske zahteve za cenovna tveganja v trgovalnem portfelju s korelacijo v
poročevalskem obdobju in na zadnji dan poročevalskega obdobja; 
(e)   
kapitalske zahteve ter povprečne vrednosti kapitalskih zahtev v obdobju
likvidnosti za vsak podportfelj, in sicer ločeno za kapitalske zahteve za
presežno tveganje neplačila ter kapitalske zahteve za cenovna tveganja v
trgovalnem portfelju s korelacijo; 
(f)    
primerjavo med merami dnevne tvegane vrednosti in enodnevno spremembo
vrednosti portfelja ob koncu naslednjega delovnega dne, skupaj z analizo
pomembnejših prekoračitev tekom poročevalskega obdobja.
20. člen
(Operativno tveganje)
V zvezi z operativnim tveganjem mora banka razkriti naslednje
informacije:
(a)   
pristop, ki ga uporablja za izračun kapitalske zahteve za operativno
tveganje;
(b)   
opis metodologije naprednega pristopa, če ga banka uporablja, vključno z
opisom notranjih in zunanjih elementov, upoštevanih pri merjenju operativnega
tveganja. V primeru kombinirane uporabe mora razkriti kateri pristop uporablja
za posamezno poslovno področje in/ali podružnico.
21. člen
(Naložbe v lastniške vrednostne papirje, ki niso vključeni v
trgovalno knjigo)
V zvezi z naložbami v lastniške vrednostne papirje, ki niso
vključeni v trgovalno knjigo, mora banka razkriti naslednje informacije:
(a)   
glede namena naložb, vključno z odnosom do kapitalskih dobičkov in strateških
razlogov, uporabljene računovodske tehnike in metode vrednotenja ter morebitne
spremembe računovodskih usmeritev;
(b)   
knjigovodsko vrednost naložb, pošteno vrednost naložb in, za vrednostne
papirje, s katerimi se trguje na borzi, primerjavo s tržno ceno, če se slednja
bistveno razlikuje od poštene vrednosti;
(c)   
vrste, naravo in zneske izpostavljenosti iz naslova vrednostnih
papirjev, s katerimi se trguje na borzi, izpostavljenosti iz naslova naložb v
kapital nejavnih družb, če so dovolj razpršene, in drugih izpostavljenosti;
(d)   
kumulativno realizirane dobičke in izgube iz prodaj naložb v lastniške
vrednostne papirje v poročevalskem obdobju;
(e)   
skupni znesek nerealiziranih dobičkov ali izgub in kateri koli od teh
zneskov, ki ga banka vključuje v temeljni ali dodatni kapital I.
22. člen
(Obrestno tveganje iz postavk, ki niso vključene v trgovalno
knjigo)
V zvezi z obrestnim tveganjem iz postavk, ki niso vključene v
trgovalno knjigo, mora banka razkriti naslednje informacije:
(a)   
naravo obrestnega tveganja in ključne predpostavke (vključno s
predpostavkami o predčasnih odplačilih kreditov in gibanju vpoglednih vlog) in
frekvenco merjenja obrestnega tveganja;
(b)   
vpliv na prihodke oziroma drugo mero vrednosti, uporabljeno pri
upravljanju obrestnega tveganja v primeru naglega zvišanja ali znižanja
obrestne mere po pomembnejših valutah.
23. člen
(Listinjenje)
V zvezi z listinjenjem mora banka razkriti naslednje
informacije, kjer je primerno, ločeno za bančno in trgovalno knjigo:
(a)   
cilje, ki jih želi banka doseči z dejavnostjo listinjenja;
(b)   
naravo drugih tveganj v zvezi z listinjenimi izpostavljenostmi, vključno
z likvidnostnim tveganjem;
(c)   
vrste tveganj z vidika nadrejenosti osnovnih pozicij v listinjenju in
osnovnih izpostavljenosti, ki oblikujejo pozicije zadnjega v verigi listinjenj,
pridobljenih in zadržanih z dejavnostjo relistinjenja;
(d)   
vloge, ki jih banka prevzema v procesu listinjenja;
(e)   
obseg aktivnosti banke v posamezni vlogi iz točke (d) tega odstavka;
(f)    
opis postopkov za spremljanje sprememb kreditnega in tržnega tveganja
pozicij v listinjenju, vključno s spremljanjem vpliva sprememb kvalitete
osnovnih izpostavljenosti na pozicije v listinjenju, ter razlike v postopkih za
pozicije v relistinjenju;
(g)   
opis politik banke, ki urejajo uporabo varovanja in osebnega kreditnega
zavarovanja za zmanjšanje tveganj zadržanih pozicij v listinjenju in
relistinjenju, vključno z opredelitvijo pomembnejših nasprotnih strank, s
katerimi so sklenjeni posli varovanja, ločeno po vrstah izpostavljenosti
tveganju;
(h)   
pristope, ki jih uporablja za izračun tveganjem prilagojenih zneskov
izpostavljenosti, vključno z navedbo vrst pozicij v listinjenju, za katere se
uporablja posamezen pristop;
(i)    
vrste pravnih oseb s posebnim namenom listinjenja (v nadaljevanju SSPE),
s pomočjo katerih banka v vlogi sponzorja listini izpostavljenosti tretjih
oseb, vključno z navedbami, ali ima izpostavljenosti do teh SSPE, v kakšni
obliki in v kolikšnem obsegu, ločeno za bilančne in zunajbilančne
izpostavljenosti, kot tudi seznam subjektov, ki jih banka upravlja ali jim
svetuje, in ki investirajo bodisi v izpostavljenosti, listinjene s strani
banke, bodisi v SSPE, v razmerju do katerih nastopa banka v vlogi sponzorja;
(j)    
povzetek računovodskih politik za listinjenje, ki vključuje informacije
o:
- 
tem, ali se posli obravnavajo kot prodaje ali financiranja,
- 
pripoznavanju dobičkov pri prodaji,
- 
metodologijah, ključnih predpostavkah in vhodnih podatkih za vrednotenje
pozicij v listinjenju ter njihovih spremembah glede na predhodno obdobje,
- 
obravnavi sintetičnih listinjenj, če ta informacija ni zajeta v drugih
računovodskih politikah,
- 
tem, kako so vrednotene izpostavljenosti, ki jih namerava banka
listiniti, in ali so evidentirane v bančni ali trgovalni knjigi,
- 
politikah za pripoznavanje obveznosti v izkazu finančnega položaja v
primerih, ki lahko zahtevajo od banke zagotavljanje finančne podpore za
listinjene izpostavljenosti;
(k)   
imena ECAI, ki se uporabljajo za ocenjevanje pozicij v listinjenju, in
vrste izpostavljenosti, za katere se uporablja ocena posamezne agencije;
(l)    
kjer je primerno, opis metode notranjega ocenjevanja, vključno z
informacijami o strukturi procesa notranjega ocenjevanja in razmerju med
notranjimi in zunanjimi bonitetnimi ocenami, uporabi notranjega ocenjevanja za
druge namene kot za izračun kapitalskih zahtev, kontrolnih mehanizmih pri
procesu notranjega ocenjevanja, vključno z oceno njihove neodvisnosti in
odgovornosti ter informacijami o pregledu procesa notranjega ocenjevanja,
vrstah izpostavljenosti, za katere se uporablja metoda notranjega ocenjevanja
ter dejavnikih izjemnih situacij, ki so upoštevani pri določitvi stopenj
kreditne izboljšave, ločeno po vrstah izpostavljenosti;
(m) 
pojasnila bistvenih sprememb glede kvantitativnih razkritij v točkah (n)
do (r) glede na zadnje poročevalsko obdobje;
(n)   
naslednje informacije, razčlenjene po vrstah izpostavljenosti, ločeno za
bančno in trgovalno knjigo:
- 
skupno stanje pozicij v listinjenju, ločeno za tradicionalno in
sintetično listinjenje ter listinjenje, v katerem banka prevzema le vlogo
sponzorja,
- 
skupni znesek zadržanih ali kupljenih bilančnih pozicij v listinjenju
ter zunajbilančnih pozicij v listinjenju,
- 
skupni znesek izpostavljenosti, ki jih banka namerava listiniti,
- 
za listinjenja obnavljajočih se izpostavljenosti z možnostjo predčasnega
odplačila, celotno vrednost črpanih zneskov iz skupine izpostavljenosti,
pripisano udeležbi originatorja in udeležbi investitorja, skupno kapitalsko
zahtevo banke za udeležbo originatorja in skupno kapitalsko zahtevo banke za
udeležbo investitorja, izračunano na osnovi investitorjevega dela črpanih zneskov
iz skupine izpostavljenosti in dela nečrpanih zneskov kreditnih linij,
- 
znesek pozicij v listinjenju, ki so bile odštete od kapitala ali tehtane
s 1250 %,
- 
povzetek dejavnosti listinjenja v poročevalskem obdobju, vključno z
zneskom listinjenih izpostavljenosti in pripoznanimi dobički ali izgubami iz
prodaje;
(o)   
naslednje informacije, ločeno za bančno in trgovalno knjigo:
- 
skupni znesek zadržanih ali kupljenih pozicij v listinjenju in z njimi
povezani znesek kapitalskih zahtev, razčlenjen na pozicije v listinjenju in
relistinjenju in nadalje razčlenjen v razumno število razredov uteži tveganja
oziroma kapitalskih zahtev za vsak pristop, ki ga banka uporablja za izračun
tveganjem prilagojenih zneskov izpostavljenosti,
- 
skupni znesek zadržanih ali kupljenih pozicij v relistinjenju,
razčlenjen na izpostavljenosti pred in po varovanju/zavarovanju in
izpostavljenosti do dajalcev osebnega jamstva, razčlenjene po stopnjah kreditne
kvalitete ali nazivih dajalcev osebnega jamstva;
(p)   
za listinjene izpostavljenosti v bančni knjigi, znesek zapadlih
postavk/postavk, ki jih je banka oslabila oziroma oblikovala rezervacije in
znesek izgub, ki jih je banka pripoznala v poročevalskem obdobju, oboje
razčlenjeno po vrstah izpostavljenosti;
(r)    
za listinjene izpostavljenosti v trgovalni knjigi, skupen znesek
izpostavljenosti, ki se upošteva pri izračunu kapitalske zahteve za tržna
tveganja, razčlenjen na tradicionalno in sintetično listinjenje in po vrstah
izpostavljenosti.
23.a člen
(Likvidnostno tveganje)
V zvezi z likvidnostnim tveganjem mora banka razkriti kvalitativne in/ali kvantitativne informacije glede:
(a)   
metodologij za upravljanje z likvidnostnim tveganjem, vključno v zvezi
s:
- 
porazdelitvijo stroškov, koristi in tveganj pri zagotavljanju
likvidnosti,
- 
ugotavljanjem, merjenjem, obvladovanjem in spremljanjem likvidnosti, pri
čemer morajo razkritja informacij vključevati informacije glede zunajbilančnih
obveznosti (zlasti obveznosti, ki presegajo pogodbeno določene ("implicit
support"));
(b)   
zmanjševanja likvidnostnega tveganja, vključno s:
- 
sistemom limitov za omejevanje izpostavljenosti likvidnostnemu tveganju,
- 
likvidnostnimi rezervami,
- 
razpršenostjo virov likvidnosti;
(c)   
ukrepov za preprečitev in odpravo vzrokov za likvidnostne primanjkljaje,
vključno s:
- 
scenariji izjemnih situacij,
- 
kriznimi načrti.
23.b člen
(Sistem prejemkov)
(1) Banka mora razkriti informacije o sistemu prejemkov za
kategorije zaposlenih s posebno naravo dela (v nadaljevanju: zaposleni). Banka
mora te informacije razkriti na način, ki je ustrezen glede na njeno velikost
in notranjo organiziranost ter značilnosti, obseg in zapletenost poslov, ki jih
opravlja ter ob upoštevanju predpisov, ki določajo obveznost banke v zvezi z
varovanjem zaupnih podatkov.
(2) Banka mora razkriti naslednje informacije v zvezi s
sistemom prejemkov iz prvega odstavka tega člena:
(a)   
opis procesa odločanja, na podlagi katerega je banka določila politike
prejemkov. Banka mora pri tem razkriti tudi informacije o:
(i)    sestavi
in pooblastilih komisije za prejemke iz 75. člena ZBan-1,
(ii)   zunanjem svetovalcu,
katerega storitve je banka uporabila pri določitvi politike prejemkov,
(iii)  vlogi drugih oseb, ki
so sodelovale pri določitvi politike prejemkov.
Banka v okviru teh informacij razkrije tudi
vrste neposrednih prevzemnikov tveganj, za katere velja politika prejemkov, ter
merila, ki se uporabljajo za opredelitev te kategorije zaposlenih.
(b)   
obrazložitev vpliva uspešnosti zaposlenega, organizacijske enote
zaposlenega in splošnih poslovnih rezultatov banke (v nadaljevanju: uspešnost)
na prejemke zaposlenega.
Banka v okviru teh informacij razkrije tudi
finančna in nefinančna merila ocenjevanja uspešnosti zaposlenih iz prvega
odstavka poglavja 2.3. priloge VI sklepa o upravljanju s tveganji, vključno z
glavnimi kazalniki uspešnosti, uporabljenimi pri določanju variabilnega dela prejemka.
(c)   
najpomembnejše vsebinske značilnosti politike prejemkov (npr. cilji,
zagotavljanje neodvisnosti politike prejemkov v kontrolnih funkcijah), vključno
z merili za:
(i)    prilagoditve
variabilnega dela prejemka tveganjem, katerim banka je ali bi jim lahko bila
izpostavljena pri svojem poslovanju,
(ii)   izplačilo
variabilnega dela prejemka ter opredelitev in izvajanje politike obdobja
odložitve variabilnega dela prejemka.
Banka v okviru točke (i) razkrije, kako za
namen izračuna variabilnih delov prejemka ali mase variabilnih prejemkov iz
tretjega odstavka poglavja 2.3. priloge VI sklepa o upravljanju s tveganji
upošteva tveganja za naprej in za nazaj ter kako pri tem upošteva stroške
kapitala in potrebne likvidnosti. Pri tem banka razkrije tudi:
(i)    katera
tveganja upošteva pri izvajanju politike prejemkov,
(ii)   načine, s
katerimi banka prilagaja variabilni del prejemkov ob upoštevanju večletnega
časovnega okvira ocenjevanja uspešnosti.
Banka v okviru točke (ii) razkrije
metodologijo določanja odstotka variabilnega dela prejemka iz drugega odstavka
poglavja 2.4. priloge VI sklepa o upravljanju s tveganji, ki se izplača v
obdobju odložitve. Pri tem banka razkrije tudi, kakšna je dolžina tega obdobja,
kako se v tem obdobju izplačuje variabilni del prejemka ter merila, na podlagi
katerih banka pri različnih kategorijah zaposlenih porazdeljuje variabilni del
prejemka na del, izplačan po koncu obračunskega obdobja in na del, izplačan v
obdobju odložitve.
(d)   
merila uspešnosti, na podlagi katerih je zaposleni upravičen do delnic, opcij
ali drugih oblik variabilnega dela prejemka ter glavna pravila in podlago za
odločanje o uporabi možnih vrst variabilnih prejemkov in drugih nedenarnih
ugodnosti (bonitet) za zaposlene.
Banka v okviru teh informacij razkrije
metodologijo določanja odstotka variabilnega prejemka iz tretjega odstavka
poglavja 2.4. priloge VI sklepa o upravljanju s tveganji, ki sestoji iz
finančnih instrumentov. Pri tem banka razkrije tudi:
(i)    značilnosti
finančnih instrumentov,
(ii)   način določanja
odloženega in neodloženega dela variabilnega dela prejemkov po kategorijah
zaposlenih.
(e)   
informacijo o skupnem znesku izplačanih prejemkov v zadnjem poslovnem
letu, razčlenjeno po poslovnih področjih.
(f)    
informacijo o skupnem znesku izplačanih prejemkov za zadnje poslovno
leto, razčlenjeno po kategorijah zaposlenih, z navedbo:
(i)    zneska
izplačanih prejemkov (ločeno na fiksni in variabilni del) in števila
prejemnikov,
(ii)   zneskov in vrst
izplačanih variabilnih delov prejemkov (ločeno na denarna sredstva, delnice, z
delnicami povezane instrumente in druge vrste finančnih instrumentov),
(iii)  zneska odloženih
variabilnih delov prejemkov v zadnjem poslovnem letu (ločeno na že izplačan in
še neizplačan del ter znesek zmanjšanja zaradi prilagoditve prejemkov
tveganjem),
(iv) zneska izplačil iz naslova
pogodbeno vnaprej dogovorjenih variabilnih delov prejemkov ter izplačil iz
naslova odpravnin, vključno s številom prejemnikov teh izplačil,
(v)  zneska novih
dogovorjenih odpravnin, števila upravičencev in največji tak posamični
prejemek.
(3) Banka, ki je pomembna za bančni sistem v smislu 75. člena
ZBan-1, mora ločeno razkriti kvantitativne informacije o prejemkih iz točke (f)
drugega odstavka tega člena tudi za posamezne člane uprave banke.
23.c člen
(Pomemben poslovni stik)
(1) Banka mora razkriti informacije o neposrednih in posrednih
pomembnih poslovnih stikih, ki obstajajo med članom uprave oziroma nadzornega
sveta ali njegovim ožjim družinskim članom in banko ali njeno podrejeno družbo.
Posredni poslovni stik obstaja, če je član uprave oziroma nadzornega sveta ali
ožji družinski član poslovni partner, imetnik kvalificiranega deleža, direktor
ali vodilni delavec družbe oziroma organizacije, ki ima z banko pomemben
poslovni stik.
(2) Pomemben poslovni stik iz prvega odstavka tega člena je
vsako pogodbeno ali drugo poslovno razmerje, ki izpolnjuje katero od naslednjih
meril:
(a)   
med članom uprave oziroma nadzornega sveta ali ožjim družinskim članom
in banko oziroma njeno podrejeno družbo je sklenjena pogodba o dobavi blaga ali
izvedbi storitev, vključno s finančnimi in svetovalnimi storitvami,
(b)   
član uprave oziroma nadzornega sveta ali ožji družinski član je kot
stranka banke ali njene podrejene družbe pri uporabi bančnih ali drugih
storitev deležen obravnave, ki ni skladna s sprejeto poslovno politiko oziroma
običajno prakso banke ali njene podrejene družbe (npr. ugodnejša obrestna mera
pri depozitih ali kreditih, nezaračunavanje stroškov brez utemeljene podlage
…),
(c)   
član uprave oziroma nadzornega sveta ali ožji družinski član posluje z
oziroma je član organizacije, ki od banke prejema prispevke v obliki
donatorskih, sponzorskih ali drugih podpornih sredstev, če ti prispevki skupaj
presegajo znesek 1.000 eurov na letni ravni.
(3) Banka mora razkriti naslednje informacije v zvezi s
pomembnim poslovnim stikom iz točke (a) drugega odstavka tega člena:
(a)   
število pogodb, ki so sklenjene s posamezno osebo,
(b)   
ime osebe iz točke (a) tega odstavka ter njegovo funkcijo oziroma
navedbo, ali gre za ožjega družinskega člana člana uprave oziroma nadzornega
sveta,
(c)   
datum sklenitve posamezne pogodbe, vključno z morebitnimi naknadnimi
spremembami,
(d)   
predmet posamezne pogodbe,
(e)   
vrednost posamezne pogodbe in skupna vrednost vseh pogodb,
(f)    
plačilne pogoje.
(4) V primeru pogodbe o izvedbi finančnih storitev mora banka
poleg informacij iz tretjega odstavka tega člena dodatno razkriti še:
(a)   
trajanje posamezne pogodbe,
(b)   
način in vrsto zavarovanja v posamezni pogodbi,
(c)   
provizije,
(d)   
obrestno mero, ki je navedena v pogodbi oziroma druge stroške.
(5) Banka mora v zvezi s pomembnim poslovnim stikom iz točke
(b) drugega odstavka tega člena poleg informacij iz tretjega in četrtega
odstavka tega člena razkriti še razlike med elementi posla glede na običajno
poslovno politiko.
(6) Banka mora v zvezi s pomembnim poslovnim stikom iz točke
(c) drugega odstavka tega člena poleg informacij iz tretjega oziroma četrtega
odstavka tega člena razkriti še informacije o vrsti in višini sredstev, ki jih
je banka ali njena podrejena družba v preteklem poslovnem letu nakazala
posamezni organizaciji ter ime te organizacije.
23.d člen
(Upoštevanje predpisov)
(1) Banka mora razkriti informacije o upoštevanju predpisov,
drugih pravil in internih aktov, ki urejajo nasprotja interesov članov vodenja
in nadzora podrejenih finančnih družb s sedežem izven Republike Slovenije.
(2) Banka mora razkriti naslednje informacije v zvezi z
upoštevanjem predpisov, drugih pravil in internih aktov iz prvega odstavka tega
člena:
(a)   
seznam ugotovljenih nasprotij interesov pri članih vodenja in nadzora
podrejenih družb s sedežem izven Republike Slovenije v preteklem letu,
(b)   
ukrepe, ki so bili sprejeti na ravni nadzornega sveta za preprečevanje
in omejevanje nasprotij interesov iz točke (a) tega odstavka.
24. člen
(Pristop IRB)
Banka, ki za izračun kapitalske zahteve za kreditno tveganje
uporablja pristop IRB, mora razkriti naslednje informacije:
(a)   
o datumu izdaje dovoljenja za uporabo pristopa IRB in morebitnem
postopnem uvajanju pristopa IRB;
(b)   
obrazložitev in pregled:
- 
strukture notranjih bonitetnih sistemov in primerjava notranjih
bonitetnih ocen z zunanjimi,
- 
notranjih ocen parametrov tveganja, ki se ne uporabljajo samo za namen
izračuna kapitalske zahteve za kreditno tveganje po pristopu IRB, temveč tudi
za druge namene,
- 
procesa za priznavanje kreditnih zavarovanj in upravljanja z njimi,
- 
mehanizmov upravljanja in nadzora notranjih bonitetnih sistemov,
vključno z opisom njihove neodvisnosti, zanesljivosti in preverjanja njihove
ustreznosti;
(c)   
opis notranjega bonitetnega procesa, ločeno za naslednje kategorije
izpostavljenosti:
- 
do enot centralne ravni držav in centralnih bank,
- 
do institucij,
- 
do podjetij, vključno z majhnimi in srednje velikimi družbami (SME),
posebnimi kreditnimi aranžmaji in odkupljenimi denarnimi terjatvami, ki spadajo
v to kategorijo,
- 
iz naslova bančništva na drobno, ločeno po vrstah izpostavljenosti, za
katere se v skladu s 102. členom sklepa o pristopu IRB, uporabljajo
različne korelacije,
- 
iz naslova lastniških instrumentov;
Poleg tega mora banka opisati vrste izpostavljenosti, ki so
vključene v kategorije izpostavljenosti iz točke (c), opredelitve, metode in
podatke za ocenjevanje in potrditev primernosti PD in, kjer je primerno LGD (in
CF), vključno s predpostavkami, uporabljenimi pri izdelavi ocen teh parametrov
tveganja, ter opise pomembnih odstopanj od opredelitve neplačila, kakor je določeno
v 28. do 31. členu sklepa o pristopu IRB, vključno z opisom vpliva teh
odstopanj.
(d)   
vrednosti izpostavljenosti za vsako od kategorij izpostavljenosti,
navedenih v prvem odstavku 17. člena sklepa o pristopu IRB; vrednosti
izpostavljenosti do enot centralne ravni držav in centralnih bank, do
institucij in do podjetji, kjer banka uporablja lastne ocene LGD (in CF), se
razkrijejo ločeno od vrednosti izpostavljenosti, za katere banka ne uporablja
lastnih ocen;
(e)   
za kategorije izpostavljenosti do enot centralne ravni držav in
centralnih bank, do institucij, do podjetij in iz naslova lastniških
instrumentov, razčlenjene na zadostno število bonitetnih razredov dolžnikov
(vključno z bonitetnimi razredi neplačnikov), ki omogočajo razumno razlikovanje
kreditnega tveganja:
- 
skupni znesek izpostavljenosti ločeno, po postavkah sredstev in
zunajbilančnih postavkah,
- 
za banke, ki uporabljajo lastne ocene LGD, z izpostavljenostmi tehtano
povprečje LGD v odstotkih,
- 
z izpostavljenostmi tehtano povprečje uteži tveganja,
- 
za banke, ki uporabljajo lastne ocene CF, znesek zunajbilančne
izpostavljenosti in z izpostavljenostmi tehtano povprečje vrednosti
izpostavljenosti za vsako kategorijo izpostavljenosti;
(f)    
za kategorijo izpostavljenosti iz naslova bančništva na drobno in za
vsako od vrst izpostavljenosti iz četrte alinee točke (c) tega člena, bodisi
razkritja iz točke (e) tega člena (če je mogoče na ravni skupine
izpostavljenosti), bodisi analizo izpostavljenosti (po postavkah sredstev in
zunajbilančnih postavkah) glede na zadostno število razredov EL, ki omogočajo
razumno razlikovanje kreditnega tveganja (če je mogoče na ravni skupine
izpostavljenosti);
(g)   
oslabitve oziroma rezervacije, oblikovane v poročevalskem obdobju, za
vsako kategorijo izpostavljenosti (za izpostavljenosti iz naslova bančništva na
drobno, za vsako vrsto izpostavljenosti iz četrte alineje točke (c) tega člena)
in primerjavo s predhodnim poročevalskim obdobjem;
(h)   
opis dejavnikov, ki so vplivali na stopnjo izgube v poročevalskem
obdobju (na primer, da so bile pri banki stopnje neplačila, dejanski LGD in dejanski
CF višji od povprečnih v predhodnem poročevalskem obdobju);
(i)    
ocene banke v primerjavi z dejanskimi rezultati skozi daljše obdobje. To
mora vključevati najmanj informacijo o ocenah izgub glede na dejanske izgube v
vsaki kategoriji izpostavljenosti (za izpostavljenosti iz naslova bančništva na
drobno za vsako vrsto izpostavljenosti iz četrte alinee točke (c) tega člena)
skozi obdobje, ki je dovolj dolgo, da omogoča razumno oceno učinkovitosti
notranjih bonitetnih procesov za vsako kategorijo izpostavljenosti (za
izpostavljenosti iz naslova bančništva na drobno, za vsako vrsto
izpostavljenosti iz četrte alineje točke (c) tega člena). Če je primerno, mora
banka te informacije nadalje razčleniti tako, da izdela analizo stopenj
neplačila in, v primeru bank, ki uporabljajo lastne ocene LGD (in CF), tudi
analizo dejanskih LGD in dejanskih CF glede na ocene teh parametrov tveganja.
25. člen
(Kreditna zavarovanja)
Banka, ki uporablja kreditna zavarovanja, mora razkriti
naslednje informacije:
(a)   
politike in procese za uporabo bilančnega pobota ter obseg uporabe te
vrste zavarovanja;
(b)   
politike in procese za vrednotenje zavarovanja s premoženjem in
upravljanje z njim;
(c)   
opis glavnih vrst zavarovanja s premoženjem, ki jih banka sprejema;
(d)   
pomembnejše vrste dajalcev osebnih jamstev in nasprotnih strank v poslih
s kreditnimi izvedenimi finančnimi instrumenti ter njihovo boniteto;
(e)   
informacije o koncentraciji tržnega ali kreditnega tveganja v okviru
sprejetih kreditnih zavarovanj;
(f)    
banka, ki za izračun kapitalske zahteve za kreditno tveganje uporablja
standardizirani pristop ali pristop IRB, vendar brez lastnih ocen LGD (in CF),
za vsako kategorijo izpostavljenosti skupno vrednost izpostavljenosti (po bilančnem
pobotu, če se slednji uporablja), ki je zavarovana s premoženjem in to po
uporabi prilagoditev za nestanovitnost;
(g)   
za vsako kategorijo izpostavljenosti skupno vrednost izpostavljenosti
(po bilančnem pobotu, če se slednji uporablja), ki je zavarovana z osebnimi
jamstvi ali kreditnimi izvedenimi finančnimi instrumenti. Za kategorijo
izpostavljenosti iz naslova lastniških instrumentov se ta zahteva nanaša na
vsakega od pristopov, določenih v 133., 134. in 138. členu sklepa o pristopu IRB.
26. člen
(Operativno tveganje – napredni pristop)
Banka, ki izračunava kapitalsko zahtevo za operativno
tveganje po naprednem pristopu, mora opisati uporabo zavarovanj ali drugih
načinov prenosa operativnega tveganja, namenjenih za njegovo zmanjševanje.

Sklep o razkritjih s strani bank in hranilnic
(Uradni list RS, št. 135/06) vsebuje naslednje prehodne in
končno določbo:
»PREHODNE IN KONČNA DOLOČBA
27. člen
(Uporaba sklepa)
(1) Banka, ki v skladu s 405. členom ZBan-1 odloži
začetek uporabe standardiziranega pristopa za izračun kapitalske zahteve za
kreditno tveganje do 1. januarja 2008, do navedenega datuma ni dolžna
razkrivati informacij po:
(a)   
točki (a), (b), (c) in (e) 13. člena tega sklepa,
(b)   
14. členu tega sklepa,
(c)   
15. členu tega sklepa,
(d)   
16. členu tega sklepa,
(e)   
20. členu tega sklepa,
(f)    
23. členu tega sklepa,
(g)   
25. členu tega sklepa.
(2) Banka, ki bo do 1. januarja 2008 kapitalsko
zahtevo za kreditno tveganje samo še deloma izračunavala v skladu s Sklepom o
kapitalski ustreznosti bank in hranilnic (Uradni list RS, št. 24/02,
85/02, 22/03, 36/04, 68/04, 103/04, 124/04, 62/05, 67/05 in 74/06; v
nadaljevanju: sklep o kapitalski ustreznosti), do navedenega datuma ni dolžna
razkrivati informacij po:
(a)   
točki (b) 13. člena tega sklepa;
(b)   
15. členu tega sklepa, kolikor se nanašajo na izpostavljenosti, za
katere kapitalsko zahtevo za kreditno tveganje izračunava v skladu s sklepom o
kapitalski ustreznosti;
(c)   
16. členu tega sklepa;
(d)   
23. členu tega sklepa, vendar le, če je kategorija izpostavljenosti
"pozicije v listinjenju in listinjene izpostavljenosti" v celoti
izvzeta iz pristopa IRB (preko stalnih izvzetij ali postopne uvedbe);
(e)   
25. členu tega sklepa, vendar le za tisti del izpostavljenosti, pri
katerem kapitalsko zahtevo za kreditno tveganje izračunava v skladu s sklepom o
kapitalski ustreznosti.
(3) Banka, ki začne uporabljati standardizirani pristop
ali pristop IRB za izračun kapitalske zahteve za kreditno tveganje tekom leta
2007, mora z dnem pričetka uporabe omenjenega pristopa začeti uporabljati tudi
določbe tega sklepa.
28. člen
(Uveljavitev sklepa)
Ta sklep začne veljati 1. januarja 2007.«.

Sklep o spremembah Sklepa o razkritjih s
strani bank in hranilnic (Uradni list RS, št. 42/09) vsebuje naslednjo končno določbo:
»7. člen
Ta sklep začne veljati osmi dan po objavi v Uradnem listu
Republike Slovenije, uporabljati pa se začne s 1. julijem 2009.«.

Sklep o spremembah in dopolnitvah Sklepa o
razkritjih s strani bank in hranilnic (Uradni list RS, št. 85/10) vsebuje naslednjo končno določbo:
»9. člen
Ta sklep začne veljati 31. decembra 2010.«.

Sklep o spremembah in dopolnitvah Sklepa o
razkritjih s strani bank in hranilnic (Uradni list RS, št. 62/11) vsebuje naslednjo končno določbo:
»6. člen
Ta sklep začne veljati naslednji dan po objavi v Uradnem listu
Republike Slovenije.«.

Sklep o spremembah in dopolnitvah Sklepa o
razkritjih s strani bank in hranilnic (Uradni list RS, št. 100/11) vsebuje naslednjo končno določbo:
»7. člen
Ta sklep začne veljati 31. decembra 2011.«.

Sklep o spremembah in dopolnitvah Sklepa o
razkritjih s strani bank in hranilnic (Uradni list RS, št. 60/13) vsebuje naslednjo končno določbo:
»4. člen
Ta sklep začne veljati naslednji dan po objavi v Uradnem
listu Republike Slovenije.«.