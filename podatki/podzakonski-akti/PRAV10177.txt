I. SPLOŠNE DOLOČBE
1. člen
(vsebina)
(1) Ta pravilnik ureja:
-       
vodenje seznama in centralne evidence mediatorjev, ki delujejo v
programih sodišč (v nadaljnjem besedilu: mediatorji) po Zakonu o alternativnem
reševanju sodnih sporov (v nadaljnjem besedilu: zakon),
-       
pogoje za izdajo dovoljenja izvajalcem alternativnega reševanja sporov
(v nadaljnjem besedilu: izvajalec) za uvrščanje mediatorjev na seznam,
-       
izobraževanje in druge pogoje, ki jih morajo izpolnjevati mediatorji,
-       
nadzor nad delom mediatorjev.
(2) Za potrebe tega pravilnika družinsko
področje vključuje zakonske spore in spore iz razmerij med starši in otroki.
II. VODENJE SEZNAMA MEDIATORJEV
2. člen
(seznam)
(1) Glede na vrsto sporov, v katerih
se izvaja mediacija, se seznam vodi po naslednjih področjih:
1.     
civilno področje,
2.     
gospodarsko področje,
3.     
družinsko področje,
4.     
delovno področje.
(2) Organ, ki vodi seznam, vpiše
mediatorje v tista področja iz prejšnjega odstavka, ki jih posamezno sodišče
potrebuje glede na njegovo pristojnost.
(3) Organ, ki vodi seznam, glede na
potrebe programa določi najvišje število mediatorjev, ki so lahko vpisani v
posamezno področje seznama. Pri tem upošteva zlasti pripad zadev na sodišče v
zadnjih 12 mesecih. Število mediatorjev na seznamu mora omogočati, da:
-       
se postopki mediacije zaključijo v treh mesecih,
-       
vsak mediator letno opravi predpisano minimalno število postopkov
mediacij,
-       
se postopki mediacije lahko izvajajo tudi kot mediacije z dvema ali več
mediatorji,
-       
mediacijo v sporih iz razmerij med starši in otroki lahko vodita dva
mediatorja, pri čemer ima eden opravljen pravniški državni izpit, drugi pa
izkazuje strokovno znanje in izkušnje s področja psihologije ali drugega
podobnega področja.
II.A IMENOVANJE MEDIATORJA
2.a člen
(dodelitev zadeve v mediacijo)
Mediatorju se zadeva v mediacijo dodeli s
pisnim obvestilom o dodelitvi.
2.b člen
(imenovanje komediatorja)
(1) Komediator se v mediacijo imenuje na
obrazložen predlog mediatorja iz prejšnjega člena.
III. IZDAJA DOVOLJENJA IZVAJALCEM ALTERNATIVNEGA REŠEVANJA
SPOROV ZA UVRŠČANJE MEDIATORJEV NA SEZNAM
3. člen
(dovoljenje izvajalcem alternativnega
reševanja sporov za uvrščanje mediatorjev na seznam)
Svet za alternativno reševanje sporov
odloča o:
-       
izdaji dovoljenja izvajalcem za uvrščanje mediatorjev na seznam (v
nadaljnjem besedilu: dovoljenje),
-       
podaljšanju dovoljenja,
-       
odvzemu dovoljenja.
4. člen
(pogoji za pridobitev dovoljenja)
Izvajalec, ki želi pridobiti dovoljenje za
uvrščanje mediatorjev na seznam, mora izpolnjevati naslednje pogoje:
-       
po predpisih, po katerih je ustanovljen, lahko opravlja dejavnost
izvajanja storitev mediacije,
-       
ima najmanj tri leta izkušenj pri izvajanju storitev mediacije,
-       
razpolaga s prostori in opremo, ki so predpisani s tem pravilnikom in
veljavnimi sanitarno‑zdravstvenimi predpisi, predpisi o graditvi objektov, o
varstvu okolja, o urejanju naselij, o varstvu pri delu in o varstvu pred
požarom,
-       
s pravili svojega delovanja lahko zagotovi kvalitetno organizacijo in
izvajanje programa mediacije za sodišče ob polnem upoštevanju določil zakonskih
in podzakonskih predpisov, pravil programa sodišča in načel mediatorske etike.
5. člen
(prostori in oprema)
(1) Prostori izvajalca so pisarna,
soba za mediacijo in pomožni prostori.
(2) Pisarna po tem pravilniku je
prostor, v katerem izvajalec opravlja dela, povezana z organizacijo izvajanja
storitev mediacije. Imeti mora opremo za pisarniško poslovanje in prostor za
sprejem strank.
(3) Soba za mediacijo je prostor, v
katerem se izvajajo storitve mediacije.
(4) Pomožni prostori so čakalnica in
sanitarije, ki morajo biti v neposredni bližini pisarne.
6. člen
(pogoji za prostore)
Minimalni tehnični in drugi pogoji, ki se
nanašajo na zunanjo in notranjo ureditev prostorov, so:
-       
zunanjost prostorov mora biti gradbeno dokončana;
-       
dostop mora biti varen, neoviran in osvetljen;
-       
zagotovljeni morata biti najmanj dve parkirni mesti za stranke in
prostori morajo biti lahko dosegljivi z javnimi prevoznimi sredstvi;
-       
notranjost prostorov mora biti gradbeno dokončana in iz materialov, ki
se lahko čistijo oziroma vzdržujejo;
-       
v prostorih morajo biti zagotovljene ustrezne mikroklimatske razmere;
-       
višina prostorov ne sme biti nižja od 2,4 metra;
-       
velikost sobe za mediacijo ne sme biti manjša od 20 m2;
-       
za prostore mora biti izkazana lastninska pravica ali sklenjena najemna
pogodba za najmanj tri leta.
7. člen
(pogoji za opremo)
Posebni tehnični in drugi pogoji, ki se
nanašajo na ureditev prostorov in opreme izvajalca, so:
-       
prostori morajo biti ustrezno osvetljeni, z možnostjo prezračevanja
(naravno prezračevanje ali z napravami za umetno prezračevanje) in ogrevani;
-       
oprema mora biti tehnično brezhibna in iz materialov, ki se lahko
čistijo in vzdržujejo;
-       
razporeditev opreme mora zagotavljati varno gibanje strank in delo
zaposlenih;
-       
v prostorih mora biti najmanj en telefonski priključek;
-       
izvajalec mora imeti dostop do internetnega omrežja;
-       
pohištvo mora zagotavljati varno hrambo dokumentacije;
-       
prostori morajo biti zavarovani proti vsem običajnim nevarnostim pri
zavarovalnici;
-       
prostori morajo biti tehnično varovani.
8. člen
(vzdrževanje prostorov in opreme)
Izvajalec mora prostore in opremo redno
vzdrževati tako, da ob vsakem času dosegajo minimalne tehnične in druge pogoje,
določene s tem pravilnikom.
9. člen
(pregled prostorov in opreme)
Izpolnjevanje pogojev glede prostorov in
opreme se dokazuje z dovoljenjem pristojnega organa o uporabi prostorov za
poslovno dejavnost in s pregledom prostorov, ki ga pred izdajo dovoljenja za
uvrščanje mediatorjev na seznam opravi tričlanska komisija, ki jo imenuje Svet
za alternativno reševanje sporov.
10. člen
(vloga za pridobitev dovoljenja)
(1) Izvajalec, ki želi pridobiti
dovoljenje, vloži vlogo pri Ministrstvu za pravosodje, ki jo posreduje Svetu za
alternativno reševanje sporov.
(2) Vloga za pridobitev dovoljenja
mora obsegati:
-       
podatke o izvajalcu (naziv, naslov in dejavnost),
-       
podatke o izkušnjah izvajalca pri izvajanju storitev mediacije (ali je
že zagotavljal storitve mediacije; kje in kako dolgo jih je zagotavljal; če ni
bil sam nosilec programa, v katerem so se mediacije izvajale, pa tudi, kdo je
bil nosilec programa),
-       
podatke o prostorih in opremi,
-       
pravila delovanja.
(3) Izvajalec ob vložitvi vloge za
pridobitev dovoljenja pooblasti Svet za alternativno reševanje sporov, da lahko
naročnika, kateremu je izvajalec že zagotavljal storitve mediacije, zaprosi za
mnenje o kvaliteti opravljenih storitev.
11. člen
(izdaja dovoljenja)
(1) Če so izpolnjeni pogoji za izdajo
dovoljenja, Svet za alternativno reševanje sporov izda dovoljenje za obdobje
petih let.
(2) Izvajalec sme s sodiščem skleniti
pogodbo o zagotavljanju storitev mediacije največ za obdobje, za katero mu je
izdano dovoljenje.
12. člen
(vloga za podaljšanje dovoljenja)
(1) Izvajalec, ki je na podlagi
pridobljenega dovoljenja sklenil pogodbo o zagotavljanju storitev mediacije za
katero od sodišč iz 4. člena zakona in želi podaljšati dovoljenje, vloži
najpozneje 6 mesecev pred iztekom dovoljenja vlogo za podaljšanje dovoljenja
pri Ministrstvu za pravosodje, ki jo posreduje Svetu za alternativno reševanje
sporov.
(2) Izvajalec v vlogi navede, s
katerim sodiščem je sklenil pogodbo o zagotavljanju storitev alternativnega
reševanja sporov, datum sklenitve pogodbe in obdobje, za katero je bila pogodba
sklenjena.
13. člen
(zaprosilo za mnenje sodišča)
Svet za alternativno reševanje sporov pred
odločanjem o podaljšanju dovoljenja zaprosi sodišče, s katerim je izvajalec
sklenil pogodbo o zagotavljanju storitev mediacije, za mnenje glede kvalitete
storitev, ki jih zagotavlja izvajalec.
14. člen
(podaljšanje dovoljenja)
Če so izpolnjeni pogoji za izdajo
dovoljenja, Svet za alternativno reševanje sporov podaljša dovoljenje za
obdobje petih let.
15. člen
(odvzem dovoljenja)
Svet za alternativno reševanje sporov
izvajalcu odvzame dovoljenje, če ugotovi, da izvajalec ne izpolnjuje več vseh
pogojev za izdajo dovoljenja.
16. člen
(postopek za odvzem dovoljenja)
Postopek za odvzem dovoljenja se začne na
obrazložen predlog predsednika sodišča, s katerim je izvajalec sklenil pogodbo
o zagotavljanju storitev mediacije, ali na obrazložen predlog kateregakoli
člana Sveta za alternativno reševanje sporov.
17. člen
(seznanitev sodišča z odvzemom dovoljenja)
Odločba o odvzemu dovoljenja izvajalcu se v
8 dneh po njeni dokončnosti posreduje sodišču, za katero izvajalec zagotavlja
storitve mediacije.
IV. UVRSTITEV NA SEZNAM
18. člen
(začetek in vodenje postopka uvrstitve na
seznam)
Sodišča in izvajalci z javnim pozivom
povabijo zainteresirane osebe, da pri njih vložijo vlogo za uvrstitev na seznam
mediatorjev iz 7. člena zakona. Javni poziv se objavi na spletni strani sodišča
ali v dnevnem časopisju.
19. člen
(vloga)
(1) Oseba, ki želi biti uvrščena na
seznam (v nadaljnjem besedilu: kandidat), vloži vlogo za uvrstitev na seznam
pri tistem sodišču oziroma izvajalcu, pri katerem želi opravljati storitve
mediacije.
(2) Vloga za vpis na seznam mora
obsegati naslednje podatke:
-       
osebno ime,
-       
datum in kraj rojstva,
-       
poštni naslov, na katerem je kandidat dosegljiv,
-       
naslov stalnega ali začasnega prebivališča,
-       
kontaktne podatke: številka telefona in elektronski naslov,
-       
strokovni oziroma znanstveni naslov,
-       
poklic,
-       
podatke o zaposlitvi,
-       
področje, na katerem bi kandidat želel izvajati mediacijo,
-       
življenjepis.
20. člen
(priloge)
(1) Kandidat mora vlogi iz prejšnjega
člena priložiti naslednja dokazila o izpolnjevanju pogojev:
-       
potrdilo upravljavca matičnega registra o poslovni sposobnosti,
-       
potrdilo iz kazenske evidence, da kandidat ni bil pravnomočno obsojen za
naklepno kaznivo dejanje, ki se preganja po uradni dolžnosti,
-       
potrdilo o tem, da ima najmanj izobrazbo, pridobljeno po visokošolskem
strokovnem študijskem programu prve stopnje,
-       
potrdilo o opravljenem izobraževanju za mediatorja po programu,
določenem v 24. členu tega pravilnika.
(2) Kandidat, ki je opravil pravniški
državni izpit, predloži potrdilo o tem.
(3) Potrdili iz prve in druge alineje
prvega odstavka tega člena ne smeta biti starejši od 30 dni.
(4) Kandidat lahko pooblasti sodišče
oziroma izvajalca alternativnega reševanja sporov, pri katerem želi opravljati
storitve mediacije, da ta sam pridobi potrdili iz prve in druge alineje prvega
odstavka tega člena. V tem primeru mu mora kandidat za namen pridobitve
podatkov posredovati podatek o EMŠO.
21. člen
(življenjepis)
Življenjepis kandidata mora obsegati zlasti
podatke o tem, ali že ima izkušnje z opravljanjem storitev mediacije ter kje,
na kakšnem področju in kako dolgo je te storitve opravljal.
22. člen
(izobraževanje za mediatorja)
(1) Izobraževanje za mediatorja obsega
najmanj 40 pedagoških ur in vključuje vse vsebine iz Priloge št. 1, ki je
sestavni del tega pravilnika.
(2) Pedagoška ura obsega najmanj 45
minut.
(3) Izobraževanje za mediatorja
vključuje tudi zaključni izpit, na katerem se preveri znanje, ki ga je kandidat
pridobil v tem izobraževanju. Uspešno opravljen izpit je pogoj za uspešno
zaključeno izobraževanje za mediatorja.
23. člen
(potrdilo o opravljenem izobraževanju za
mediatorja)
(1) Potrdilo o opravljenem
izobraževanju za mediatorja kandidat pridobi pri izvajalcu izobraževanja.
(2) Iz potrdila o opravljenem
izobraževanju morajo biti razvidni najmanj naslednji podatki:
-       
ime in naslov izvajalca izobraževanja,
-       
navedba dejavnosti izvajalca izobraževanja,
-       
datum in kraj izvedbe izobraževanja,
-       
naziv izobraževanja,
-       
število ur, ki jih je izobraževanje obsegalo,
-       
datum opravljanja zaključnega izpita in uspešnost kandidata pri izpitu.
(3) Potrdilu o opravljenem
izobraževanju mora biti priložen podroben opis vsebine izobraževanja.
24. člen
(nadaljnje izobraževanje)
(1) Mediatorji so se dolžni strokovno
izpopolnjevati in sproti seznanjati zlasti z novimi dognanji in metodami v
stroki ter aktivno sodelovati na posvetovanjih in strokovnih izobraževanjih, ki
jih organizirajo Center za izobraževanje v pravosodju in drugi ponudniki
izobraževanj. 
(2) Mediator, uvrščen na seznam, se mora v
vsakem koledarskem letu udeležiti nadaljnjega izobraževanja s področja
mediacije v trajanju najmanj 12 pedagoških ur, ki ga zagotavlja Center za
izobraževanje v pravosodju. 
(3) Kot enakovredno izobraževanju iz
prejšnjega odstavka, se šteje tudi nadaljnje izobraževanje v enakem obsegu, ki
ga s področja mediacije organizirajo drugi domači ali tuji ponudniki ter
udeležba na domačih ali tujih seminarjih in konferencah s področja mediacije. 
(4) Mediator predloži potrdila o udeležbi
na izobraževanju iz drugega oziroma tretjega odstavka tega člena do konca
vsakega koledarskega leta vodji sodišču pridruženega programa, v programu, ki
je s sodiščem povezan, pa osebi, ki je pri izvajalcu alternativnega reševanja
sporov zadolžena za vodenje programa mediacije (v nadaljnjem besedilu: vodja
pri izvajalcu). 
(5) O ustreznosti vsebine in programov iz
tretjega odstavka tega člena odloča vodja sodišču pridruženega programa v
sodelovanju s sodnikom iz drugega odstavka 11. člena zakona ali vodja pri
izvajalcu.
24.a člen
(stroški izobraževanja)
(1) Kandidat nosi stroške izobraževanja po
22. členu tega pravilnika. 
(2) Ne glede na prejšnji odstavek ima
sodnik pravico do udeležbe na izobraževanju za mediatorja po 22. členu tega
pravilnika, pod pogoji iz 64. člena Zakona o sodniški službi (Uradni list RS,
št. 94/07 – uradno prečiščeno besedilo, 120/08 – odl.US, 91/09 in 33/11), razen
povračila stroškov izobraževanja in usposabljanja ter s tem povezanih potnih
stroškov. 
(3) Mediator, vpisan v seznam, nosi stroške
nadaljnjega izobraževanja po prejšnjem členu. 
(4) Ne glede na prejšnji odstavek ima
sodnik, ki je po petem odstavku 7. člena zakona uvrščen na seznam enega od
sodišč, pod pogoji iz 64. člena Zakona o sodniški službi (Uradni list RS, št.
94/07 – uradno prečiščeno besedilo, 120/08 – Odl.US, 91/09 in 33/11), razen
povračila stroškov izobraževanja in usposabljanja ter s tem povezanih potnih
stroškov, pravico do udeležbe na nadaljnjem izobraževanju v minimalnem trajanju
po drugem odstavku prejšnjega člena.
25. člen
(minimalno število opravljenih postopkov
mediacij)
(1) Mediator, vpisan v seznam, mora v
koledarskem letu v programu sodišča opraviti najmanj deset postopkov mediacije,
razen če pripad v posameznem programu tega ne omogoča ali če obstajajo drugi
opravičljivi razlogi za to, da mediator ne more opraviti zahtevanega števila
mediacij. Vodja sodišču pridruženega programa ali vodja pri izvajalcu odloča o
tem, ali je pripad omogočil izvedbo zahtevanega minimalnega števila postopkov
mediacije in ali obstajajo drugi opravičljivi razlogi za to, da mediator ne
more opraviti zahtevanega števila mediacij.
(2) Če je mediator vpisan v seznam pri
več sodiščih ali izvajalcih alternativnega reševanja sporov, pogoj iz
prejšnjega odstavka izpolni, če skupno število mediacij, ki jih je opravil v
programih sodišč, doseže v prejšnjem odstavku določeno minimalno število
opravljenih postopkov mediacij.
26. člen
(odločitev o vpisu na seznam)
(1) V sodišču pridruženem programu
sodišče izmed prijavljenih kandidatov, ki izpolnjujejo pogoje za uvrstitev na
seznam, izbere kandidate, ki jih uvrsti na seznam in s katerimi sodišče sklene
pogodbe.
(2) V programu, ki je s sodiščem
povezan, kandidate izbere izvajalec in v 8 dneh po uvrstitvi vsakega od
kandidatov na seznam o tem obvesti sodišče, za katero izvaja program mediacije.
27. člen
(sprememba podatkov)
(1) Vsako spremembo podatkov iz prvega
odstavka 9. člena zakona in odsotnost, daljšo od enega meseca, je mediator
dolžan takoj sporočiti vodji sodišču pridruženega programa ali vodji pri
izvajalcu.
(2) Sprememba podatkov iz prvega
odstavka 9. člena zakona in odsotnost mediatorja, daljša kot 3 mesece, se vpiše
v seznam mediatorjev.
V. IZBRIS S SEZNAMA
28. člen
(začetek postopka za izbris s seznama)
(1) Postopek za izbris s seznama se po
prvi alineji tretjega odstavka 8. člena zakona začne na predlog mediatorja.
(2) Postopek za izbris s seznama se po
drugi do šesti alineji tretjega odstavka 8. člena zakona začne na obrazložen
predlog vodje sodišču pridruženega programa ali vodje pri izvajalcu.
(3) Če se pri izvajalcu začne postopek
za izbris mediatorja s seznama, izvajalec o tem v 8 dneh obvesti sodišče, za
katerega izvaja program mediacije.
29. člen
(odgovor)
(1) Predlog vodje sodišču pridruženega
programa oziroma vodje pri izvajalcu se pošlje v odgovor mediatorju, zoper
katerega je začet postopek izbrisa s seznama.
(2) Mediator lahko v 30 dneh od
prejema predloga za začetek postopka izbrisa s seznama odgovori na predlog.
30. člen
(odločitev o izbrisu s seznama)
(1) Predsednik sodišča oziroma
predstojnik izvajalca odloči o vlogi, s katero je bil predlagan izbris mediatorja
s seznama. Če vlogi ugodi, se mediator izbriše s seznama.
(2) Izvajalec alternativnega reševanja
sporov, ki je mediatorja izbrisal s seznama, o tem v 8 dneh obvesti sodišče, za
katerega izvaja program mediacije.
VI. CENTRALNA EVIDENCA MEDIATORJEV
31. člen
(posredovanje podatkov in vodenje
centralne evidence)
(1) Organ, ki vodi seznam, posreduje
ministrstvu, pristojnemu za pravosodje (v nadaljnjem besedilu: ministrstvo),
podatke, ki se vpisujejo v centralno evidenco mediatorjev, v osmih dneh od
vpisa mediatorja v seznam. V enakem roku posreduje tudi vsako spremembo teh
podatkov in podatek o izbrisu mediatorja s seznama.
(2) Centralna evidenca mediatorjev se
vodi po sodiščih iz prvega odstavka 4. člena zakona in po področjih iz 2. člena
tega pravilnika.
VII. NADZOR NAD DELOM MEDIATORJEV
32. člen
(izvajanje nadzora)
(1) Nadzor nad delom mediatorjev
izvaja:
-       
v sodišču pridruženem programu: vodja sodišču pridruženega programa in
sodnik iz drugega odstavka 11. člena zakona,
-       
v programu, ki je s sodiščem povezan: vodja pri izvajalcu in sodnik iz
drugega odstavka 11. člena zakona.
(2) Pri nadzoru se upošteva zlasti
spoštovanje zakonskih določil, določb programa in temeljnih in etičnih načel
mediacije, ter ocena mediatorja. Upoštevajo se tudi evalvacijski vprašalniki in
morebitna druga mnenja ali pripombe strank in njihovih pooblaščencev v
mediaciji, ki jih prejme sodišče ali izvajalec.
(3) Vsak program alternativnega
reševanja sporov mora vsebovati pravila o postopku obravnave pritožb zoper delo
mediatorjev in pravila o postopku izločitve mediatorja, če so podane
okoliščine, ki vzbujajo dvom v nepristranskost mediatorja.
33. člen
(črtan)
34. člen
(ocena mediatorja)
Mediatorja enkrat v vsakem 24 mesečnem
obdobju oceni vodja sodišču pridruženega programa ali vodja pri izvajalcu.
35. člen
(evalvacijski vprašalnik)
(1) Ob zaključku mediacije mediator
povabi stranke in njihove pooblaščence k izpolnitvi anonimnega evalvacijskega
vprašalnika.
(2) Evalvacijski vprašalnik vsebuje
vprašanja o splošnem zadovoljstvu s postopkom mediacije, delom mediatorja in
izidom mediacije in o mnenju strank in njihovih pooblaščencev o posameznih
elementih postopka mediacije, nastopa mediatorja in izida mediacije.
36. člen
(evidenca izvajanja in uspešnosti
mediacije)
(1) Sodišče, v programu, ki je s
sodiščem povezan pa izvajalec, vodi evidenco izvajanja in uspešnosti mediacije.
Evidenca se deli na dve kategoriji:
1.     
mediacija na podlagi soglasja strank po 15. členu zakona,
2.     
mediacija na podlagi obvezne napotitve po 19. členu zakona.
(2) V kategoriji 1 se po posameznih
področjih iz prvega odstavka 2. člena tega pravilnika spremljajo naslednji
podatki: 
-       
število zadev, v katerih je bila mediacija ponujena, 
-       
število zadev, v katerih sta obe stranki podali soglasje za mediacijo, 
-       
število uspešno zaključenih postopkov mediacije (spor med strankama je
bil v celoti rešen s sodno poravnavo ali umikom tožbe ali pritožbe), 
-       
število rešenih pridruženih zadev, 
-       
število postopkov, v katerih je bilo soglasje za mediacijo umaknjeno
pred prvim srečanjem, 
-       
skupni znesek izplačane nagrade in potnih stroškov, vključujoč davke in
prispevke, 
-       
znesek nagrade in potnih stroškov, vključujoč davke in prispevke, ki so
ga plačale stranke.
(3) V kategoriji 2 se po posameznih
področjih iz prvega odstavka 2. člena tega pravilnika spremljajo naslednji
podatki: 
-       
število izdanih sklepov o obvezni napotitvi, 
-       
število zadev, v katerih je bil vložen pravočasen ugovor zoper sklep o
obvezni napotitvi in je bil sklep razveljavljen, 
-       
število uspešno zaključenih postopkov mediacije (spor med strankama je
bil v celoti rešen s sodno poravnavo ali umikom tožbe ali pritožbe), 
-       
število rešenih pridruženih zadev, 
-       
skupni znesek izplačane nagrade in potnih stroškov, vključujoč davke in
prispevke, 
-       
znesek nagrade in potnih stroškov, vključujoč davke in prispevke, ki so
ga plačale stranke.
(4) V evidenci se lahko spremljajo
tudi drugi podatki, ki so po oceni sodišča oziroma izvajalca pomembni za oceno
izvajanja in uspešnosti mediacije.

Priloga
št. 1: Vsebina izobraževanja za mediatorja

Pravilnik o mediatorjih v programih sodišč
(Uradni list RS, št. 22/10) vsebuje naslednje prehodne in
končno določbo:
»PREHODNE IN KONČNA DOLOČBA
37. člen
(začetek
uporabe določb, ki se nanašajo na nadaljnje izobraževanje mediatorja in
predpisano minimalno število postopkov mediacije)
Določbi 24. in 25. člena tega pravilnika se začneta uporabljati 1. januarja 2011.
38. člen
(mediatorji v
programih sodišč pred uveljavitvijo zakona)
Sodišče, ki je ob uveljavitvi zakona že
izvajalo program mediacije, po uskladitvi določb takega programa z določbami
zakona na seznam mediatorjev uvrsti vse mediatorje, s katerimi ima na dan
sprejetja usklajenega programa sklenjene pogodbe o sodelovanju in ki
izpolnjujejo pogoje za uvrstitev na seznam. Pri tem se šteje, da je potrdilo o
opravljenem izobraževanju ustrezno tudi, če ne vsebuje vseh podatkov iz 23.
člena tega pravilnika in če mu ni priložen podroben opis vsebine izobraževanja.
Sodišče uvrsti mediatorje na seznam po ustreznih področjih v skladu z 2. členom
tega pravilnika.
39. člen
(začetek
veljavnosti)
Ta pravilnik začne veljati 15. junija
2010.«.

Pravilnik o spremembah in dopolnitvah Pravilnika
o mediatorjih v programih sodišč (Uradni list RS, št. 35/13) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.