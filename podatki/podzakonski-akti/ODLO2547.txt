1. člen
S tem odlokom se ustanovi Služba Vlade Republike Slovenije za
digitalno preobrazbo (v nadaljnjem besedilu: služba) ter se v skladu s tem
odlokom in z drugimi predpisi določijo njene naloge in organiziranost.
2. člen
Služba opravlja naslednje naloge:
-       
spremlja in analizira stanje digitalne preobrazbe in informacijske
družbe na državni ravni;
-       
v sodelovanju s pristojnimi ministrstvi in vladnimi službami pripravlja
in usklajuje strateške dokumente, zakonodajo in javne politike s področja
digitalne preobrazbe in informacijske družbe ter usklajuje in spremlja njihovo
izvajanje;
-       
v sodelovanju s pristojnimi ministrstvi in vladnimi službami pripravlja,
usklajuje in izvaja državne ukrepe in projekte na področju informacijske družbe
in digitalne preobrazbe gospodarstva, javne uprave, zdravstva, pravosodja,
kmetijstva in izobraževanja ter drugih področjih;
-       
usklajuje, določa in spremlja delovanje ministrstev, vladnih služb ter
drugih organov in služb na področju digitalne preobrazbe in informacijske
družbe;
-       
pripravlja, vodi in izvaja lastne projekte s področja digitalne
preobrazbe in informacijske družbe, ki so financirani iz proračuna Republike
Slovenije in skladov Evropske unije;
-       
v sodelovanju s pristojnimi ministrstvi koordinira in usklajuje stališča
Republike Slovenije v zvezi z zakonodajo, strategijami in drugimi pobudami
Evropske unije na področju informacijske družbe, telekomunikacij in digitalne
preobrazbe, vključno z urejanjem digitalnih storitev in trgov ter umetne
inteligence;
-       
ozavešča družbo o možnostih uporabe spletnih storitev javne uprave in
priložnostih, ki jih ponujajo državni in drugi ukrepi ter projekti namenjeni
pospeševanju digitalne preobrazbe in informacijske družbe;
-       
vzpodbuja javno razpravo o priložnostih in izzivih digitalne preobrazbe,
pomenu digitalne vključenosti in konkurenčnega okolja za vlaganja, talente in
podjetja na področju informacijsko-komunikacijskih tehnologij (v nadaljnjem
besedilu: IKT);
-       
pripravlja, usklajuje in izvaja državne ukrepe in projekte za
vzpodbujanje vseživljenjskega učenja na področju digitalnih veščin, dostopnosti
računalniške in druge opreme, vključevanja ranljivih skupin s pomočjo
digitalnih tehnologij in zagotavljanja digitalne povezljivosti na celotnem
območju države;
-       
pripravlja, usklajuje in izvaja kampanje in druge ukrepe na področju
promocije Slovenije kot vodilne destinacije za IKT vlaganja in kadre z vsega
sveta;
-       
pripravlja, usklajuje in izvaja državne ukrepe in projekte na področju
povezovanja visokošolskih in raziskovalnih institucij z gospodarstvom na
področju IKT tehnologij, podpiranja slovenskih IKT podjetij pri prodoru na tuja
tržišča in ustvarjanja pogojev za vračanje slovenskih IKT strokovnjakov iz
tujine;
-       
podpira razvoj in uporabo tehnologij na ključnih področjih digitalne
preobrazbe, kot so umetna inteligenca, kvantno računalništvo, pametna mesta,
računalništvo v oblaku in tehnologija veriženja blokov;
-       
pri opravljanju svojih nalog sodeluje z raziskovalnimi, izobraževalnimi,
gospodarskimi in drugimi organizacijami ter institucijami, strokovnjaki in
nevladnimi organizacijami, še posebej na področju vključevanja starejših in
ostalih ranljivih skupin;
-       
spremlja digitalno preobrazbo drugih držav in vzpostavlja sodelovanje na
tem področju z državami, mesti, mednarodnimi in drugimi organizacijami, pri
čemer predlaga Vladi Republike Slovenije posnemanje dobrih praks na področju
pospeševanja digitalne preobrazbe.
3. člen
Službo vodi minister brez resorja, pristojen za digitalno
preobrazbo (v nadaljnjem besedilu: minister).
Predsednik vlade lahko pooblasti ministra, da na področju
digitalne preobrazbe in informacijske družbe vodi ali usklajuje delo dveh ali
več ministrstev pri oblikovanju politik in opravljanju izvršilnih nalog oziroma
da vodi izvajanje določenega projekta vlade, ki sodi na upravna področja več
ministrstev.
Ministrstva in vladne službe zagotavljajo strokovno podporo
službi pri izvajanju njenih nalog na področjih njihovih pristojnosti.
PREHODNA IN KONČNA DOLOČBA
4. člen
Do spremembe zakona, ki ureja državno upravo, služba naloge
iz 2. člena tega odloka, ki se prepletajo z nalogami upravljanja z
informacijsko komunikacijskimi sistemi in zagotavljanja elektronskih storitev
javne uprave, zagotavljanja delovanja državnega portala eUprava, varnih
predalov, centralne storitve za spletno prijavo in elektronski podpis,
informacijske družbe in elektronskih komunikacij, opravlja v sodelovanju z
ministrstvom, pristojnim za javno upravo.
5. člen
Akt o notranji organizaciji in sistemizaciji delovnih mest v
službi sprejme minister v desetih dneh po njegovem imenovanju in ga pošlje
vladi v soglasje.
Služba začne delovati 1. avgusta 2021.
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00701-24/2021
Ljubljana, dne 22. julija 2021
EVA 2021-1411-0003
Vlada Republike Slovenije
Janez Janša
predsednik