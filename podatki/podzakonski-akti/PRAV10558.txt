1. člen
(1) Ta pravilnik določa minimalne bivanjske in higienske
standarde za nastanitev tujcev, ki so zaposleni ali delajo v Republiki
Sloveniji. 
(2) Minimalne bivanjske in higienske standarde, določene s
tem pravilnikom, morajo zagotavljati delodajalci, ki tujca zakonito
zaposlujejo, tuji delodajalci, ki tujca napotujejo v Republiko Slovenijo, ter
pravne in fizične osebe, registrirane za opravljanje dejavnosti, ki imajo s
tujcem sklenejo pogodbo o delu, če temu tujcu oddajo nastanitveni prostor, ki
ga imajo v lasti ali najemu oziroma ga imajo v lasti ali najemu fizične ali
pravne osebe, kapitalsko povezane s prej navedenimi delodajalci, tujimi
delodajalci ter pravnimi in fizičnimi osebami.
2. člen
Delodajalec in tuji delodajalec ter pravna in fizična oseba,
registrirana za opravljanje dejavnosti, iz drugega odstavka 1. člena tega
pravilnika morajo zagotavljati te minimalne bivanjske standarde: 
1.     
prostori, namenjeni prebivanju, spanju in uživanju hrane, morajo imeti
tla pokrita s toplo oblogo, stene in strop morajo biti toplotno izolirani,
vrata in okna morajo tesniti in se odpirati, da je omogočeno zračenje; 
2.     
prostori, namenjeni prebivanju, spanju in uživanju hrane, morajo biti
vzdrževani tako, da se ohranjajo v dobrem stanju in omogočajo uporabo,
zagotovljeno mora biti tudi ogrevanje; 
3.     
v objektu mora biti na vidnem mestu nameščena omarica za prvo pomoč,
dosegljiva vsem stanovalcem; 
4.     
v dnevnih in spalnih prostorih mora biti poskrbljeno za zadostno naravno
in električno osvetlitev; 
5.     
moški in ženski spalni prostori morajo biti fizično ločeni; za vsakega
stanovalca mora biti zagotovljena samostojna postelja, druga nad drugo sta
lahko največ dve postelji; 
6.     
v prostoru, ki je namenjen prebivanju, spanju in uživanju hrane, lahko
prebiva največ šest oseb; 
7.     
glede na število oseb, ki prebivajo v prostoru, mora biti zagotovljeno
na osebo za spanje najmanj 6 m2, za kuhinjo 1 m2 in
prebivanje 1 m2, brez sanitarnih prostorov:


Število oseb

Najmanjša površina


1

8 m2


2

10 m2


3

18 m2


4

20 m2


5

28 m2


6

30 m2


3. člen
Delodajalec in tuji delodajalec ter pravna in fizična oseba,
registrirana za opravljanje dejavnosti, iz drugega odstavka 1. člena tega
pravilnika morajo zagotavljati te minimalne higienske standarde v sanitarnih
prostorih: 
1.     
pri souporabi sanitarij do vključno pet uporabnikov morajo biti
nameščeni stranišče s splakovalnikom, umivalnik ter prha z mrzlo in toplo vodo,
pri souporabi za šest ali več oseb pa morajo biti nameščeni najmanj eno
stranišče s splakovalnikom za največ pet uporabnikov ter najmanj en umivalnik
in ena prha z mrzlo in toplo vodo za največ deset uporabnikov; 
2.     
stranišče in prha morata biti fizično ločena od preostalih bivalnih
prostorov ali delov prostorov v souporabi; 
3.     
v sanitarijah in straniščih morata biti zagotovljena zračenje in
električna osvetlitev, tla in stene pa morajo biti obloženi z materiali, ki se
čistijo s sanitarnimi čistili; 
4.     
sanitarije morajo biti fizično ločene za uporabnike različnega spola.
4. člen
Najemna pogodba za nastanitveni prostor mora vsebovati
podatek o površini najemnega prostora, številu oseb, ki ta prostor uporabljajo,
in višini najemnine. V primeru spora glede višine najemnine za oddani
nastanitveni prostor po tem pravilniku odloča pristojno sodišče, pri čemer se
smiselno upoštevajo določbe Pravilnika o podrobnejših pogojih, merilih in
postopku za dodelitev subvencij mladim družinam za najem tržnih stanovanj
(Uradni list RS, št. 66/07).
5. člen
Delodajalec, tuji delodajalec ter pravna ali fizična oseba,
registrirana za opravljanje dejavnosti, iz drugega odstavka 1. člena tega
pravilnika mora na vlogi za izdajo delovnega dovoljenja označiti, ali bo
zagotavljal nastanitev tujca v prostorih, ki jih ima v najemu ali lasti
vlagatelj vloge za izdajo delovnega dovoljenja ali fizična ali pravna oseba,
kapitalsko povezana z njim.
6. člen
(1) Nadzor nad izvajanjem določb tega pravilnika izvaja
Inšpektorat Republike Slovenije za delo v skladu z zakonom, ki ureja inšpekcijo
dela, in zakonom, ki ureja inšpekcijski nadzor. Če obstaja sum kršitve minimalnih
bivanjskih in higienskih standardov iz 2. oziroma 3. člena tega pravilnika,
pregledu nastanitvenih prostorov pa lastnik oziroma uporabnik nasprotuje, mora
inšpektor pred tem pregledom pridobiti odločbo pristojnega sodišča in
zagotoviti, da sta pri pregledu navzoči dve polnoletni osebi kot priči. 
(2) Prijavo kršitve minimalnih bivanjskih in higienskih
standardov iz 2. oziroma 3. člena tega pravilnika lahko na Inšpektorat
Republike Slovenije za delo vložijo zlasti tujec, sostanovalci iz istega ali bližnjega
stanovanjskega objekta, zainteresirana nevladna organizacija oziroma drug
zainteresiran subjekt.
7. člen
Ta pravilnik začne veljati 1. januarja 2012.
Št. 0072-10/2011
Ljubljana, dne 30. junija 2011
EVA 2011-2611-0011
dr. Ivan Svetlik l.r. 
Minister 
za delo, družino in socialne zadeve
prof. dr. Roko Žarnić l.r. 
Minister 
za okolje in prostor
Dorijan Marušič l.r. 
Minister 
za zdravje