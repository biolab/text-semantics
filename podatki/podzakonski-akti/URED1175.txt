1. člen
Priložnostni kovanci ob 1000-letnici smrti
škofa Abrahama, povezanega z Brižinskimi spomeniki, se v skladu z zakonom o
priložnostnih kovancih in v skladu s 1. členom uredbe o določitvi dogodkov, ob
katerih se v letu 1994 izdajajo priložnostni kovanci, izdajo z glavnimi
znamenji, ki so določeni s to uredbo.
2. člen
Ob 1000-letnici smrti škofa Abrahama, povezanega
z Brižinskimi spomeniki, se izdajo: 
-       
priložnostni zlatniki z nominalno vrednostjo 5000 tolarjev – v količini
do največ 4.000 kovancev in v skupni vrednosti 20.000.000 tolarjev; 
-       
priložnostni srebrniki z nominalno vrednostjo 500 tolarjev – v količini
do največ 10.000 kovancev in v skupni vrednosti 5.000.000 tolarjev; 
-       
priložnostni kovanci, izdelani iz kovin, iz katerih se izdelujejo
kovanci v obtoku, z nominalno vrednostjo 5 tolarjev – v količini 200.000
kovancev in v skupni vrednosti 1.000.000 tolarjev. 
V prvi emisiji bo izdelano 1000 zlatnikov,
3000 srebrnikov in 200.000 tečajnih kovancev. 
O kovanju zlatnikov in srebrnikov druge
emisije do količin iz prvega odstavka tega člena sporazumno odločita Banka
Slovenije in Ministrstvo za finance.
3. člen
Priložnostni zlatniki bodo izdelani iz
zlata čistine 900/1000 v posebni tehniki z ravnimi površinami visokega sijaja
in matiranimi reliefnimi površinami priložnostnega motiva. 
Zlatniki bodo imeli težo 7 gramov in premer
24 milimetrov. 
Pri vsakem posameznem priložnostnem
zlatniku je dovoljen pri teži odmik do 1% nad težo oziroma 1% pod težo, ki je
navedena v prejšnjem odstavku.
4. člen
Priložnostni srebrniki bodo izdelani iz
srebra čistine 925/1000 v posebni tehniki z ravnimi površinami visokega sijaja
in matiranimi reliefnimi površinami priložnostnega motiva. 
Srebrniki bodo imeli težo 15 gramov in
premer 32 milimetrov. 
Pri vsakem posameznem srebrniku je dovoljen
pri teži odmik do l% nad težo oziroma 1% pod težo, ki je navedena v prejšnjem
odstavku.
5. člen
Priložnostni kovanci, izdelani iz kovin, iz
katerih se izdelujejo kovanci v obtoku, bodo izdelani iz zlitine, ki vsebuje
78% bakra, 20% cinka in 2% niklja. 
Kovanci bodo imeli težo 6,4 grama in premer
26 milimetrov. 
Pri vsakem posameznem kovancu je dopusten
odmik od teže do 2% nad ali pod težo iz prejšnjega odstavka, pri premeru pa do
0,1 mm nad oziroma pod premerom, ki je naveden v prejšnjem odstavku.
6. člen
Videz sprednje strani zlatnikov, srebrnikov
in tečajnih kovancev iz 3., 4. in 5. člena te uredbe bo naslednji: v osrednjem
delu kovanca je stilizirano pisateljsko pero, ki simbolizira začetke
pismenstva. Koren peresa razdeli na levi strani pokončno postavljeno besedilo
'GLAGOLITE PONAZ', ki predstavlja začetne besede prvega zapisa Brižinskih
spomenikov, izpisano v stari pisavi. 
Na desni strani kovanca je nad peresom
napis 'BRIŽINSKI SPOMENIKI', pod njim pa besedilo 'ŠKOF ABRAHAM' in letnici
'994-1994'.
7. člen
Videz zadnje strani vseh treh priložnostih
kovancev bo naslednji: 
v zgornji polovici kovanca je ob levem robu
v loku izpisano besedilo 'PET TISOČ TOLARJEV, 'PETSTO TOLARJEV oziroma 'PET
TOLARJEV. Na desni strani je v zgornji polovici kovanca s številko izražena
nominalna vrednost. 
V spodnji tretjini kovanca je vodoravno
napis 'REPUBLIKA SLOVENIJA', pod njim pa je letnica izdaje '1994'.
8. člen
Priložnostni kovanci, izdani na podlagi te
uredbe, so po obodu nazobčani.
9. člen
Ta uredba začne veljati petnajsti dan po
objavi v Uradnem listu Republike Slovenije.
Št. 440-12/93-2/4-8
Ljubljana, dne 20. oktobra 1994.
Vlada Republike Slovenije
dr. Janez Drnovšek l. r.
Predsednik