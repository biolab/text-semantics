I. SPLOŠNE DOLOČBE
1. člen
(vsebina)
Ta pravilnik določa način merjenja toplote ter način delitve
in obračuna stroškov za toploto v večstanovanjskih in drugih stavbah z najmanj
štirimi posameznimi deli (v nadaljevanju: stavbe) v skladu z Direktivo
2006/32/ES Evropskega parlamenta in Sveta z dne 5. aprila 2006 o učinkovitosti
rabe končne energije in o energetskih storitvah ter o razveljavitvi Direktive
Sveta 93/76/EGS (UL L št. 114/64 z dne 27. 4. 2006, str. 64).
2. člen
(uporaba)
(1) Ta pravilnik se uporablja za stavbe, ki imajo centralno
ogrevanje in/ali centralno pripravo tople vode, in se oskrbujejo s toploto iz
sistema daljinskega ogrevanja oziroma skupne kurilne ali druge naprave za
centralno proizvodnjo toplote (v nadaljevanju: skupna kurilna naprava). 
(2) Ta pravilnik se uporablja za delitev in obračun stroškov
za toploto iz sistema daljinskega ogrevanja oziroma stroškov za gorivo za
skupno kurilno napravo, in sicer stroškov za ogrevanje in/ali pripravo tople
vode, ki so izkazani z računi oziroma s specifikacijo stroškov (v nadaljevanju:
račun) za dobavljeno toploto oziroma gorivo za stavbo. 
(3) Za postopek odločanja lastnikov posameznih delov stavbe
in določitev števila uporabnikov posameznega dela stavbe se uporabljajo
predpisi, ki urejajo upravljanje večstanovanjskih stavb.
3. člen
(pomen izrazov)
(1) Izrazi, uporabljeni v tem pravilniku, imajo naslednji
pomen: 
1.     
celotni stroški za toploto oziroma gorivo stavbe (v nadaljevanju:
celotni stroški) so stroški za toploto, dobavljeno iz sistema daljinskega
ogrevanja, oziroma stroški za gorivo za proizvodnjo toplote v skupni kurilni
napravi, ki so izkazani z računi oziroma s specifikacijo stroškov za dobavljeno
toploto oziroma za gorivo za stavbo, pri čemer se upoštevajo stroški, ki so
odvisni od količine toplote oziroma goriva. Celotni stroški so sestavljeni iz
stroškov za ogrevanje (ogrevanje posameznih in skupnih delov stavbe) in
stroškov za pripravo tople vode; 
2.     
delež ogrevane površine posameznega dela stavbe (v nadaljevanju: delež
ogrevane površine) je razmerje med ogrevano površino posameznega dela stavbe in
seštevkom ogrevanih površin vseh posameznih delov stavbe; 
3.     
delež števila uporabnikov posameznega dela stavbe (v nadaljevanju: delež
števila uporabnikov) je razmerje med številom uporabnikov posameznega dela
stavbe in številom uporabnikov vseh posameznih delov stavbe. Pri tem se
upošteva povprečno število uporabnikov v obračunskem obdobju; 
4.     
delilnik stroškov toplote (v nadaljevanju: delilnik) je naprava za
indikacijo ali merjenje dejanske porabe toplote, ki omogoča določitev deležev
stroškov za ogrevanje in deležev stroškov za pripravo tople vode posameznih
delov stavbe. Delilniki po tem pravilniku so delilniki, ki so nameščeni na
grelnih telesih, ter merilniki toplotne energije in vodomeri za toplo vodo v
posameznih delih stavbe; 
5.     
indeks porabe toplote oziroma goriva je razmerje med porabo toplote
oziroma goriva v obravnavanem enoletnem obdobju in porabo toplote oziroma
goriva v predhodnem enoletnem obdobju, ki se pomnoži s 100; 
6.     
izvajalec delitve stroškov za toploto (v nadaljevanju: izvajalec
delitve) je pravna ali fizična oseba, ki izvaja delitev celotnih stroškov za
toploto oziroma gorivo stavbe na podlagi pogodbenega razmerja z upravnikom
oziroma z lastniki stavbe. Izvajalec delitve je lahko tudi upravnik stavbe,
dobavitelj toplote ali upravljalec skupne kurilne naprave; 
7.     
izvajalec obračuna stroškov za toploto (v nadaljevanju: izvajalec
obračuna) je pravna ali fizična oseba, ki izvaja obračun celotnih stroškov za
toploto oziroma gorivo stavbe na podlagi pogodbenega razmerja z upravnikom
oziroma z lastniki stavbe. Izvajalec obračuna je lahko upravnik stavbe,
dobavitelj toplote ali upravljalec kurilne naprave; 
8.     
koeficient učinkovitosti rabe toplote za ogrevanje posameznega dela
stavbe je razmerje med deležem porabe toplote za ogrevanje posameznega dela
stavbe in deležem ogrevane površine posameznega dela stavbe; 
9.     
koeficient porabe toplote za pripravo tople vode posameznega dela stavbe
je razmerje med deležem porabe toplote za pripravo tople vode posameznega dela
stavbe in deležem števila uporabnikov posameznega dela stavbe; 
10.  
obračunsko obdobje je obdobje, za katero se izvaja odčitavanje
delilnikov stroškov toplote in drugih merilnikov ter delitev in obračun
stroškov za toploto ter traja največ dvanajst mesecev; 
11.  
ogrevana prostornina posameznega dela stavbe (v nadaljevanju: ogrevana
prostornina) je neto prostornina posameznega dela stavbe, ki je ogrevana; 
12.  
ogrevana površina posameznega dela stavbe (v nadaljevanju: ogrevana
površina) je neto tlorisna površina posameznega dela stavbe, določena na osnovi
standarda SIST ISO 9836, ki je ogrevana; 
13.  
porabniški delež je delež porabe toplote oziroma goriva, ki se nanaša na
posamezni del stavbe. Vsota vseh porabniških deležev mora znašati 1; 
14.  
posamezni del stavbe je s toploto oskrbovano stanovanje, poslovni
prostor ali drug samostojni prostor, za katerega se stroški delijo in
obračunavajo ločeno; 
15.  
razdelilnik stroškov je preglednica deležev celotnih stroškov za toploto
oziroma gorivo stavbe, ki se nanašajo na posamezne dele stavbe v obračunskem
obdobju. Vsota teh deležev mora znašati 1; 
16.  
temperaturni primanjkljaj je vsota dnevnih razlik med temperaturo zraka
v ogrevanem prostoru (20 °C) in povprečno dnevno zunanjo temperaturo zraka. Pri
tem se upoštevajo le dnevi v času ogrevalne sezone, ko je bila povprečna
zunanja temperatura zraka nižja od 12 °C, po podatkih organa, ki je zadolžen za
izvajanje meteoroloških meritev. 
(2) Izrazi, ki urejajo področje energetike, in ki niso
opredeljeni s tem pravilnikom, imajo enak pomen, kot ga določajo predpisi, ki
urejajo področje energetike. 
(3) Izrazi, ki urejajo področje stavb, in ki niso opredeljeni
s tem pravilnikom, imajo enak pomen, kot ga določajo predpisi, ki urejajo
upravljanje večstanovanjskih stavb.
4. člen
(določitev delilnikov in parametrov obračuna)
(1) Lastniki posameznih delov stavbe (v nadaljevanju:
lastniki) odločijo o vrsti in tipu delilnikov, o parametrih za delitev in
obračun stroškov za toploto in o poročanju. Lastniki odločitev sprejmejo na
zboru lastnikov ali s podpisovanjem listine. 
(2) Parametri iz prejšnjega odstavka so: 
-       
začetek in trajanje obračunskega obdobja, 
-       
ugotovitev o velikosti in deležu ogrevanih površin posameznih delov
stavbe, 
-       
način določanja količine toplote za pripravo tople vode (v skladu s
prvim odstavkom 9. člena), 
-       
višina korekturnih faktorjev za izenačitev vpliva lege posameznih delov
v stavbi glede na njihove potrebe po toploti (v skladu s prvim odstavkom 14.
člena), 
-       
delež stroškov za ogrevanje oziroma za pripravo tople vode, ki se
razdeli na posamezne dele stavbe na osnovi porabniških deležev (v skladu s 15.
členom), 
-       
ugotovitev o tem, ali se pri delitvi stroškov namesto ogrevane površine
upošteva ogrevana prostornina (v skladu s 17. členom), 
-       
obdobje, za katero se izdela letno poročilo o porabi in stroških za
toploto oziroma gorivo posameznih delov stavbe (v skladu s 23. členom). 
(3) Če se lastniki odločijo za spremembo parametrov iz
prejšnjega odstavka, se spremenjeni parametri pričnejo uporabljati za naslednje
obračunsko obdobje.
II. MERJENJE PORABE TOPLOTE
5. člen
(vgradnja delilnikov)
(1) Lastniki vseh posameznih delov stavbe morajo pred
začetkom prvega obračunskega obdobja vgraditi delilnike stroškov za toploto za
ogrevanje. V primeru namestitve delilnikov na grelna telesa, je potrebno
delilnike namestiti na vsa grelna telesa, vgrajena v posameznem delu. 
(2) Lastniki vseh posameznih delov morajo v posamezne dele
stavbe vgraditi vodomere za toplo vodo v primeru rekonstrukcije razvoda tople
vode v skupnih in vseh posameznih delih stavbe. 
(3) V stavbah z več kot osmimi posameznimi deli s centralnim
ogrevanjem in centralno pripravo tople vode, ki sta medsebojno povezana, in
kjer toplota za pripravo tople vode ni posebej merjena, morajo lastniki
zagotoviti vgradnjo merilnika toplotne energije za centralno pripravo tople
vode.
6. člen
(vrsta in tip delilnikov)
Posamezni deli stavbe morajo biti opremljeni z delilniki iste
vrste in tipa, za katerega so se odločili lastniki (v nadaljevanju: izbrani tip
delilnika). Ta zahteva ne velja v primeru, ko se v funkciji delilnikov
uporabljajo merilniki toplotne energije in vodomeri za toplo vodo, razen v
primeru merilnikov, ki se odčitavajo daljinsko. Izbrani tip delilnika mora biti
združljiv z ogrevalnim sistemom, posamezni delilniki pa nameščeni skladno z
navodili proizvajalca oziroma dobavitelja.
7. člen
(tehnične lastnosti delilnikov)
(1) Izbrani tip delilnika mora s svojimi tehničnimi
lastnostmi omogočati določitev porabniških deležev. 
(2) Delilnik za namestitev na grelno telo izpolnjuje zahtevo
iz prejšnjega odstavka, če je izdelan skladno s standardom SIST EN 834 ali SIST
EN 835. 
(3) Merilnik toplotne energije izpolnjuje zahteve iz prvega
odstavka tega člena, če je skladen z zahtevami Pravilnika o merilnih
instrumentih (Uradni list RS, št. 42/06) ali Pravilnika o meroslovnih zahtevah
za merilnike toplotne energije (Uradni list RS, št. 35/02). 
(4) Vodomer za toplo vodo izpolnjuje zahteve iz prvega
odstavka tega člena, če je skladen z zahtevami Pravilnika o merilnih
instrumentih (Uradni list RS, št. 42/06) ali Pravilnika o meroslovnih zahtevah
za vodomere (Uradni list RS, št. 26/02) ali Pravilnika o meroslovnih zahtevah
za vodomere za vročo vodo, ki lahko nosijo oznake in znake EEC (Uradni list RS,
št. 76/01). 
(5) Standardi, navedeni v tem členu, se hranijo in so na
vpogled pri slovenskem nacionalnem organu za standardizacijo.
8. člen
(zamenjava in vgradnja dodatnih grelnih teles)
V primeru zamenjave grelnega telesa, na katerem je nameščen
delilnik, oziroma v primeru vgradnje dodatnih grelnih teles, morajo lastniki
sočasno zagotoviti namestitev delilnikov na ta grelna telesa ter o tem predhodno
obvestiti izvajalca delitve.
III. DELITEV STROŠKOV ZA TOPLOTO
9. člen
(razdelitev celotnih stroškov)
(1) V stavbah s centralnim ogrevanjem in centralno pripravo
tople vode, ki sta medsebojno povezana in kjer toplota za pripravo tople vode
ni posebej merjena, se toplota oziroma gorivo, porabljeno za pripravo tople
vode, določi na osnovi ene od enačb iz Priloge 1, ki je sestavni del tega
pravilnika. 
(2) Toplota oziroma gorivo, porabljeno za ogrevanje, se
določi tako, da se od celotne porabljene toplote oziroma goriva odšteje toplota
oziroma gorivo, porabljeno za pripravo tople vode. 
(3) Stroški za ogrevanje in stroški za pripravo tople vode se
določijo na osnovi celotnih stroškov z upoštevanjem deleža porabe toplote za
ogrevanje in pripravo tople vode.
10. člen
(porabniški delež, če ni podatkov z delilnikov iz
objektivnih okoliščin)
Če ugotavljanje porabniškega deleža posameznega dela stavbe
zaradi objektivnih okoliščin ni mogoče, se porabniški delež določi tako, da je
za ogrevanje enak deležu ogrevane površine, za pripravo tople vode pa je enak
deležu števila uporabnikov.
11. člen
(porabniški delež, če ni podatkov z delilnikov po krivdi
lastnika)
Če ugotavljanje porabniškega deleža posameznega dela stavbe
ni mogoče, ker lastnik ni vgradil delilnikov, ni pravilno vgradil delilnikov,
ni vgradil ustreznega tipa delilnika, ne omogoči odčitavanja delilnikov zaradi
onemogočenega vstopa v posamezni del stavbe, ne poskrbi za overitev merilnika
toplotne energije ali vodomera tople vode, namerno odstrani delilnike, ne javi
poškodbe delilnikov ali ravna v nasprotju z 8. členom tega pravilnika, se
porabniški delež za ogrevanje oziroma pripravo tople vode določi skladno z 10.
členom tega pravilnika in pomnoži s faktorjem 1,6.
12. člen
(skupni porabniški delež posameznih delov stavbe)
Skupni porabniški delež posameznih delov stavbe, za katere se
porabniški deleži določajo na osnovi delilnikov, se določi tako, da se od
števila 1 odšteje seštevek porabniških deležev, določenih na osnovi 10. in 11.
člena tega pravilnika, ločeno za ogrevanje in pripravo tople vode.
13. člen
(porabniški deleži posameznih delov stavbe)
Porabniški delež posameznega dela stavbe, ki se določa na
osnovi delilnikov, se določi tako, da se določi delež porabe toplote
posameznega dela glede na porabo toplote vseh posameznih delov, za katere so na
razpolago odčitki z delilnikov, ter se pomnoži s skupnim porabniškim deležem,
določenim na način iz prejšnjega člena, ločeno za ogrevanje in pripravo tople
vode.
14. člen
(korekcija porabniških deležev zaradi vpliva lege
posameznega dela stavbe)
(1) Porabniški deleži posameznih delov stavbe za ogrevanje,
določeni na način iz prejšnjega člena, se korigirajo zaradi izenačitve vpliva
lege posameznih delov v stavbi glede na njihove potrebe po toploti na enoto
ogrevane površine. Pri tem se uporabijo korekturni faktorji, ki se določijo na
osnovi celotnih toplotnih izgub posameznih delov stavbe, določenih v projektu
centralnega ogrevanja ali na osnovi standarda SIST EN 12831, oziroma korekturni
faktorji, ki imajo podlago na vrednostih, pridobljenih v praksi na primerljivih
stavbah, z upoštevanjem pravil tehnike. 
(2) Korigirane porabniške deleže posameznih delov stavbe za
ogrevanje je potrebno preračunati tako, da bo njihov seštevek enak skupnemu
porabniškemu deležu za ogrevanje, določenem na način iz 12. člena tega
pravilnika. 
(3) Za porabniške deleže, določene na osnovi 10. in 11. člena
tega pravilnika, se korekcija porabniških deležev iz prvega odstavka tega člena
ne izvede.
15. člen
(deleži stroškov posameznih delov stavbe)
Stroški za ogrevanje oziroma za pripravo tople vode se v
višini najmanj 60% in največ 80% razdelijo na posamezne dele stavbe na osnovi
porabniških deležev, določenih na osnovi 10., 11. in 14. člena tega pravilnika.
Preostali del stroškov za ogrevanje oziroma za pripravo tople vode se na
posamezne dele stavbe razdeli glede na delež ogrevane površine.
16. člen
(deleži stroškov posameznih delov stavbe za pripravo tople
vode, če ni vgrajenih delilnikov)
V primeru, da posamezni deli nimajo vgrajenih delilnikov za
pripravo tople vode, se stroški za pripravo tople vode delijo na posamezne dele
stavbe glede na delež števila uporabnikov.
17. člen
(delitev stroškov po ogrevani prostornini)
Če se stroški delijo glede na ogrevano površino, se ti
stroški delijo glede na ogrevano prostornino, če se višina vsaj enega
posameznega dela stavbe razlikuje od drugih posameznih delov stavbe za več kot
20%.
18. člen
(zagotovitev podatkov o porabi toplote pri prodaji ali
izselitvi)
(1) Lastnik, ki proda posamezni del stavbe, ali lastnik
posameznega dela stavbe, iz katerega se izseli uporabnik, mora poskrbeti za
odčitanje v posameznem delu stavbe nameščenih delilnikov in odčitane podatke
posredovati izvajalcu delitve stroškov. 
(2) Če odčitavanje v posameznem delu stavbe po prejšnjem
odstavku ni bilo izvedeno, se stroški za ogrevanje in stroški za pripravo tople
vode določijo z upoštevanjem pravil tehnike, pri čemer se upošteva temperaturni
primanjkljaj za posamezni del obračunskega obdobja.
19. člen
(delitev stroškov v primeru nezadostnega obsega podatkov)
V primeru, da so porabniški deleži, ki so določeni z
delilniki, ugotovljeni za posamezne dele stavbe, ki skupaj obsegajo manj kot
50% ogrevane površine, se stroški za ogrevanje razdelijo glede na delež
ogrevane površine, stroški za toplo vodo pa se razdelijo glede na delež števila
uporabnikov.
20. člen
(izdelava razdelilnika stroškov)
Izvajalec delitve na osnovi postopkov iz 9. do 19. člena tega
pravilnika, izdela za obračunsko obdobje razdelilnik stroškov in ga posreduje
izvajalcu obračuna.
21. člen
(obveznosti izvajalca delitve)
(1) Izvajalec delitve mora voditi evidenco o delitvi stroškov
za toploto oziroma gorivo in te podatke hraniti najmanj pet let po koncu
obračunskega obdobja. 
(2) Izvajalec delitve mora lastniku na njegovo zahtevo
omogočiti vpogled v vse podatke in izračune, ki so bili podlaga za delitev
stroškov za toploto oziroma gorivo. 
(3) Izvajalec delitve mora lastnikom dati vse potrebne
informacije in podporo pri sprejemanju in izvajanju odločitev v zvezi z
izvajanjem tega pravilnika.
IV. OBRAČUN STROŠKOV ZA TOPLOTO IN POROČANJE
22. člen
(obveznosti izvajalca obračuna)
(1) Izvajalec obračuna mora najkasneje v treh mesecih po
končanem obračunskem obdobju obračunati stroške za toploto na podlagi
specifikacije stroškov za toploto oziroma gorivo in razdelilnika stroškov. 
(2) Izvajalec obračuna mora lastniku na njegovo zahtevo
omogočiti vpogled v vse podatke, ki so bili podlaga za obračun stroškov za
toploto oziroma gorivo. 
(3) Izvajalec obračuna mora lastnikom dati vse potrebne
informacije in podporo pri sprejemanju in izvajanju odločitev v zvezi z
izvajanjem tega pravilnika.
23. člen
(izdelava letnega poročila o porabi in stroških za toploto)
Izvajalec obračuna mora vsako leto izdelati pisna letna
poročila o porabi in stroških za toploto oziroma gorivo posameznih delov stavbe
(v nadaljevanju: letno poročilo) in jih v roku treh mesecev po zaključku
obravnavanega enoletnega obdobja posredovati lastnikom.
24. člen
(vsebina letnega poročila)
(1) V poročilu iz prejšnjega člena mora biti navedeno vsaj: 
-       
začetek in konec obravnavanega enoletnega obdobja; 
-       
ogrevana površina vseh posameznih delov stavbe, ogrevana površina
posameznega dela stavbe in delež ogrevane površine; 
-       
število uporabnikov stavbe, število uporabnikov posameznega dela stavbe,
delež števila uporabnikov; 
-       
skupna poraba toplote oziroma goriva za celotno stavbo, prikazana ločeno
za ogrevanje in pripravo tople vode; 
-       
delež porabe toplote oziroma goriva posameznega dela stavbe, podan
ločeno za ogrevanje in pripravo tople vode; 
-       
koeficient učinkovitosti rabe toplote za ogrevanje posameznega dela
stavbe; 
-       
koeficient učinkovitosti rabe toplote za pripravo tople vode posameznega
dela stavbe; 
-       
cena toplote oziroma goriva; 
-       
celotni stroški stavbe, razdeljeni na stroške za ogrevanje in stroške za
pripravo tople vode; 
-       
celotni stroški za toploto posameznega dela stavbe, razdeljeni na
stroške za ogrevanje in stroške za pripravo tople vode; 
-       
indeks porabe toplote oziroma goriva posameznega dela stavbe, prikazan
ločeno za ogrevanje in pripravo tople vode; 
-       
indeks porabe toplote oziroma goriva za ogrevanje stavbe. 
(2) Pri določanju indeksa porabe toplote oziroma goriva iz enajste
in dvanajste alineje prejšnjega odstavka se poraba toplote oziroma goriva za
ogrevanje za obravnavano enoletno obdobje preračuna z dejanskega na referenčni
temperaturni primanjkljaj, ki se vzame za predhodno enoletno obdobje.
25. člen
(poročanje ministrstvu)
Izvajalec obračuna mora Ministrstvu za gospodarstvo na
njegovo zahtevo posredovati podatke o številu in ogrevani površini stavb ter
številu posameznih delov stavb, v katerih so vgrajeni delilniki, ter porabi
toplote oziroma goriv za ogrevanje in pripravo tople vode v preteklih treh
letih.
26. člen
(hramba dokumentacije)
Upravnik oziroma lastniki, če stavba nima upravnika, morajo
trajno hraniti tehnično dokumentacijo o stavbi, skupni kurilni napravi, grelnih
telesih, delilnikih, merilnikih in drugih napravah.
V. PREHODNE IN KONČNE DOLOČBE
27. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o načinu delitve in obračunu stroškov za toploto v stanovanjskih in drugih
stavbah z več odjemalci (Uradni list RS, št. 52/05), razen za stavbe, v katerih
imajo lastniki že vgrajene delilnike in izvajajo obračun toplote po dosedanjem
pravilniku, za katere se uporablja najkasneje do 30. septembra 2011.
28. člen
(uskladitev načina merjenja, delitve in obračuna stroškov)
Lastniki, ki imajo že vgrajene delilnike in izvajajo obračun
toplote po dosedanjem pravilniku, morajo uskladiti način delitve in obračun
stroškov za toploto z določbami tega pravilnika najkasneje do 30. septembra
2011.
29. člen
(rok za vgradnjo merilnika toplotne energije za centralno
pripravo tople vode)
Lastniki morajo zagotoviti vgradnjo merilnika toplotne
energije za centralno pripravo tople vode iz tretjega odstavka 5. člena tega
pravilnika najkasneje do 1. oktobra 2015.
30. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-260/2009
Ljubljana, dne 20. januarja 2010
EVA 2010-2111-0026
dr. Matej Lahovnik l.r. 
Minister 
za gospodarstvo

Priloga
1: Izračun toplote za pripravo tople vode