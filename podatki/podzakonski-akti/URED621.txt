1. člen
Ta uredba določa mejne vrednosti parametrov
odpadne vode iz naprav za čiščenje odpadnih plinov sežigalnice odpadkov ali
naprave za sosežig odpadkov in ukrepe za zmanjševanje emisije snovi pri
odvajanju te odpadne vode.
Za vprašanja o emisiji snovi pri odvajanju
odpadne vode iz naprav za čiščenje dimnih plinov sežigalnice odpadkov ali
naprave za sosežig odpadkov (v nadaljnjem besedilu: odpadne vode iz naprav za
čiščenje dimnih plinov), ki niso urejena s to uredbo, se uporabljajo določbe za
tehnološke odpadne vode iz uredbe o emisiji snovi in toplote pri odvajanju
odpadnih voda iz virov onesnaževanja (Uradni list RS, št. 35/96), za vprašanja
obratovalnega monitoringa, ki niso urejena s to uredbo, pa določbe za
tehnološke odpadne vode iz pravilnika o prvih meritvah in obratovalnem
monitoringu odpadnih vod ter o pogojih za njegovo izvajanje (Uradni list RS,
št. 35/96 in 29/00).
2. člen
Pojmi imajo po tej uredbi naslednji pomen:
1.    
Odpadki so trdni ali tekoči odpadki, ki so
odpadki po predpisu o ravnanju z odpadki.
2.    
Nevarni odpadki so trdni ali tekoči odpadki, ki
so nevarni odpadki po predpisu o ravnanju z odpadki.
3.    
Sežigalnica odpadkov (v nadaljnjem besedilu:
sežigalnica) je nepremična ali premična naprava, namenjena za toplotno obdelavo
odpadkov z izkoriščanjem pridobljene zgorevalne toplote ali brez njega. Toplotna
obdelava vključuje sežiganje z oksidacijo odpadkov kot tudi pirolizo,
uplinjanje, obdelavo v plazmi ali druge postopke toplotne obdelave, če se
produkti obdelave naknadno sežgejo.
Sežigalnica je
celotna postavitev objektov in naprav za sprejemanje, skladiščenje in predhodno
obdelavo odpadkov, vseh linij za sežiganje in sistemov za oskrbo z odpadki,
gorivom in zrakom, kotla, čistilne naprave za odpadne pline, naprave za
čiščenje ali hranjenje ostankov sežiganja in odpadne vode, odvodnika
zgorevalnih plinov ter naprav in sistemov za nadzor sežiganja in trajno
spremljanje in registriranje pogojev sežiganja.
4.    
Naprava za sosežig odpadkov (v nadaljnjem
besedilu: naprava za sosežig) je nepremična ali premična naprava, ki je zlasti
namenjena proizvodnji energije ali določenih izdelkov, v kateri se odpadki
uporabljajo kot običajno ali kot dodatno gorivo ali pa toplotno obdelajo za
namen odstranjevanja. Če se v napravi iz prejšnjega stavka sosežig odpadkov
izvaja tako, da je glavni namen toplotna obdelava odpadkov in ne proizvodnja
energije ali izdelkov, se naprava šteje za sežigalnico.
Naprava za
sosežig je celotna postavitev objektov in naprav za sprejemanje, skladiščenje
in predhodno obdelavo odpadkov, vseh linij za sosežiganje in sistemov za oskrbo
z odpadki, gorivom in zrakom, kotla, čistilne naprave za odpadne pline, naprave
za čiščenje ali hranjenje ostankov sežiganja in odpadne vode, odvodnika
zgorevalnih plinov ter naprav in sistemov za nadzor sežiganja in trajno
spremljanje in registriranje pogojev sežiganja.
5.    
Obstoječa sežigalnica je sežigalnica, ki je
zgrajena ali obratuje na dan uveljavitve te uredbe ali je bilo pred
uveljavitvijo te uredbe zanjo pridobljeno gradbeno ali enotno dovoljenje.
6.     Obstoječa naprava za sosežig jenaprava, ki
obratuje na dan uveljavitve te uredbe skladno s predpisi kot naprava za sosežig
ali je bilo pred uveljavitvijo te uredbe pridobljeno gradbeno dovoljenje za
rekonstrukcijo naprave zaradi sosežiga odpadkov.
7.    
Dioksini in furani so poliklorirani
dibenzo-p-dioksini in dibenzofurani iz seznama, določenega v prilogi 1, ki je
sestavni del te uredbe.
8.    
Upravljavec je pravna ali fizična oseba, ki
upravlja sežigalnico ali napravo za sosežig in je skladno s predpisi odgovoren
za tehnične in druge pogoje njenega obratovanja.
9.    
Dovoljenje za sežiganje je dovoljenje za predelavo
ali odstranjevanje odpadkov iz predpisa o ravnanju z odpadki.
3. člen
Določbe te uredbe veljajo za vse
sežigalnice in naprave za sosežig, razen za:
1.    
tiste, v katerih se sežigajo ali sosežigajo
samo:
-  
rastlinski odpadki iz kmetijstva in gozdarstva,
-  
rastlinski odpadki iz proizvodnje hrane, če se
s sežiganjem pridobljena toplota uporablja,
-  
vlaknati rastlinski odpadki iz proizvodnje
primarne papirne kaše in iz proizvodnje papirja iz papirne kaše, če gre za
sosežig na kraju proizvodnje in se s sosežiganjem pridobljena toplota
uporablja,
-  
odpadki iz lesa razen tistih, ki lahko zaradi
obdelave lesa z zaščitnimi sredstvi in premazi vsebujejo halogenirane organske
spojine ali težke kovine in so predvsem odpadki pri graditvi ali rušenju objektov,
-  
odpadki iz plute,
-  
radioaktivni odpadki,
-  
klavnični odpadki in kužni material živalskega
porekla, ki so urejeni s predpisi s področja veterinarstva, ali
-  
odpadki, nastali pri raziskovanju in
izkoriščanju nafte in plina na morju, če se sežigajo na morju, in
2.    
eksperimentalne naprave, ko se uporabljajo za
raziskave, razvoj in testiranje za namen izboljšanja postopkov sežiganja, če je
letna količina sežganih odpadkov manjša od 50 ton.
4. člen
Pri sežigalnici ali napravi za sosežig je
treba zagotoviti, da so izpusti snovi z odvajanjem odpadne vode iz naprav za
čiščenje odpadnih plinov čim manjši,kolikor to omogoča uporaba najboljših, v
praksi uspešno preizkušenih in na trgu dostopnih tehnologij in postopkov ob
razumno višjih stroških.
Odpadno vodo iz prejšnjega odstavka je
treba pred odvajanjem očistiti tako, da je emisija snovi z odvajanjem v vode skladna s predpisi.
5. člen
Mejne vrednosti parametrov odpadne vode iz
naprav za čiščenje odpadnih plinov so določene v prilogi 2, ki je sestavni del
te uredbe.
Mejne vrednosti parametrov odpadne vode iz
prejšnjega odstavka določajo največji delež snovi, ki se lahkoprenašajo iz emisije snovi v zrak iz
naprav za čiščenje odpadnih plinov na emisijo snovi iz sežigalnice ali naprave
za sosežig v vode.
6. člen
Mejne vrednosti iz prvega odstavka
prejšnjega člena veljajo za vrednosti parametrov na iztoku odpadne vode iz
naprav za čiščenje dimnih plinov iz sežigalnice ali naprave za sosežig.
7. člen
Če se odpadne vode iz naprav za čiščenje
odpadnih plinov čistijo v čistilni napravi sežigalnice ali naprave za sosežig
skupaj z drugimi odpadnimi vodami, ki nastajajo v sežigalnici ali napravi za
sosežig, se meritve pretoka odpadne vode in parametrov iz priloge 2 te uredbe
izvajajo:
-      
na iztoku odpadne vode iz naprave za čiščenje
odpadnih plinov pred vstopom te odpadne vode v čistilno napravo,
-      
na iztoku vsake druge odpadne vode, ki nastaja
v sežigalnici ali napravi za sosežig, pred vstopom te odpadne vode v čistilno
napravo, in
-      
na iztoku očiščene mešanice odpadnih vodiz
sežigalnice ali naprave za sosežig.
Vrednosti parametrov, ki so v očiščeni
mešanici odpadnih vod iz tretje alinee prejšnjega odstavka posledica odpadne
vode iz naprave za čiščenje odpadnih plinov, se določijo z izračunom bilance
masnih tokov.
Redčenje odpadne vode iz naprave za
čiščenje odpadnih plinov z drugimi odpadnimi vodami, ki nastajajo v sežigalnici
ali napravi za sosežig, z namenom, da niso prekoračene predpisane mejne vrednosti
parametrov iz priloge 2 te uredbe, je prepovedano.
8. člen
Če se odpadne vode iz naprav za čiščenje
odpadnih plinov čistijo v čistilni napravi izven sežigalnice ali naprave za
sosežig, namenjeni samo čiščenju takšnih odpadnih voda, mejne vrednosti iz
prvega odstavka 5. člena te uredbe veljajo za vrednosti parametrov na iztoku
odpadne vode iz čistilne naprave.
Če se odpadne vode iz naprav za čiščenje
odpadnih plinov čistijo v čistilni napravi izven sežigalnice ali naprave za
sosežig skupaj z odpadnimi vodami drugih virov onesnaževanja, se meritve
pretoka odpadne vode in parametrov iz priloge 2 te uredbe izvajajo:
-      
na iztoku odpadne vode iz naprave za čiščenje
odpadnih plinov pred vstopom te odpadne vode v čistilno napravo,
-      
na iztoku odpadne vode iz vsakega drugega vira
onesnaževanja pred vstopom te odpadne vode v čistilno napravo, in
-      
na iztoku očiščene mešanice odpadnih vod iz
čistilne naprave.
Vrednosti parametrov, ki so v očiščeni
mešanici odpadnih vod iz tretje alinee prejšnjega odstavka posledicaodpadne
vode iz naprave za čiščenje odpadnih plinov, se določijo z izračunom bilance
masnih tokov.
Redčenje odpadne vode iz naprave za
čiščenje odpadnih plinov z drugimi odpadnimi vodami, ki nastajajo v virih
onesnaževanja zunaj sežigalnice ali naprave za sosežig, z namenom, da niso
prekoračene predpisane mejne vrednosti parametrov iz priloge 2 te uredbe, je
prepovedano.
9. člen
Mejna koncentacija neraztopljenih snovi ter
vsakega od anorganskih in organskih parametrov iz priloge 2 te uredbe v
očiščeni mešanici odpadnih vod se določi z naslednjim izračunom bilance masnih
tokov:
kjer je:
-      
KMkoncentracija
parametra v očiščeni mešanici odpadnih vod iz čistilne naprave;
-      
Ki koncentracija
parametra v odpadni vodi na iztoku vsake posamezne odpadne vode, vključno s
koncentracijo parametra na iztoku odpadne vode naprave za čiščenje odpadnih
plinov, pred vstopom v čistilno napravo znotraj sežigalnice ali naprave za
sosežig v primeru iz 7. člena te uredbe oziroma koncentracija parametra v
odpadni vodi na iztoku iz vsakega posameznega vira onesnaževanja, vključno s
koncentracijo parametra na iztoku odpadne vode iz naprave za čiščenje odpadnih
plinov, pred vstopom v čistilno napravo v primeru iz 8. člena te uredbe;
-      
Qi pretok odpadne
vode na iztoku vsake posamezne odpadne vode, vključno s pretokom odpadne vode
na iztoku odpadne vode naprave za čiščenje odpadnih plinov, pred vstopom v
čistilno napravo znotraj sežigalnice ali naprave za sosežig v primeru iz 7.
člena te uredbe oziroma pretok odpadne vode na iztoku iz vsakega posameznega
vira onesnaževanja, vključno s pretokom odpadne vode na iztoku naprave za
čiščenje odpadnih plinov, pred vstopom v čistilno napravo v primeru iz 8. člena
te uredbe, in
-      
η učinek čiščenja čistilne naprave za skupno
čiščenje odpadnih voda.
10. člen
Sežigalnica ali naprava za sosežig čezmerno
obremenjuje okolje z emisijo snovi v vode iz naprav za čiščenja odpadnih
plinov, če:
-      
je najmanj ena od povprečnih dnevnih vrednosti
pH izven intervala od 6,5 do 9,0,
-      
je najmanj ena od povprečnih dnevnih vrednosti
temperature večja od 35 °C,
-      
najmanj ena od izmerjenih vrednosti
neraztopljivih snovi v odpadni vodi presega 45 mg/l,
-      
več kot 5% izmerjenih vrednosti neraztopljivih
snovi v odpadni vodi presega 30 mg/l,
-      
najmanj ena od izmerjenih koncentracij anorganskih
parametrov, iz priloge 2 te uredbe, presega predpisano mejno vrednost,
-      
najmanj ena od izmerjenih koncentracij
policikličnih aromatskih ogljikovodikov presega mejno vrednost iz priloge 2 te
uredbe, ali
-      
najmanj ena od izmerjenih koncentracij furanov
in dioksinov v obdobju koledarskega leta presega mejno vrednost iz priloge 2 te
uredbe.
11. člen
V okviru obratovalnega monitoringa emisije
snovi v vode je treba ne glede na določbe o pogostosti meritev in času
vzorčenja reprezentativnega vzorca iz pravilnika, ki ureja prve meritve in
obratovalni monitoring odpadnih vod, zagotoviti izvajanje:
-      
trajnih meritev pH, temperature in pretoka
odpadne vode,
-      
dnevnih meritev neraztopljenih snovi v odpadni
vodi na podlagi štiriindvajseturnega reprezentativnega vzorca, odvzetega na
pretočno sorazmeren način,
-       občasnihmeritev anorganskih parametrov, iz
priloge 2 te uredbe, najmanj enkrat mesečno na podlagi štiriindvajseturnega
reprezentativnega vzorca, odvzetega na pretočno sorazmeren način,
-      
meritev koncentracij policikličnih aromatskih
ogljikovodikov (PAH) v odpadni vodi najmanj enkrat mesečno na podlagi
štiriindvajseturnega reprezentativnega vzorca, odvzetega na pretočno sorazmeren
način, in
-      
najmanj enkrat na vsakih šest mesecev meritve
dioksinov in furanov v odpadni vodi.
V obdobju prvih dvanajst mesecev
obratovanja sežigalnice ali naprave za sosežig je treba meritve dioksinov in
furanov v odpadni vodi izvajati vsaj enkrat na vsake tri mesece.
12. člen
Meritve iz prejšnjega člena je treba
izvajati po programu obratovalnega monitoringa emisije snovi v vode.
Program iz prejšnjega odstavka mora
vsebovati podatke o:
-      
značilnostih sežigalnice ali naprave za
sosežig, ki so pomembne za emisijo snovi v vode,
-      
značilnostih naprave za čiščenje odpadnih
plinov sežigalnice ali naprave za
-      
lastnostih odpadkov, ki se sežigajo ali
sosežigajo, ki so pomembne za emisijo snovi v vode,
-      
značilnostih čistilne naprave za odpadne vode
iz naprave za čiščenje odpadnih plinov,
-      
snoveh v odpadni vodi naprave za čiščenje
odpadnih plinov in obratovalnih parametrih, ki so predmet trajnih in občasnih
meritev,
-      
merilnih mestih,
-      
metodah vzorčenja in merjenja,
-      
načinu izračuna bilance masnega toka vsakega od
parametrov odpadne vode iz priloge 2 te uredbe, skladno z določbami 9. člena te
uredbe,
-      
času vzorčenja in načinu vzorčenja v času
izvajanja posamezne meritve v okviru občasne meritve, in
-      
programu kalibriranja merilnih naprav za trajne
meritve in rednih letnih testiranj merilne opreme.
Program kalibriranja merilnih naprav iz
prejšnjega odstavka mora predvideti kalibriranje najmanj enkrat vsake tri leta.
Program obratovalnega monitoringa iz prvega
odstavka tega člena mora izdelati oseba, ki izpolnjuje pogoje, določene za
izvajanje monitoringa v predpisu, ki ureja prve meritve in obratovalni
monitoring odpadnih vod.
Program iz prvega odstavka tega člena je
sestavni del vloge za dovoljenje za sežiganje.
13. člen
Če upravljavec na podlagi meritev ugotovi,
da sežigalnica ali naprava za sosežig z emisijo snovi v vode iz naprav za
čiščenja odpadnih plinovčezmerno onesnažuje okolje, mora o tem takoj obvestiti
inšpektorat, pristojen za varstvo okolja.
14. člen
Ministrstvo, pristojno za varstvo okolja (v
nadaljnjem besedilu: ministrstvo),v dovoljenju za sežiganje določi tudi
najdaljši dovoljeni čas, v katerem lahko, ob tehnično neizogibnih ustavitvah
ali motnjah v delovanju čistilne naprave za odpadne vode ali merilnih naprav
sežigalnica ali naprava za sosežig začasno čezmerno obremenjuje okolje z
emisijo tistih snovi pri odvajanju odpadne vode, za katere so predpisane mejne
vrednosti.
15. člen
Nadzor nad izvajanjem te uredbe opravljajo
inšpektorji, pristojni za varstvo okolja.
16. člen
Z denarno kaznijo najmanj200.000 tolarjev
se kaznuje za prekršek gospodarska družba ali druga pravna oseba ali
posameznik, ki stori prekršek v zvezi s samostojnim opravljanjem dejavnosti,
če:
-      
ne zagotovi izvajanja meritev iz 11. člena te
uredbe, ali
-      
ne obvesti inšpektorja, pristojnega za varstvo
okolja, o čezmernem obremenjevanju okolja po 13. členu te uredbe.
Z denarno kaznijo najmanj 50.000 tolarjev
se kaznuje za prekršek iz prejšnjega odstavka tudi odgovorna oseba gospodarske
družbe ali druge pravne osebe.
17. člen
Ne glede na določbo prvega odstavka 5.
člena te uredbe lahko ministrstvo do 1. januarja 2008 za obstoječo
sežigalnico dovoli preseganje mejne vrednosti za neraztopljene snovi, vendar
največ toliko, da 80% izmerjenih vrednosti ne presega 30 mg/l in nobena od njih
45 mg/l.
18. člen
Upravljavci morajo obstoječe sežigalnice
ali naprave za sosežig prilagoditi zahtevam te uredbe do 31. decembra
2005.
19. člen
Kadar ministrstvo odredi pripravo in
izvedbo sanacijskega programa za obstoječo sežigalnico ali napravo za sosežig,
ki čiščenja odpadne vode iz naprav za čiščenje dimnih plinov nima urejenega
skladno s predpisi, v soglasju k sanacijskemu programu določi tudi količine in
vrste odpadkov, ki jih lahko upravljavec v času izvajanja programa letno
sprejme v sežig oziroma sosežig.
Ministrstvo določi količine in
vrsteodpadkov iz prejšnjega odstavka na podlagi analize obremenitve okolja
zaradi odvajanja odpadnih vod iz naprav za čiščenje dimnih plinov, ki je
sestavni del sanacijskega programa.

Priloga
1: Izračun ekvivalentov za dioksine in furane
Priloga
2: Mejne vrednosti parametrov odpadne vode

Uredba o emisiji snovi pri odvajanju odpadne
vode iz naprav za čiščenje odpadnih plinov sežigalnice odpadkov in pri sosežigu
odpadkov (Uradni list RS, št. 51/01)
vsebuje naslednjo končno določbo:
»20. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi uredbe o emisiji snovi pri
odvajanju odpadne vode iz naprav za čiščenje odpadnih plinov sežigalnice
odpadkov in pri sosežigu odpadkov (Uradni list RS, št. 56/02)
vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi uredbe o emisiji snovi pri
odvajanju odpadne vode iz naprav za čiščenje odpadnih plinov sežigalnice
odpadkov in pri sosežigu odpadkov (Uradni list RS, št. 84/02)
vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Zakon o varstvu okolja – ZVO-1 (Uradni list
RS, št. 41/04)
v zvezi z delnim prenehanjem veljavnosti te uredbe določa:
»193. člen
(prenehanje
veljavnosti)
[…]
(4) V predpisih, izdanih na podlagi 27. in
30. člena ZVO, prenehajo veljati določbe, ki se nanašajo na obveznost
investitorja, da v zahtevi za dovoljenje za gradnjo po predpisih o graditvi
objektov pri napravah in objektih, za katere ni treba izvesti presojo vplivov
na okolje po določbah ZVO, posreduje strokovno oceno o izpolnjevanju pogojev
glede emisij ali ravnanja z odpadki.
[…].«;
ter vsebuje naslednjo končno določbo:
»199. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o emisiji snovi pri
odvajanju odpadne vode iz naprav za čiščenje odpadnih plinov sežigalnice
odpadkov in pri sosežigu odpadkov (Uradni list RS, št. 46/04)
vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem listu Republike Slovenije.«.