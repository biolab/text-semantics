1. člen
(vsebina)
Ta uredba določa predmet podpore,
vlagatelje, upravičence, pogoje, merila, finančna sredstva, za izvajanje ukrepa
in nadzor nad izvajanjem ukrepa pospeševanja prodaje kmetijskih pridelkov in
živil.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.     
primarni proizvajalec je proizvajalec, ki se ukvarja s primarno
proizvodnjo kmetijskih proizvodov, navedenih v Prilogi I Pogodbe o delovanju
Evropske unije (UL C št. 83 z dne 30. 3. 2010, str. 331), in je
vpisan v register kmetijskih gospodarstev iz 141. člena Zakona o kmetijstvu
(Uradni list RS, št. 48/08 in 57/12; v nadaljnjem besedilu: ZKme-1);
2.     
podjetje v težavah je podjetje, za katero se šteje, da je v težavah v
smislu Smernic Skupnosti o državni pomoči za reševanje in prestrukturiranje
podjetij v težavah (UL C št. 244 z dne 1. 10. 2004, str. 2);
3.     
1 proizvodna enota po tej uredbi predstavlja:
- 
1 ha njiv, vključno z nasadi jagod,
- 
0,25 ha intenzivnih sadovnjakov, vinogradov in oljčnikov, brez nasadov
jagod,
- 
0,25 ha trajnih rastlin na njivskih površinah,
- 
0,10 ha rastlinjakov,
- 
2 ha travniških sadovnjakov,
- 
5 glav velike živine ali
- 
20 čebeljih družin;
4.     
vlagatelj je pravna oseba, ki vloži vlogo na javni razpis, objavljen v
skladu s to uredbo;
5.     
upravičenec je vlagatelj, ki mu je bila izdana odločba o pravici do
sredstev;
6.     
ekološki proizvodi so proizvodi, ki so proizvedeni v skladu z Uredbo
Sveta (ES) št. 834/2007 z dne 28. junija 2007 o ekološki pridelavi in
označevanju ekoloških proizvodov in razveljavitvi Uredbe (EGS) št. 2092/91 (UL
L št. 189 z dne 20. 7. 2007, str. 1, zadnjič spremenjene z Uredbo Sveta
(ES) št. 967/2008 z dne 29. septembra 2008 o spremembi Uredbe (ES)
št. 834/2007 o ekološki pridelavi in označevanju ekoloških proizvodov (UL
L št. 264 z dne 3. 10. 2008, str. 1).
3. člen
(predmet podpore)
(1) S tem ukrepom se določa podpora,
namenjena za spodbujanje tržnega združevanja primarnih proizvajalcev za
kmetijske proizvode iz 4. člena te uredbe.
(2) Podpora se dodeli za
sofinanciranje upravičenih stroškov iz 5. člena te uredbe.
(3) Podpora po tej uredbi se dodeli
kot pomoč de minimis v skladu z Uredbo Komisije (ES) št. 1998/2006 z dne
15. decembra 2006 o uporabi členov 87 in 88 Pogodbe pri pomoči de minimis
(UL L št. 379 z dne 28. 12. 2006, str. 5; v nadaljnjem besedilu: Uredba
1998/06/ES).
4. člen
(upravičeni kmetijski proizvodi)
Podpore za spodbujanje tržnega združevanja
primarnih proizvajalcev se lahko dodelijo za združevanje primarnih
proizvajalcev naslednjih kmetijskih proizvodov:
-       
ekološki proizvodi,
-       
hmelj,
-       
pitani prašiči,
-       
sveže sadje in
-       
sveža zelenjava iz IX. dela Priloge 1 Uredbe Sveta (ES) št. 1234/2007 z
dne 22. oktobra 2007 o vzpostavitvi skupne ureditve kmetijskih trgov in o
posebnih določbah za nekatere kmetijske proizvode (Uredba o enotni SUT) (UL L
št. 299 z dne 16. 11. 2007, str. 1), zadnjič spremenjene z Uredbo (EU)
št. 261/2012 Evropskega parlamenta in Sveta z dne 14. marca 2012 o
spremembi Uredbe Sveta (ES) št. 1234/2007 glede pogodbenih razmerij v
sektorju mleka in mlečnih izdelkov (UL L št. 94 z dne 30. 3. 2012, str.
38), dodatno še z mladim krompirjem (oznaka KN 0701 90 50) in sladko koruzo
(oznaka KN 0709 90 60), (v nadaljnjem besedilu: sveža zelenjava).
5. člen
(upravičeni stroški)
(1) Upravičeni stroški so stroški
zaposlitve osebe za najmanj polovičen delovni čas zaradi vzpostavitve tržnega
združevanja za najmanj dobo upravičenosti podpore, in sicer so to:
-       
stroški plačila za delo po 126. do 131. členu in 137. členu Zakona o
delovnih razmerjih (Uradni list RS, št. 42/02, 79/06 – ZZZPB-F, 103/07 in 45/08
– ZArbit),
-       
stroški delodajalca v skladu s predpisom, ki ureja prispevke za socialno
varnost.
(2) Kot upravičen strošek se priznajo tudi
stroški izobraževanja in stroški promocije trženja kmetijskih proizvodov iz
prejšnjega člena. Stroški promocije trženja zajemajo: 
-       
stroške najema ali zakupa prostora na prodajnih mestih in stroške
prevoza na prodajno mesto, 
-       
stroške najema ali zakupa sejemskega prostora za stojnico ali razstavne
površine, vključno s stroški kotizacije, stroški zavarovalnine za čas
sodelovanja na sejmu in stroški za navedbo v skupnem katalogu, 
-       
stroške nabave primerne opreme, ki je nujna za skupno trženje kmetijskih
proizvodov iz prejšnjega člena (na primer skupna embalaža, razstavne vitrine,
stojnice, oprema za degustacijo določenih kmetijskih proizvodov).
(3) Med neupravičene stroške promocije
trženja se štejejo zlasti stroški promocijskega, informacijskega in
oglaševalskega materiala, ki zajemajo predvsem stroške veleplakatov, zloženk,
radijskih in televizijskih oglasov, letakov, panojev, tiskanih materialov,
avdio in video posnetkov, stroške spletnih strani. 
(4) Stroški ne vključujejo davka na dodano
vrednost. Podrobnejša merila za upravičene stroške se določijo v javnem
razpisu.
(5) Upravičeni
stroški so samo stroški, nastali od 1. januarja 2013 do vložitve zadnjega
zahtevka za izplačilo sredstev.
6. člen
(vlagatelji)
(1) Vlagatelji so:
-       
zadruga, ki združuje primarne proizvajalce kmetijskih proizvodov ali
zadruge,
-       
zadruga, ki združuje primarne proizvajalce kmetijskih proizvodov in
zadruge,
-       
gospodarska družba, ki združuje primarne proizvajalce kmetijskih
proizvodov, ali
-       
skupina proizvajalcev iz predpisa o priznanju skupin proizvajalcev iz
shem kakovosti
iz 4. člena te uredbe.
(2) Če je vlagatelj gospodarska
družba, morajo biti vsaj 50-odstotni lastniki te gospodarske družbe primarni
proizvajalci kmetijskih proizvodov iz 4. člena te uredbe.
(3) Vlagatelj ne sme biti primarni
proizvajalec.
7. člen
(pogoji za pridobitev sredstev)
(1) Vlagatelj mora za pridobitev
sredstev izpolnjevati naslednje pogoje:
a)     da je ustanovljen zaradi tržnega združevanja primarnih
proizvajalcev kmetijskih proizvodov iz 4. člena te uredbe;
b)     da ima s primarnimi proizvajalci iz prejšnje točke do dneva
vložitve vloge sklenjene pogodbe za odkup kmetijskih proizvodov, ki izhajajo iz
najmanj naslednjega skupnega obsega površin, števila živali ali proizvodnih
enot, vsako leto, in sicer:
- 
pri ekoloških proizvodih najmanj 80 proizvodnih enot, ki so vključene v
kontrolo ekološke pridelave,
- 
pri hmelju najmanj 400 ha hmeljišč,
- 
pri prašičih pitancih najmanj 30 000 prašičev, zaklanih v klavnicah,
- 
pri svežem sadju najmanj 150 ha intenzivnih sadovnjakov,
- 
pri sveži zelenjavi najmanj 150 proizvodnih enot za pridelavo zelenjave;
c)     izdelan program za obdobje od vložitve vloge do 31. decembra
2015 v skladu z 8. členom te uredbe;
d)     imeti vsako leto najmanj enak obseg površin, število živali ali
proizvodnih enot iz točke b) tega odstavka, kot jih je imel na dan vložitve
vloge;
e)     da na dan vložitve vloge ni podjetje v težavah;
f)      letna realizirana prodaja proizvodov iz 4. člena te uredbe mora
znašati najmanj:
- 
pri ekoloških proizvodih 80.000 eurov prvo leto in skupaj 300.000 eurov
v treh letih, za katere ima sklenjene pogodbe,
- 
pri hmelju 1 200 kg/ha površin, za katere ima sklenjene pogodbe,
- 
pri pitanih prašičih 30 000 prašičev, zaklanih v klavnicah, za katere
ima sklenjene pogodbe,
- 
pri svežem sadju 22 000 kg/ha površin, za katere ima sklenjene pogodbe,
in
- 
pri sveži zelenjavi 22 000 kg/ha površin, za katere ima sklenjene
pogodbe.
(2) Primarni proizvajalec mora
kmetijske proizvode iz 4. člena te uredbe, za katere ima sklenjeno pogodbo z
vlagateljem, tržiti prek vlagatelja.
(3) Posamezen primarni pridelovalec
ima lahko sklenjeno pogodbo za posamezen upravičen kmetijski proizvod iz 4.
člena te uredbe le z enim vlagateljem iz prejšnjega člena.
(4) Kadar vlagatelj v celoti ali
deloma združuje pravne osebe ali zadruge, v katere so združeni primarni
proizvajalci po posameznih kmetijskih proizvodih iz 4. člena te uredbe, se za
pogodbe, sklenjene s primarnimi proizvajalci iz točke b) prvega odstavka tega
člena in prve alineje 8. člena te uredbe, upoštevajo pogodbe med primarnimi
proizvajalci in pravnimi osebami ali zadrugami, ki jih združuje vlagatelj iz
prejšnjega člena.
8. člen
(vsebina programa)
V programu morajo biti navedeni podatki:
-       
o sklenjenih pogodbah s primarnimi proizvajalci do dneva vložitve vloge
po posameznih kmetijskih proizvodih iz 4. člena te uredbe, vključno s podatki o
številu primarnih proizvajalcev in o obsegu pogodbeno vezanih površin, številu
živali ali proizvodnih enot,
-       
o predvidenem obsegu letne proizvodnje po posameznih kmetijskih
proizvodih iz 4. člena te uredbe,
-       
finančni načrt s prikazom stroškov iz 5. člena te uredbe.
9. člen
(določitev meril in izbor vlog na javnem
razpisu za sofinanciranje)
(1) Do sofinanciranja so upravičeni
vlagatelji, ki izpolnjujejo pogoje iz te uredbe.
(2) Vloge se ocenijo na podlagi meril
za pridobitev točk, določenih v tej uredbi. Med vlogami, ki izpolnjujejo vse
pogoje iz te uredbe, javnega razpisa in razpisne dokumentacije, se izberejo
tiste, ki pri posameznem kmetijskem proizvodu iz 4. člena te uredbe dosežejo
najvišje število točk.
(3) Podpore po tej uredbi se lahko
namenijo za največ tri vloge za posamezen kmetijski proizvod iz 4. člena te uredbe,
ki dosežejo največje število točk.
(4) Merila za pridobitev točk iz
drugega odstavka tega člena so:
a)     skupni obseg površin, število živali ali proizvodnih enot, za
katere ima vlagatelj sklenjene pogodbe za odkup kmetijskih proizvodov iz 4.
člena te uredbe do dneva vložitve vloge,
b)     število primarnih proizvajalcev posameznega kmetijskega proizvoda
iz 4. člena te uredbe, ki imajo sklenjene pogodbe z vlagateljem.
(5) Podrobnejša merila za izbor vlog
se določijo v javnem razpisu in razpisni dokumentaciji.
(6) Ne glede na tretji odstavek tega
člena se podpore po tej uredbi lahko namenijo za več kot tri vloge za posamezen
kmetijski proizvod iz 4. člena te uredbe, če za drug kmetijski proizvod iz
4. člena te uredbe niso bile odobrene tri vloge. Sredstva se prednostno
prerazporedijo na vloge za ekološki kmetijski proizvod.
10. člen
(finančne določbe)
(1) Podpore za spodbujanje tržnega
združevanja primarnih proizvajalcev se namenijo vlagateljem iz 6. člena te
uredbe v obdobju od 1. januarja 2013 do 31. decembra 2015.
(2) Za celotno obdobje od
1. januarja 2013 do 31. decembra 2015 je namenjenih do 1.800.000
eurov javnih sredstev.
(3) Skupna višina podpore za posamezno
leto znaša največ 600.000 eurov. Za posamezno vlogo se lahko odobri največ
40.000 eurov za leto 2013, največ 40.000 eurov za leto 2014 in največ 40.000
eurov za leto 2015. Upravičenec lahko za upravičene stroške, ki so nastali v
obdobju od 1. januarja 2013 do 31. decembra 2015, pridobi največ 120.000 eurov.
(4) Skupna pomoč de minimis v skladu z
Uredbo 1998/06 ES (v nadaljnjem besedilu: pomoč de minimis), ki se odobri in
izplača istemu upravičencu, ne sme presegati zgornje meje, kot je določena v
drugem odstavku 2. člena Uredbe 1998/06/ES, v katerem koli obdobju treh
proračunskih let ne glede na obliko in namen pomoči.
(5) Poleg pomoči de minimis se v zvezi
z istimi upravičenimi stroški ne sme dodeliti še državna pomoč, če bi takšno
seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Evropske unije.
(6) Za iste upravičene stroške ni
dovoljeno s pomočjo de minimis prejemati druge pomoči, če bi bila lahko s takim
združevanjem presežena intenzivnost pomoči.
11. člen
(javni razpisi)
(1) Sredstva o podpori za spodbujanje
tržnega združevanja primarnih proizvajalcev kmetijskih proizvodov se dodelijo z
zaprtim javnim razpisom v skladu z ZKme-1 in to uredbo.
(2) Postopke za dodelitev in izplačila
sredstev izvede Agencija Republike Slovenije za kmetijske trge in razvoj
podeželja (v nadaljnjem besedilu: agencija).
(3) Ministrstvo, pristojno za
kmetijstvo (v nadaljnjem besedilu: ministrstvo), pripravi javni razpis in
razpisno dokumentacijo. V javnem razpisu in razpisni dokumentaciji so
podrobneje opredeljeni pogoji in merila za dodelitev sredstev, vlagatelji,
postopki, dokazila, upravičeni in neupravičeni stroški ter način uveljavljanja
sredstev.
(4) Javne razpise objavi ministrstvo v
Uradnem listu Republike Slovenije.
(5) Vlogo na javni razpis je treba
poslati priporočeno po pošti na naslov Agencija Republike Slovenije za
kmetijske trge in razvoj podeželja, Dunajska cesta 160, 1000 Ljubljana, ali
oddati v vložišču agencije.
(6) Vloge na javni razpis se vlagajo
do roka zaprtja javnega razpisa, določenega v javnem razpisu.
(7) Vloga na javni razpis iz petega
odstavka tega člena se vlaga pisno na obrazcu, ki je del razpisne
dokumentacije, dostopne na spletnih straneh ministrstva in agencije. Sestavni
deli vloge na javni razpis morajo biti speti ali vloženi v mapo po vrstnem
redu. Na ovojnici vloge na javni razpis morajo biti razvidni datum in čas (ura,
minuta) oddaje vloge na javni razpis, ki ju označi pošta ali vložišče agencije,
naslov vlagatelja in oznaka, na kateri kmetijski proizvod iz 4. člena te uredbe
se vloga na javni razpis nanaša.
(8) Agencija sočasno odpira in
obravnava vloge na javni razpis ter zahteva odpravo njihovih pomanjkljivosti.
(9) Sredstva za posamezni javni razpis
se dodeljujejo do porabe razpisanih sredstev na podlagi ponderiranja popolnih
vlog na javni razpis, ki izpolnjujejo predpisana merila.
12. člen
(obravnava vlog na javni razpis)
(1) Odpiranje vlog na javni razpis ni
javno. Prispele vloge na javni razpis obravnava agencija in jih oceni na
podlagi meril, določenih s to uredbo, javnim razpisom in razpisno
dokumentacijo.
(2) Vloge na javni razpis, ki so
popolne, se ocenijo na podlagi meril, določenih s to uredbo, z javnim razpisom
in razpisno dokumentacijo.
(3) Če imata dve ali več vlog na javni
razpis isto število dodeljenih točk, se vloge na javni razpis odobrijo po
rangiranju prioritet točkovanja, ki se določi z javnim razpisom. Če imata kljub
temu dve ali več vlog na javni razpis isto število doseženih točk, se vloge na
javni razpis odobrijo po vrstnem redu prejetja popolnih vlog na javni razpis,
glede na datum in čas (ura, minuta), ki ju pošta ali vložišče označi na
ovojnici oddane vloge. Če imata kljub temu dve ali več vlog na javni razpis
isto število doseženih točk in so bile vloge na javni razpis vložene istočasno,
se vloge na javni razpis odobrijo z žrebom, ki ga izvede agencija.
13. člen
(izdaja odločbe in oblika dodeljenih
sredstev)
(1) Sredstva se upravičencu odobrijo z
odločbo agencije o pravici do sredstev, s katero je tudi obveščen, da je pomoč
dodeljena po pravilu de minimis.
(2) Sredstva po tej uredbi se dodelijo
kot nepovratna sredstva.
(3) Sprememba vloge na javni razpis je
dopustna do roka zaprtja, določenega v javnem razpisu.
14. člen
(vlaganje zahtevkov za izplačilo sredstev)
(1) Sredstva se izplačajo na podlagi
zahtevka upravičenca za izplačilo sredstev. Za izplačilo sredstev upravičenec
vloži zahtevek na agencijo, ki sredstva izplača na transakcijski račun
upravičenca po opravljenem preverjanju iz 17. člena te uredbe.
(2) Pred vložitvijo posameznega
zahtevka za izplačilo sredstev mora biti dejavnost, na katero se zahtevek za
izplačilo sredstev nanaša, zaključena in vsi računi plačani. Upravičenec mora k
zahtevku za izplačilo sredstev obvezno priložiti:
a)     dokazilo o obračunu plačila za delo iz prvega odstavka 5. člena te
uredbe,
b)     originalne izvode računov ali overjene fotokopije računov,
c)     dokazila o plačilih računov,
d)     druga dokazila, ki jih določa javni razpis in razpisna
dokumentacija.
(3) Dokazila iz prejšnjega odstavka se
upravičencu ne vračajo.
(4) Upravičenci vlagajo zahtevke za
izplačilo sredstev na agencijo trikrat na leto, za stroške, ki so nastali v
obdobju: 
-       
od 1. januarja do 30. aprila, do 30. maja tekočega leta, 
-       
od 1. maja do 30. septembra, do 30. oktobra tekočega leta, 
-       
od 1. oktobra do 31. decembra, do 30. januarja naslednjega leta.
(5) Agencija pri ministrstvu,
pristojnem za finance, pred izdajo odločb o dodelitvi sredstev preveri podatke
o že dodeljenih pomočeh de minimis posameznim upravičencem.
(6) Sredstva se ne izplačajo
upravičencu, ki je za iste upravičene stroške, kot jih navaja v vlogi na javni
razpis in v zahtevku za izplačilo sredstev, že prejel sredstva iz proračuna
Republike Slovenije ali sredstva Evropske unije ali druga javna sredstva.
(7) Agencija sporoča ministrstvu,
pristojnemu za finance, podatke o dodeljenih pomočeh de minimis po tej uredbi.
(8) Upravičencu se lahko za podporo iz 3.
člena te uredbe v posameznem koledarskem letu izplača največ 40.000 eurov.
15. člen
(dolžnosti vlagatelja)
Vlagatelj:
-       
mora imeti poravnane vse obveznosti do države,
-       
ne sme biti v stečajnem postopku, postopku prisilne poravnave, postopku
likvidacije ali biti podjetje v težavah,
-       
mora imeti za nakazilo dodeljenih sredstev odprt transakcijski račun v
skladu s 35. členom ZKme-1 in
-       
mora imeti dejavnost registrirano na ozemlju Republike Slovenije in mora
biti registriran kot gospodarska družba v skladu z zakonom, ki ureja
gospodarske družbe, ali kot zadruga v skladu z zakonom, ki ureja zadruge, ali
kot skupina proizvajalcev iz shem kakovosti v skladu s pravilnikom, ki ureja
priznanje skupin proizvajalcev iz shem kakovosti.
16. člen
(dolžnosti upravičenca)
(1) Upravičenec mora sredstva po tej
uredbi uporabljati izključno za namen in dejavnost, za katero so bila
dodeljena.
(2) Dejavnost, za katero upravičenec
po tej uredbi prejme sredstva, se mora opravljati vsaj od datuma vložitve vloge
oziroma od 1. januarja 2013 do 31. decembra 2015. V nasprotnem
primeru mora upravičenec dodeljena sredstva vrniti v proračun Republike
Slovenije skupaj z zakonitimi zamudnimi obrestmi do dneva vračila neupravičeno
pridobljenih sredstev.
(3) Če je zaposlena oseba iz prvega odstavka
5. člena te uredbe odsotna nepretrgoma več kakor 30 dni zaradi bolniške
odsotnosti, upravičenec za to osebo za ta čas odsotnosti ne more uveljavljati
izplačila sredstev.
(4) Če pride do prekinitve delovnega
razmerja z zaposleno osebo iz prvega odstavka 5. člena te uredbe z upravičencem,
lahko upravičenec uveljavlja povračilo stroškov iz prvega odstavka 5. člena te
uredbe za drugo osebo.
(5) Upravičenec mora predložiti
agenciji poročilo o opravljenem delu do 31. januarja tekočega leta za
preteklo leto, ki mora vsebovati tudi podatke iz točke f) prvega odstavka 7.
člena te uredbe vključno s seznamom računov, ki so bili priloženi k posameznim
zahtevkom za izplačilo sredstev iz 14. člena te uredbe, in podatke iz 8. člena
te uredbe. Obrazec o opravljenem delu objavi agencija na svoji spletni strani.
(6) Če upravičenec ne predloži agenciji
poročila o opravljenem delu iz prejšnjega odstavka, se izplačilo sredstev
zadrži vse do predložitve poročila o opravljenem delu.
(7) Upravičenec
mora agenciji, revizijskemu organu in drugim nadzornim organom omogočiti dostop
do dokumentacije o dejavnosti in kontrolo dejavnosti na kraju samem še pet let
po zadnjem izplačilu sredstev.
(8) Vsi
računi in druga dokazila se morajo glasiti na upravičenca. Dokazila morajo biti
predložena v slovenskem jeziku.
17. člen
(nadzor nad izvajanem ukrepa)
(1) Upravičenec, pri katerem se
ugotovi, da je sredstva pridobil nezakonito, na podlagi lažnih podatkov ali
lažnih izjav ali v nasprotju z določbami te uredbe, mora vrniti vsa že pridobljena
sredstva, skupaj z zakonitimi zamudnimi obrestmi do dneva vračila neupravičeno
pridobljenih sredstev.
(2) Če upravičenec odstopi od
izvajanja ukrepa, mora vrniti vsa že pridobljena sredstva skupaj z zakonitimi
zamudnimi obrestmi do dneva vračila pridobljenih sredstev.
(3) Upravičencu ni treba vrniti že
prejetih sredstev v naslednjih primerih višje sile ali izrednih okoliščin, ki
so:
a)     smrt zaposlene osebe iz prvega odstavka 5. člena ali primarnega
proizvajalca,
b)     razlastitev velikega dela kmetijskega gospodarstva primarnega
proizvajalca, če tega ni bili mogoče pričakovati na dan sprejetja obveznosti,
c)     naravna nesreča, ki resno prizadene kmetijsko zemljišče primarnega
proizvajalca,
d)     uničenje hlevov primarnega proizvajalca zaradi nesreče,
e)     kužna bolezen, ki prizadene vso živino primarnega proizvajalca ali
njen del,
f)      izguba ali pogin domačih živali primarnega proizvajalca zaradi
napada divjih zveri,
g)     pogin domačih živali zaradi nesreče (požar, udar strele, električni
udar, padci ipd.),
h)     škoda na površinah primarnega proizvajalca, ki jo povzročijo divje
živali, in
i)       napad bolezni ali škodljivcev v trajnem nasadu primarnega
proizvajalca, zaradi katerih je treba trajni nasad uničiti.
(4) Naravne nesreče so:
-       
potres, snežni ali zemeljski plaz, udor ali poplava,
-       
neugodne vremenske razmere, kot so zmrzal, toča ali žled, deževje
(neurje, ki skupaj z močnim dežjem povzroči škodo v kmetijski proizvodnji) ali
suša, slana, če povzroči zimsko ali spomladansko pozebo na kmetijskih
rastlinah,
-       
množičen izbruh rastlinskih škodljivih organizmov in živalskih bolezni,
če povzročijo škodo v kmetijski proizvodnji.
(5) Upravičenec lahko višjo silo, ki
se nanaša na primere od točke b) do i) tretjega odstavka tega člena, uveljavlja
le v primeru, če višja sila ali izredna okoliščina predstavlja najmanj 20 %
površin, števila živali ali proizvodnih enot iz 7. člena te uredbe.
(6) V primeru višje sile ali izrednih
okoliščin mora upravičenec pisno obvestiti agencijo ter ji predložiti ustrezne
dokaze v roku desetih delovnih dni po dnevu, ko to lahko stori.
(7) Če se pri upravičencu ugotovijo
površine, število živali ali proizvodnje enote, ki so nižje od tistih, ki jih
je imel na dan vložitve vloge ali da ni realiziral prodaje iz točke f) prvega
odstavka 7. člena te uredbe, mora upravičenec vrniti zadnji izplačani
zahtevek za izplačilo iz 14. člena te uredbe skupaj z zakonitimi zamudnimi
obrestmi do dneva vračila neupravičeno pridobljenih sredstev.
(8) Agencija opravlja administrativno
preverjanje glede resničnosti navedb v vlogi za pridobitev pomoči, izpolnjevanja
pogojev za dodelitev pomoči in dokazil o stroških.
(9) Agencija preverja obseg površin,
število živali ali proizvodnih enot, navedenih v 7. in 8. členu te uredbe, na
podlagi zbirne vloge za ukrepe kmetijske politike, ki so jo vložili primarni
proizvajalci upravičenca, in na podlagi evidence imetnikov rejnih živali. Če v
tekočem koledarskem letu zbirne vloge še ni bilo mogoče oddati, se upošteva
zbirna vloga iz preteklega koledarskega leta.
18. člen
(hramba dokumentacije)
Upravičenci, ki pridobijo sredstva na
podlagi te uredbe, morajo vso dokumentacijo, ki je bila podlaga za pridobitev
sredstev, hraniti še najmanj pet let po dnevu zadnjega izplačila sredstev.

Uredba o podpori za spodbujanje tržnega
združevanja primarnih proizvajalcev kmetijskih proizvodov (Uradni list RS, št. 93/12) vsebuje naslednjo končno določbo:
»19. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
podpori za spodbujanje tržnega združevanja primarnih proizvajalcev kmetijskih
proizvodov (Uradni list RS, št. 15/14) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Postopki, ki so se začeli v skladu z Uredbo
o podpori za spodbujanje tržnega združevanja primarnih proizvajalcev kmetijskih
proizvodov (Uradni list RS, št. 93/12), se dokončajo v skladu s to uredbo.
6. člen
Ta uredba začne veljati naslednji dan po
objavi v Uradnem listu Republike Slovenije.«.