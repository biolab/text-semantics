I. SPLOŠNE DOLOČBE
1. člen
Veterinarska zbornica Slovenije (v nadaljnjem besedilu:
zbornica) je samostojna poklicna in neodvisna organizacija veterinarjev, ki
opravljajo svoj poklic na območju Republike Slovenije.
2. člen
Članstvo v zbornici je posamično in je čast in obveza za vse,
ki opravljajo dejavnosti iz 51. člena zakona o veterinarstvu na področju
Republike Slovenije.
Veterinarji, ki imajo stalno prebivališče na področju
Republike Slovenije in ne opravljajo dejavnosti iz 51. člena zakona o
veterinarstvu, so lahko prostovoljni člani z enakimi pravicami in dolžnostmi.
Častne člane imenuje skupščina na predlog izvršilnega odbora.
3. člen
Zbornica ima pečat, ki je okrogle oblike. V sredini je
stilizirana črka V z vrisanim kaducejem. Na robu je izpisano besedilo
Veterinarska zbornica Slovenije.
II. NALOGE ZBORNICE
4. člen
Zbornica varuje stanovske in gospodarske interese, stanovsko
čast, skrbi za izpolnjevanje stanovskih obveznosti in opravlja z zakonom o
veterinarstvu in statutom zbornice določena opravila in naloge.
Zbornica opravlja naslednje naloge:
1.     
članom izdaja in odvzema veterinarske licence in vodi o tem register,
2.     
načrtuje, spremlja in organizira strokovno izpopolnjevanje doktorjev
veterinarske medicine ter preizkus strokovne usposobljenosti članov v
veterinarskih organizacijah,
3.     
verificira veterinarske organizacije in vodi njihov register,
4.     
opravlja strokovni nadzor s svetovanjem v veterinarskih organizacijah,
5.     
sodeluje pri določanju meril za oblikovanje cen veterinarskih storitev,
ki so predmet javne veterinarske službe,
6.     
določa osnove in merila za oblikovanje cen veterinarskih storitev v
sodelovanju s svetom uporabnikov,
7.     
sodeluje pri pripravi predpisov s področja veterinarstva ter prometa in
uporabe zdravil v veterinarstvu,
8.     
sodeluje pri oblikovanju vzgojno-izobraževalnih programov in programov
študijskega izobraževanja ter strokovnega izpopolnjevanja,
9.     
sodeluje pri razpisovanju in podeljevanju koncesij v skladu z določili
zakona o veterinarstvu,
10.  
sklepa pogodbe z zavarovalnicami in drugimi partnerji s področja
nezgodnega in življenjskega zavarovanja, zavarovanja odgovornosti, rentnega
zavarovanja in drugih zavarovanj svojih članov,
11.  
sodeluje pri sklepanju kolektivnih pogodb in skrbi za realno vrednotenje
veterinarskega poklica,
12.  
skrbi za pravno in poslovno pomoč svojim članom,
13.  
spremlja potrebe po veterinarjih in nezaposlenim pomaga pri iskanju
zaposlitve,
14.  
pomaga pri iskanju začasnega nadomeščanja v primeru daljše odsotnosti
člana zbornice,
15.  
izdaja zbornično glasilo, Veterinarski Vestnik, z namenom informiranja
in strokovnega izpopolnjevanja,
16.  
vodi evidenco predpisov s področja veterinarstva, z njimi seznanja svoje
člane in jih usmerja k enotnemu izvajanju,
17.  
spodbuja sodelovanje med člani, obravnava in pomirja medsebojna
nesoglasja,
18.  
preprečuje opravljanje veterinarskih dejavnosti na nedovoljen način,
19.  
opravlja založniško in izdajateljsko dejavnost za izdajanje strokovnih
in drugih publikacij,
20.  
organizira in izvaja druge dejavnosti za potrebe svojih članov.
Naloge iz 1. do 5. točke opravlja zbornica kot javno
pooblastilo v skladu z zakonom o veterinarstvu.
5. člen
Naloge, ki jih opravlja zbornica na podlagi javnih
pooblastil, se financirajo iz proračuna Republike Slovenije.
O višini sredstev, ki se za ta namen zagotavljajo iz
proračuna, se ministrstvo, pristojno za veterinarstvo in zbornica dogovorita z
letno pogodbo.
6. člen
Javna pooblastila iz 1. do 5. točke 4. člena tega statuta
izvaja zbornica v skladu s predpisi o upravnem postopku. Za odločanje v
upravnem postopku je pristojen direktor zbornice, ki lahko za odločanje
pooblasti pomočnika direktorja za upravne in pravne zadeve.
Osebe iz prejšnjega odstavka lahko za vodenje posameznih
opravil v postopkih pooblastijo druge člane zbornice, ki izpolnjujejo pogoje v
skladu s predpisi o splošnem upravnem postopku.
7. člen
Za opravljanje dejavnosti iz 3. točke 4. člena tega statuta,
IO zbornice imenuje komisijo. Sestavo komisije za vsak posamezen primer določi
direktor zbornice s sklepom. Član komisije mora izpolnjevati pogoje iz 6. člena
tega statuta. Pri sestavi komisije se morajo upoštevati izločitveni razlogi po
določilih predpisa o splošnem upravnem postopku.
8. člen
Javno pooblastilo iz 2. točke 4. člena statuta se opravlja po
programu, ki je pripravljen v skladu s predpisom, ki ureja izpopolnjevanje
strokovne usposobljenosti za veterinarje. V ta namen zbornica na skupščini
izvoli strokovno komisijo v skladu z določili tega statuta.
III. ČLANI ZBORNICE
9. člen
Pravice članov zbornice so:
-       
pasivna in aktivna volilna pravica,
-       
pravica sodelovanja v vseh organih zbornice,
-       
celovita obveščenost o delovanju zbornice,
-       
pravica do storitev, ki jih zbornica opravlja v okviru svojih nalog,
-       
pravica do udeležbe in sodelovanja na organiziranih strokovnih
srečanjih, seminarjih in drugih oblikah strokovnega izpopolnjevanja, ki jih
zbornica organizira,
-       
do brezplačnega prejemanja zborničnega glasila,
-       
interesno združevanje v sekcije,
-       
volitve kandidatov in elektorjev za volitve v Državni svet –
predstavniki svobodnih poklicev,
-       
druge pravice, ki izhajajo iz aktov zbornice in sklepov organov
zbornice.
10. člen
Dolžnosti članov zbornice so:
-       
spoštovanje in upoštevanje sprejetih aktov in sklepov organov zbornice,
-       
plačevanje vpisnine in redno plačevanje članarine v višini, kot ju
določa ta statut,
-       
redno posredovanje podatkov in njihovih sprememb, ki so potrebni za
izvajanje nalog vodenja registra in drugih evidenc,
-       
posredovanje podatkov o vseh nepravilnostih, ki jih člani ugotovijo na
svojem področju v zvezi z opravljanjem dejavnosti ali kršenjem predpisov, ki
zadevajo veterinarsko dejavnost,
-       
navzočnost na izobraževalnih srečanjih, ki jih pripravlja zbornica.
IV. ORGANI ZBORNICE
11. člen
Organi zbornice so:
-       
skupščina,
-       
predsednik in podpredsednik zbornice,
-       
izvršilni odbor,
-       
sekcije in regijski odbori s svojimi organi,
-       
razsodišče zbornice,
-       
tožilec zbornice,
-       
nadzorni odbor,
-       
strokovna komisija,
-       
druge zbornične komisije.
Mandat članov organov zbornice traja 4 leta z možnostjo
ponovne izvolitve. Organi zbornice opravljajo svoje naloge po izteku mandata,
dokler niso izvoljeni novi organi.
V. SKUPŠČINA
12. člen
Skupščina je najvišji organ zbornice, ki ga sestavljajo
poslanci. Njene naloge so:
1.     
sprejema statut zbornice,
2.     
sprejema poslovnik o delu skupščine,
3.     
sprejema finančni načrt in potrjuje zaključni račun,
4.     
voli in razrešuje organe zbornice iz 8. člena tega statuta,
5.     
sprejema poročila vseh organov zbornice in ocenjuje njihovo delo,
6.     
sprejema kodeks veterinarske deontologije,
7.     
sprejema druge akte, ki so potrebni za delovanje zbornice,
8.     
sprejema pravila dobre veterinarske prakse,
9.     
odloča o vključevanju v mednarodne organizacije in o predstavnikih
zbornice v teh organizacijah,
10.  
odloča o zadevah iz pristojnosti posameznih interesnih sekcij le s
soglasjem interesne sekcije,
11.  
z večino vseh poslancev odloča o zaupnici vodstvu zbornice,
12.  
oblikuje sklepe in razpravlja tudi o drugih pomembnih vprašanjih
zbornice in veterinarske stroke.
Za izvajanje javnih pooblastil zbornice mora skupščina
sprejeti naslednje akte:
-       
pravilnik o licenci,
-       
pravilnik o verifikaciji in preverjanju predpisanih pogojev v
veterinarski dejavnosti in vodenju registra veterinarskih organizacij,
-       
pravilnik o strokovnem nadzoru s svetovanjem,
-       
pravilnik o izvajanju strokovnega izpopolnjevanja ter preizkusa
strokovne usposobljenosti.
Odločitve iz 1. točke tega člena sprejema skupščina zbornice
z dvotretjinsko večino vseh izvoljenih poslancev skupščine. Odločitve iz 2.,
3., 4. in 6. točke sprejema skupščina z večino vseh poslancev, druge sklepe pa
z navadno večino navzočih poslancev.
13. člen
Skupščino sestavljajo poslanci zbornice, ki so izvoljeni v
sekcijah. Sekcije so volilne enote za skupščino. Sekcije se notranje lahko
organizirajo regijsko in preko regijskih odborov volijo predstavnike v enotno
sekcijsko predstavništvo.
14. člen
Sekcija ima pravico izvoliti enega poslanca na vsakih deset
članov. Mandat poslanca traja 4 leta z možnostjo ponovne izvolitve. Sekcija
lahko izvoli tudi do tri nadomestne poslance, ki lahko zamenjajo poslanca, ki
se iz opravičljivih razlogov ne more udeležiti skupščine in svojo zadržanost
sporoči najmanj v 8 dneh po prejemu pisnega vabila.
Poslanec na skupščini zastopa stališča svoje sekcije. Če
poslanec ne opravlja svoje funkcije ali jo opravlja v nasprotju s stališči
kolegov iz svoje sekcije, se lahko na predlog najmanj 10% članov sekcije sproži
postopek za njegovo razrešitev. Razreši se ga z izvolitvijo novega poslanca na
nivoju sekcije. Če sekcija voli svoje predstavnike na regijskih nivojih, ga
zamenja izvoljeni predstavnik njegovega regijskega odbora.
15. člen
Mandat skupščine in organov zbornice je 4 leta z možnostjo
ponovne izvolitve. Skupščina lahko na obrazložen predlog izvršilnega odbora ali
tretjine poslancev sekcije razreši posamezne člane organov zbornice pred
iztekom mandatne dobe in takoj izvoli nove.
Če mandat članu organa zbornice ali poslanca skupščine
preneha zaradi višje sile ali odstopa, prva naslednja skupščina izvoli novega
člana organa. Do tedaj organ zbornice deluje v zmanjšanem obsegu.
16. člen
Za organe, ki jih izvoli in imenuje skupščina in so skupni
vsem sekcijam, izvedejo kandidacijske postopke na skupščinah sekcij ali v
regijskih odborih.
Kandidate sekcij za organe zbornice evidentira volilna
komisija zbornice in iz vrst evidentiranih kandidatov sestavi listo kandidatov
za vse funkcije v organih zbornice, pri čemer mora biti na listi najmanj toliko
kandidatov, kolikor jih je potrebno izvoliti. Pri listi kandidatov se praviloma
upošteva sekcijska proporcionalna zastopanost v organih zbornice.
17. člen
Skupščina zaseda najmanj enkrat na leto.
Sklicuje jo predsednik skupščine na lastno pobudo ali na
zahtevo:
-       
izvršilnega odbora,
-       
najmanj dveh sekcij zbornice,
-       
tretjine vseh poslancev skupščine.
Predsednik mora sklicati skupščino najkasneje v 30 dneh po
prejemu zahteve. Če tega ne stori, lahko skličejo skupščino predlagatelji sami.
18. člen
Vabilo za zasedanje skupščine mora biti poslancem poslano
najmanj 15 dni pred zasedanjem. V vabilu morajo biti navedeni kraj, dan in ura
ter dnevni red zasedanja skupščine. Skupščina je sklepčna, če je navzoča več
kot polovica poslancev.
19. člen
Skupščina pri svojem delovanju dela v skladu s poslovnikom.
Poslovnik skupščine podrobneje ureja potek:
-       
sklicevanja in vodenje sej skupščine, skupščinskih organov in
izvršilnega odbora,
-       
ugotavljanja sklepčnosti skupščine,
-       
volitev predsednika in podpredsednika zbornice,
-       
volitev v organe skupščine in izvršilnega odbora,
-       
potek in vodenje razprav, način glasovanja v skupščini in izvršilnem
odboru.
VI. PREDSEDNIK IN PODPREDSEDNIK ZBORNICE
20. člen
Predsednika in podpredsednika zbornice volijo poslanci
skupščine na tajnih volitvah. Kandidira lahko vsak član zbornice, če njegovo
kandidaturo podpre izvršilni odbor, sekcija oziroma njen organ ali najmanj
dvajset članov s podpisom.
21. člen
Za predsednika ali podpredsednika je izvoljen kandidat, ki je
dobil več kot polovico glasov navzočih poslancev. Če v prvem krogu glasovanja
noben od kandidatov ni zbral dovolj glasov, se opravi drugi krog glasovanja za
kandidata, ki sta v prvem krogu dobila največ glasov.
Mandat predsednika in podpredsednika traja 4 leta z enkratno
možnostjo ponovne izvolitve.
22. člen
Naloge predsednika zbornice so:
-       
sklicuje in vodi skupščino,
-       
sklicuje in vodi izvršilni odbor,
-       
izvršuje sklepe skupščine in izvršilnega odbora,
-       
predstavlja zbornico,
-       
začasno, do naslednjega zasedanja skupščine, lahko na predlog sekcije
ali dveh tretjin članov izvršilnega odbora razrešuje in imenuje nadomestnega
člana organa zbornice.
Za svoje delo predsednik odgovarja skupščini zbornice, ki
ocenjuje njegovo delo in ga na njegovo osebno zahtevo, na zahtevo izvršilnega
odbora, najmanj sedemdeset članov zbornice s podpisi ali sklepa zbora sekcije
lahko razreši, oziroma zahteva sklic skupščine, kjer se glasuje o nezaupnici.
23. člen
Predsednika zbornice v njegovi odsotnosti nadomešča
podpredsednik, ki ima za ta čas enaka pooblastila in dolžnosti kot predsednik.
VII. IZVRŠILNI ODBOR
24. člen
Izvršilni odbor (v nadaljnjem tekstu: IO) je sestavljen
proporcionalno iz predstavnikov posameznih sekcij, predsednikov komisij, ki jih
voli skupščina in predsednika zbornice, ki je obenem predsednik izvršilnega
odbora ter podpredsednika zbornice.
Člane izvršilnega odbora volijo sekcijski zbori, in sicer na
vsakih dopolnjenih sedemdeset članov sekcije enega člana IO. Številčno stanje
sekcije ugotovi uprava zbornice v skladu z registrom članov. Število
predstavnikov se lahko spreminja samo vsaka štiri leta na volilni skupščini.
Seje IO sklicuje predsednik ali v njegovi odsotnosti
podpredsednik zbornice. Seja je sklepčna, če je na njej več kot polovica članov
IO. Sklepi se sprejemajo z večino navzočih članov IO. V primeru neodločenega
izida glasovanja odloča glas predsednika.
25. člen
IO zbornice opravlja naslednje naloge:
-       
izvršuje sklepe in odločitve skupščine zbornice,
-       
pripravlja gradivo, analize in predloge za delo skupščine, predlaga
ustanovitev komisij in odborov, pripravlja gradivo za razsodišče in tožilca
zbornice,
-       
pripravlja predloge sprememb statuta in drugih aktov zbornice,
-       
spremlja in usklajuje delo zborničnih komisij,
-       
opravlja interno preverjanje pritožb zoper odločbe komisij izdanih v
upravnem postopku, ki so predmet javnih pooblastil zbornice,
-       
odloča o pritožbah komisij in odborov, ki niso predmet javnih
pooblastil,
-       
imenuje na podlagi javnega razpisa direktorja, pomočnike direktorja in
ostale člane administracije zbornice,
-       
upravlja s sredstvi zbornice in sprejema letni finančni plan in letno
bilanco poslovanja zbornice,
-       
pripravlja izhodišča in merila za oblikovanje cen veterinarskih
storitev,
-       
odloča o vključevanju drugih pravnih in fizičnih oseb v zbornico,
-       
opravlja druge naloge v skladu z akti zbornice,
-       
imenuje komisije za posamezne naloge iz svoje pristojnosti, ki mu
omogočajo strokovne odločitve.
VIII. SEKCIJE
26. člen
Člani zbornice se organizirajo v zbornične sekcije. Sekcije
se oblikujejo v skladu s strokovnimi interesi, in sicer vsaj:
-       
sekcija zasebnih veterinarjev praktikov,
-       
sekcija javnih in upravnih veterinarjev,
-       
sekcija veterinarjev v izobraževanju in raziskovanju,
-       
sekcija veterinarjev v industriji in zavarovalništvu.
Vsaka sekcija se lahko organizira tudi po regijskem načelu,
vendar na skupščini nastopa kot celota. Ustanovitev sekcije potrdi zbor sekcije
z najmanj dvotretjinsko večino navzočih članov skupščine.
Posameznik je lahko član le ene sekcije.
27. člen
Organi sekcije so zbor, upravni odbor in predsednik sekcije.
Zbor sekcije predstavljajo vsi člani ali pa deluje zbor po delegatskem
principu, ki je enak kot za poslance skupščine zbornice. Pristojnosti upravnega
odbora, način volitev upravnega odbora ter pravice in dolžnosti predsednika
sekcije urejajo pravilniki o delovanju sekcij, ki jih sprejemajo sekcije na
svojih zborih. Določila teh pravilnikov ne smejo biti v nasprotju z akti
zbornice. Skladnost pravilnikov s statutom zbornice ugotavlja IO zbornice.
28. člen
Organi sekcije imajo naslednje naloge:
-       
skrbijo dobre medsebojne odnose in poravnavajo spore članov znotraj
sekcije in med sekcijami,
-       
sprejemajo in obravnavajo predloge, pobude in zahteve veterinarjev
sekcije in jih posredujejo preko svojih predstavnikov IO in skupščini zbornice,
-       
pripravljajo stališča o delu, ukrepih ter statusu veterinarjev posamezne
sekcije,
-       
obravnavajo gradiva za skupščino zbornice in pripravljajo stališča za IO
in skupščino zbornice,
-       
volijo člane IO zbornice,
-       
imenujejo komisije in odbore, ki so potrebni za delovanje sekcije,
-       
usmerjajo delo sekcije.
Mandat organov sekcije je štiri leta z možnostjo ponovne
izvolitve.
IX. TOŽILEC ZBORNICE
29. člen
Tožilec zbornice je samostojen organ zbornice, ki ga voli na
tajnih in neposrednih volitvah skupščina zbornice. Njegova pravica in dolžnost
je, da v skladu s posebnim pravilnikom samostojno zahteva uvedbo postopka za
ugotavljanje kršitev kodeksa veterinarske deontologije in pravilnika o
medsebojnih odnosih veterinarjev, statuta zbornice, kot tudi druge
nepravilnosti pri opravljanju veterinarske dejavnosti.
Pri svojem delu je neodvisen. Funkcijo tožilca opravlja član
zbornice. Pri svojem delu mu pomaga pravnik.
Tožilec ima svojega namestnika, ki ga voli skupščina na
tajnih in neposrednih volitvah. Mandat obeh je štiri leta z možnostjo ponovne
izvolitve.
X. RAZSODIŠČE ZBORNICE
30. člen
Razsodišče zbornice je samostojen, neodvisen organ, ki na
predlog tožilca, IO ali predsednika zbornice, lahko pa tudi posameznega člana,
uvede postopek proti posameznemu kršitelju aktov zbornice in odloča o
odgovornosti članov zbornice za kršitve. Glede na težo kršitve, lahko izreče
razsodišče enega ali več ukrepov: opravičilo oškodovancu, opomin, javni opomin,
povračilo škode, denarno nakazilo zbornici, dolžnost dodatnega strokovnega
izpopolnjevanja, dolžnost obveznega zdravljenja, začasen ali trajen odvzem
licence, objava razsodbe v veterinarskih občilih. Na sklep prvostopenjskega senata
je možna pritožba na drugostopenjski senat. Za podrobnejša pravila delovanja
razsodišča skupščina zbornice sprejme poseben pravilnik.
Razsodišče ima predsednika in štiri člane ter namestnika
predsednika in namestnike članov. Člane razsodišča voli skupščina na tajnih in
neposrednih volitvah. V primeru, da je na zadnjem mestu izvoljenih več
kandidatov z istim številom glasov, se med njimi opravi drugi krog volitev,
tako da je izvoljenih potrebno število članov razsodišča. Razsodišče odloča v
tričlanskem senatu in odloča z večino glasov.
Mandat članov razsodišča je štiri leta z možnostjo ponovne
izvolitve.
XI. STROKOVNA KOMISIJA
31. člen
Skupščina na neposrednih in tajnih volitvah izvoli pet članov
strokovne komisije. Izvoljeni so tisti kandidati, ki prejmejo največje število
glasov na volitvah. Člani strokovne komisije so tudi predsedniki sekcij.
Komisija izmed članov izbere predsednika, ki je po svoji funkciji član IO
zbornice.
Mandat članov strokovne komisije je štiri leta z možnostjo
ponovne izvolitve.
32. člen
Strokovna komisija ima naslednje dolžnosti in naloge:
-       
pripravlja strokovna navodila in usmeritve za delo veterinarjev,
-       
pripravlja standardne operativne postopke,
-       
pripravlja usmeritve, pravila in nadzoruje izvajanje pravil dobre
veterinarske prakse,
-       
pripravlja, predlaga in ocenjuje programe stalnega podiplomskega
izobraževanja,
-       
nadzoruje izvajanje stalnega strokovnega izobraževanja,
-       
daje mnenja in soglasja o primernosti postopkov posameznih članov
zbornice,
-       
člani komisije sodelujejo v postopkih verifikacij veterinarskih
organizacij v vlogi veterinarskih izvedencev,
-       
opravlja druge naloge v skladu s statutom in akti zbornice ter izvaja
naloge, ki jih prejme v skladu s sklepi IO.
33. člen
IO lahko za operativno pomoč pri delu oblikuje druge
komisije, ki jim s posebnimi pravilniki o delovanju opredeli naloge in
pristojnosti.
XII. NADZORNI ODBOR
34. člen
Nadzorni odbor nadzira materialno in finančno poslovanje
zbornice in zborničnih skladov. Nadzorni odbor ima pet članov, ki jih izvoli
skupščina zbornice na tajnih in neposrednih volitvah. Nadzorni odbor sklepa pri
svojem delovanju po večinskem sistemu. V primeru neodločenega izida, odloča
glas predsednika.
35. člen
V skladu s posebnim pravilnikom nadzorni odbor:
-       
nadzira materialno in finančno poslovanje zbornice,
-       
skupščini posreduje svoje ocene letnega zaključnega računa,
-       
po svoji presoji ali na zahtevo skupščine ali predsednika zbornice
kadarkoli v vmesnem obdobju preverja finančno poslovanje zbornice,
-       
Nadzorni odbor je neposredno odgovoren samo skupščini zbornice.
XIII. VOLILNA KOMISIJA
36. člen
Skupščina imenuje komisijo za volitve in imenovanje na tak
način, da imenuje šest poslancev, ki izmed sebe imenujejo predsednika,
namestnika predsednika in dva člana komisije z dvema nadomestnima članoma.
Komisija operativno deluje na skupščini v tričlanski zasedbi. Mandat komisije
velja do konca naslednje volilne skupščine.
37. člen
V skladu s posebnim pravilnikom komisija za volitve in
imenovanja:
-       
spremlja, nadzira in ocenjuje volitve in razrešitve v skupščini zbornice,
-       
daje zaključna poročila in objavlja rezultate volitev na skupščini,
-       
obravnava pritožbe na kandidature, volilne postopke in volilne rezultate
in presoja veljavnost posameznih volilnih postopkov na skupščini.
Komisija je neposredno odgovorna skupščini zbornice.
XIV. DIREKTOR ZBORNICE
38. člen
Direktor zbornice organizira in operativno vodi delo zbornice
in je pooblaščen za zastopanje in predstavljanje zbornice v poslovnih in
finančnih zadevah v vrednostih do 2 milijonov SIT. Za vse zneske, ki presegajo te
zneske mora imeti sklep IO. Direktor vodi strokovno službo zbornice, skrbi za
pripravo gradiv za delo IO in skupščine ter za koordinacijo dela organov
zbornice in njenih stalnih in začasnih komisij.
Direktorja zbornice imenuje IO na podlagi javnega razpisa.
Direktor zbornice je lahko doktor veterinarske medicine z opravljenim državnim
izpitom pred organom ministrstva pristojnim za upravo ali opravljen preskus
znanja iz upravnega postopka, da lahko vodi in nadzira dejanja v upravnem
postopku v skladu z javnimi pooblastili zbornice. Direktor mora imeti najmanj
pet let delovnih izkušenj in aktivno obvladati vsaj en jezik EU.
Funkcija direktorja zbornice je profesionalna funkcija za
poln delovni čas. Direktorja imenuje IO za dobo štirih let z možnostjo ponovnega
imenovanja. Direktor je lahko član zbornice, ne more pa biti izvoljen v organe
zbornice.
XV. POMOČNIKI DIREKTORJA
39. člen
IO lahko razpiše še najmanj dve mesti pomočnikov direktorja,
in sicer za pravne zadeve in finančne zadeve. Oba sta lahko veterinarja,
oziroma strokovna delavca s VII stopnjo izobrazbe in opravljenim izpitom pred
organom ministrstva, pristojnega za upravo ali z opravljenim preskusom znanja
iz upravnega postopka ali s pravosodnim izpitom. Pomočnik direktorja za pravne
zadeve je lahko tudi pravnik oziroma za finančne zadeve univerzitetni
diplomirani ekonomist. Za izpolnjevanje pogojev je zadosti najmanj tri leta
delovnih izkušenj in znanje vsaj enega jezika EU.
Pomočnik direktorja za pravne zadeve je zadolžen za zapisnike
sej IO in drugih komisij ter odpravke sklepov, sprejetih na sejah vseh organov
zbornice.
Pomočnike direktorja imenuje IO zbornice na osnovi javnega
razpisa in sistemizacije delovnih mest.
XVI. UPRAVA ZBORNICE
40. člen
Strokovna in administrativno-tehnična dela in druga opravila
opravlja uprava zbornice. Delo te službe vodi direktor. Direktor ima pravico in
dolžnost zaposlovati delavce v strokovni službi v skladu s potrebami in
finančnimi zmožnostmi zbornice in sklepom IO. Uprava zbornice lahko servisira
tudi delo sekcij in njenih organov.
Organizacijo in naloge uprave zbornice določa poseben splošni
akt, ki ga pripravi IO.
XVII. FINANCIRANJE ZBORNICE
41. člen
Za svoje delo zbornica pridobiva sredstva:
-       
z vpisnino, članarino in drugimi prispevki svojih članov,
-       
z organizacijo in izvajanjem strokovnih nalog,
-       
z vlaganjem svojih sredstev v komercialne posle,
-       
iz založniške in izdajateljske dejavnosti,
-       
iz proračuna za izvajanje javnih pooblastil,
-       
iz donatorstva,
-       
iz drugih virov.
Delo sekcij se financira delno iz skupnih sredstev, proporcionalno
z zastopanostjo posamezne sekcije v članstvu zbornice. Članarina se v 60 %
prenaša v sekcije, znesek pa je namenjen financiranju del in pristojnosti, ki
so predmet delovanja sekcije. Poleg tega lahko sekcije pridobivajo lastna
sredstva, ki so neodtujljiva sredstva posamezne sekcije in se zbirajo na
posebnem računu. S temi sredstvi upravlja avtonomno sekcija v skladu z
notranjimi akti sekcije. Delo zbornice se financira v skladu s finančnim
načrtom, ki ga sprejema IO zbornice.
42. člen
Vpisnina in članarina se izračunava na podlagi statističnih
podatkov Republiškega zavoda za statistiko in predstavljajo proporcionalni del
povprečnega osebnega dohodka v Republiki Sloveniji za preteklo leto. Vpisnina
predstavlja najmanj 10 %, letna članarina pa najmanj 30 % povprečnega mesečnega
dohodka v Republiki Sloveniji za preteklo leto in se revalorizira in zaokrožuje
s sklepom izvršilnega odbora za tekoče leto. Vpisnina se plača v obliki
enkratnega prispevka ob vpisu člana v zbornico, plačevanje članarine pa
podrobneje predpisuje pravilnik o finančnem poslovanju zbornice.
XVIII. AKTI ZBORNICE
43. člen
Akti zbornice so zlasti:
-       
statut,
-       
kodeks veterinarske etike in deontologije,
-       
pravilnik o licenci,
-       
pravilnik o vodenju registra veterinarjev in veterinarskih organizacij,
-       
pravilnik o verifikaciji in preverjanju predpisanih pogojev v
veterinarski dejavnosti in vodenju registra veterinarskih organizacij,
-       
pravilnik o strokovnem nadzoru s svetovanjem,
-       
pravilnik o izvajanju strokovnega izpopolnjevanja ter preskusa strokovne
usposobljenosti,
-       
pravilnik o delu sekcij, volitvah in volilnih enotah,
-       
pravilnik o delu tožilca in razsodišča zbornice,
-       
pravilnik o finančnem poslovanju,
-       
pravilnik o nadzoru spoštovanja meril za oblikovanje cen veterinarskih
storitev,
-       
pravilnik o delu pravno-etične komisije,
-       
poslovnik o delu skupščine, IO, strokovne komisije in nadzornega odbora
in sekcij,
-       
pravilnik o sistemizaciji in organizaciji delovnih mest v zbornici.
XIX. KONČNE IN PREHODNE DOLOČBE
44. člen
Premoženje Veterinarske zbornice Slovenije, ki je bilo
pridobljeno iz neproračunskih virov, se prenese na sekcijo zasebnih
veterinarjev praktikov, ki z njim upravlja avtonomno. Premoženje Veterinarske
zbornice Slovenije, ki je proračunskega izvora, postane last nove zbornice.
45. člen
Statut zbornice je temeljni akt in z njim morajo biti
usklajeni vsi drugi akti zbornice. Za določila 5. člena, 1. do 5. točke, mora
zbornica pridobiti soglasje vlade.
Pobudo za spremembo statuta in drugih aktov zbornice lahko da
vsak član zbornice. Skupščina je dolžna o pobudi razpravljati, če pobudo podpre
IO zbornice ali zbor sekcije.
46. člen
Statut začne veljati osmi dan po objavi v Uradnem listu
Republike Slovenije.
Del statuta, ki se nanaša na javna pooblastila, začne
veljati, ko da nanj soglasje Vlada Republike Slovenije.
Ljubljana, dne 28. junija 2001.
Predsednik
Veterinarske zbornice Slovenije
doc. dr. Borut Zemljič, dr. vet. med. l. r.