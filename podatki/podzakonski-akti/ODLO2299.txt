1. člen
(vsebina)
(1) Ta odlok podrobneje določa ukrep, upravičence,
pogoje, način izračuna in postopek dodelitve finančnega nadomestila zaradi
izpada dohodka pridelovalcem jabolk zaradi epidemije COVID-19 (v nadaljnjem
besedilu: finančno nadomestilo).
(2) Finančno nadomestilo se dodeli v skladu s Sporočilom
Komisije Začasni okvir za ukrepe državne pomoči v podporo gospodarstvu ob
izbruhu COVID-19 (UL C št. 91 I z dne 20. 3. 2020, str. 1), zadnjič
spremenjenim s Sporočilom Komisije Peta sprememba začasnega okvira za ukrepe
državne pomoči v podporo gospodarstvu ob izbruhu COVID-19 in sprememba Priloge
k Sporočilu Komisije državam članicam o uporabi členov 107 in 108 Pogodbe o
delovanju Evropske unije za kratkoročno zavarovanje izvoznih kreditov (UL C
št. 34 z dne 1. 2. 2021, str. 6), (v nadaljnjem besedilu:
Začasni okvir).
2. člen
(izpad dohodka v sektorju jabolk)
Ocene na podlagi modelnih kalkulacij za namizna jabolka so,
da se je zaradi posledic epidemije COVID-19 dohodek neto dodana vrednost pri
pridelavi namiznih jabolk letine 2020 v primerjavi s povprečjem v enakem
obdobju zadnjih treh let zmanjšal za več kot 30 %.
3. člen
(pomen izrazov)
Izrazi, uporabljeni v tem odloku, pomenijo:
1.     
primarna kmetijska proizvodnja je gospodarska dejavnost, kot je
opredeljena v 5. točki 2. člena Uredbe Komisije (EU) št. 702/2014 z dne
25. junija 2014 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 193 z dne
1. 7. 2014, str. 1), zadnjič spremenjene z Izvedbeno uredbo Komisije
(EU) 2020/2008 z dne 8. decembra 2020 o spremembi uredb (EU) št. 702/2014,
(EU) št. 717/2014 in (EU) št. 1388/2014 v zvezi z obdobjem njihove uporabe in
drugimi ustreznimi prilagoditvami (UL L št. 414 z dne 9. 12. 2020,
str. 15), (v nadaljnjem besedilu: Uredba 702/2014/EU);
2.     
podjetje v težavah je subjekt, ki se ukvarja s primarno kmetijsko
proizvodnjo in za katerega velja vsaj ena od okoliščin, ki so opredeljene v 14.
točki 2. člena Uredbe 702/2014/EU.
4. člen
(upravičenec)
Upravičenec do finančnega nadomestila je nosilec kmetijskega
gospodarstva v skladu z Zakonom o kmetijstvu (Uradni list RS, št. 45/08, 57/12,
90/12 – ZdZPVHVVR, 26/14, 32/15, 27/17 in 22/18; v nadaljnjem besedilu: Zakon o
kmetijstvu), ki je imel 16. oktobra 2020 v registru kmetijskih
gospodarstev vpisane najmanj 0,5 ha površine intenzivnega sadovnjaka jablane
(šifra kmetijske rabe – 1221, šifra kmetijske rastline 611 – jablane), (v
nadaljnjem besedilu: intenzivni sadovnjak jablane) in izpolnjuje pogoje za
pridobitev finančnega nadomestila po tem odloku.
5. člen
(splošni pogoji za izplačilo nadomestila)
(1) Finančno nadomestilo se dodeli v obliki pavšalnega
finančnega nadomestila na hektar intenzivnega sadovnjaka jablane.
(2) Upravičencu, ki uveljavlja izredno pomoč za obdobje
od 1. oktobra 2020 do 31. januarja 2021 v obliki mesečnega temeljnega
dohodka na podlagi 116. člena Zakona o interventnih ukrepih za omilitev
posledic drugega vala epidemije COVID-19 (Uradni list RS, št. 175/20, 203/20 –
ZIUPOPDVE in 15/21 – ZDUOP), se finančno nadomestilo po tem odloku zniža za
prejeti mesečni temeljni dohodek v tem obdobju, razen če upravičencu ni bilo že
predhodno znižano finančno nadomestilo po drugem odloku na podlagi 116. člena
Zakona o interventnih ukrepih za omilitev posledic drugega vala epidemije
COVID-19 (Uradni list RS, št. 175/20, 203/20 – ZIUPOPDVE in 15/21 – ZDUOP).
(3) Finančno nadomestilo se ne dodeli nosilcu
kmetijskega gospodarstva, ki je bil na dan 31. decembra 2019 podjetje v
težavah, kar Agencija Republike Slovenije za kmetijske trge in razvoj podeželja
(v nadaljnjem besedilu: agencija) ugotavlja na podlagi zadnjih uradno
objavljenih podatkov.
(4) Finančno nadomestilo se dodeli za obdobje od
1. oktobra 2020 do 31. januarja 2021.
6. člen
(pogoji za pridobitev sredstev)
Upravičenec mora za pridobitev finančnega nadomestila po tem
odloku izpolnjevati naslednje pogoje:
1.     
16. oktobra 2020 ima v registru kmetijskih gospodarstev vpisan
intenzivni sadovnjak jablane;
2.     
na dan uveljavitve tega odloka ne sme biti v stečaju, prisilni
likvidaciji ali osebnem stečaju;
3.     
na dan uveljavitve tega odloka ima poravnane zapadle davčne obveznosti
in druge denarne nedavčne obveznosti v višini, ki presega 50 eurov, v skladu z
zakonom, ki ureja finančno upravo;
4.     
za nakazilo dodeljenih sredstev ima odprt transakcijski račun v skladu s
35. členom Zakona o kmetijstvu.
7. člen
(finančne določbe)
(1) Višina pavšalnega finančnega nadomestila znaša
2.000,00 eura na hektar intenzivnega sadovnjaka jablane. Podatek o površini
intenzivnega sadovnjaka jablane iz 4. člena tega odloka agencija pridobi
po uradni dolžnosti iz registra kmetijskih gospodarstev za stanje na dan
16. oktobra 2020.
(2) Isti upravičenec lahko pridobi finančno nadomestilo
po tem odloku le enkrat.
(3) Finančno nadomestilo se ne dodeli upravičencu, ki je
za isti namen že prejel javna sredstva Republike Slovenije ali sredstva
Evropske unije.
(4) Sredstva za dodelitev finančnega nadomestila se
zagotovijo iz proračuna Republike Slovenije.
8. člen
(odločba o finančnem nadomestilu)
(1) Informativno odločbo o izpolnjevanju pogojev izda
agencija na podlagi podatkov iz uradnih evidenc v skladu z 59. členom Zakona o
dodatnih ukrepih za omilitev posledic COVID-19 (Uradni list RS, št. 15/21).
(2) V izreku informativne odločbe o finančnem
nadomestilu se navede, da gre za državno pomoč v skladu z oddelkom 3.1
Začasnega okvira.
9. člen
(skupni znesek pomoči in združevanje pomoči)
(1) Skupni znesek državne pomoči v skladu z oddelkom 3.1
Začasnega okvira ne sme presegati 225.000,00 eura bruto na upravičenca,
dejavnega v primarni kmetijski proizvodnji. Finančno nadomestilo po tem odloku
se ustrezno zniža, če bi bila z odobrenim nadomestilom presežena navedena
omejitev.
(2) Če se upravičenec ukvarja z več gospodarskimi
dejavnostmi, za katere veljajo različne zgornje meje iz točk 22(a) in
23(a) Začasnega okvira, z ločevanjem računov ali na drug ustrezen način zagotovi,
da se za vsako od teh gospodarskih dejavnosti spoštuje ustrezna zgornja meja,
pri čemer skupni znesek pomoči, ki je takemu upravičencu dodeljen v skladu z
oddelkom 3.1 Začasnega okvira, ne presega ustreznih zgornjih mej iz točke 23(a)
Začasnega okvira.
(3) Finančno nadomestilo, odobreno na podlagi tega
odloka, se v zvezi z istimi upravičenimi stroški lahko združuje z drugo državno
pomočjo v skladu z Začasnim okvirom ali Uredbo 702/2014/EU ali v skladu z
Uredbo Komisije (EU) št. 651/2014 z dne 17. junija 2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 187 z dne 26. 6. 2014, str. 1), zadnjič spremenjeno
z Uredbo Komisije (EU) 2020/972 z dne 2. julija 2020 o spremembi Uredbe
(EU) št. 1407/2013 v zvezi s podaljšanjem njene veljavnosti in o spremembi
Uredbe (EU) št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020, str. 3), ali s pomočjo
de minimis v skladu z Uredbo Komisije (EU) št. 1408/2013 z dne
18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis v kmetijskem sektorju (UL L št. 352 z dne
24. 12. 2013, str. 9), zadnjič spremenjeno z Uredbo Komisije (EU) 2019/316
z dne 21. februarja 2019 o spremembi Uredbe (EU) 1408/2013 o uporabi
členov 107 in 108 Pogodbe o delovanju Evropske unije pri pomoči de minimis
v kmetijskem sektorju (UL L št. 51 I z dne 22. 2. 2019, str. 1), ob
spoštovanju določb teh uredb in Začasnega okvira.
10. člen
(preveritev pred odobritvijo pomoči in poročanje)
(1) Agencija pred odobritvijo finančnega nadomestila
preveri višino že dodeljene državne pomoči v skladu z oddelkom 3.1 Začasnega
okvira za posameznega upravičenca v evidenci državne pomoči, ki jo vodi ministrstvo,
pristojno za kmetijstvo.
(2) Agencija v 15 dneh po izplačilu finančnega
nadomestila posameznemu upravičencu poroča ministrstvu, pristojnemu za
kmetijstvo, o dodeljenih pomočeh na način, ki ga ministrstvo, pristojno za
kmetijstvo, objavi na osrednjem spletnem mestu državne uprave.
11. člen
(spremljanje)
Ministrstvo, pristojno za kmetijstvo, objavi informacije o
shemi državne pomoči po tem odloku v skladu s točko 88 Začasnega okvira na
osrednjem spletnem mestu državne uprave (https://www.gov.si/teme/evidence-priglasenih-nacrtov-pomoci/).
Te informacije so na voljo splošni javnosti najmanj deset let od zadnje
dodelitve nadomestila po tem odloku.
12. člen
(hramba dokumentacije)
Agencija v skladu s točko 91 Začasnega okvira vodi in hrani
podrobne evidence z informacijami in dokazili o posameznih finančnih
nadomestilih še deset let od dneva odobritve zadnjega finančnega nadomestila po
tem odloku.
KONČNI DOLOČBI
13. člen
(začetek uporabe)
(1) Določbe tega odloka se začnejo uporabljati naslednji
dan po prejetju odločitve Evropske komisije o združljivosti ukrepa državne
pomoči iz tega odloka z notranjim trgom.
(2) Minister, pristojen za kmetijstvo, objavi naznanilo
o prejetju sklepa iz prejšnjega odstavka v Uradnem listu Republike Slovenije.
14. člen
(začetek veljavnosti)
Ta odlok začne veljati peti dan po objavi v Uradnem listu
Republike Slovenije.
Št. 00715-4/2021
Ljubljana, dne 11. marca 2021
EVA 2021-2330-0007
Vlada Republike Slovenije
Janez Janša
predsednik