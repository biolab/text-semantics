I. SPLOŠNE DOLOČBE
1. člen
(vsebina in področje urejanja)
(1) Ta pravilnik podrobneje določa
postopek in način izvajanja upravnega nadzora (v nadaljnjem besedilu: nadzor).
(2) Ta pravilnik velja za izvajalce
zdravstvene dejavnosti na primarni, sekundarni in terciarni ravni v in izven
mreže izvajalcev javne zdravstvene službe (v nadaljnjem besedilu: izvajalec).
2. člen
(namen in vrsta nadzora)
(1) Z nadzorom se ugotavlja in
zagotavlja delo izvajalcev v skladu s predpisi s področja opravljanja
zdravstvene dejavnosti, zdravstvenega zavarovanja in pacientovih pravic ter
področja materialnega poslovanja (skladnost ravnanja).
(2) Nadzor se opravi kot redni ali
izredni nadzor.
3. člen
(nadzor Ministrstva za zdravje)
(1) Ministrstvo za zdravje (v nadaljnjem
besedilu: ministrstvo), izvaja nadzor nad:
-       
zakonitostjo delovanja Zavoda za zdravstveno zavarovanje Slovenije in
namembnostjo rabe sredstev za financiranje zdravstvenih programov in storitev
na podlagi zakona, ki ureja zdravstveno varstvo in zdravstveno zavarovanje,
-       
zakonitostjo izvrševanja nalog, ki jih pristojna zbornica oziroma
strokovno združenje s področja zdravstvene dejavnosti opravlja kot javno
pooblastilo, in
-       
delom Javne agencije Republike Slovenije za zdravila in medicinske
pripomočke na podlagi zakona, ki ureja zdravila.
(2) V nadzoru iz prejšnjega odstavka se
smiselno uporabljajo določbe II. poglavja tega pravilnika, pri čemer ukrepe iz
četrtega odstavka 5. člena in prvega odstavka 10. člena tega pravilnika odredi
minister, pristojen za zdravje.
(3) Nadzor iz prvega odstavka tega člena se
opravi kot izredni nadzor.
II. IZVAJANJE NADZORA
4. člen
(redni nadzor)
(1) Redni nadzor se opravlja na
podlagi programa, ki ga sprejme direktor urada, pristojnega za nadzor, kakovost
in investicije v zdravstvu (v nadaljnjem besedilu: urad), do 31. decembra
tekočega leta za obdobje naslednjega koledarskega leta. Program se objavi na
spletni strani urada.
(2) V programu iz prejšnjega odstavka
se določijo:
-       
izvajalci, pri katerih se opravi nadzor, in
-       
strokovna področja nadzora, ki naj se pri izvajalcih iz prejšnje alineje
še posebej preučijo.
(3) Pri pripravi programa se
upoštevajo tudi predlogi in pobude, ki jih posredujejo bolniki, državni organi,
nevladne organizacije in drugi zainteresirani predlagatelji iz tretjega
odstavka 80. člena Zakona o zdravstveni dejavnosti (Uradni list RS, št. 23/05 –
uradno prečiščeno besedilo, 15/08 – ZPacP, 23/08, 58/08 – ZZdrS-E, 77/08 –
ZDZdr, 40/12 – ZUJF, 14/13, 88/16 – ZdZPZD in 64/17; v nadaljnjem besedilu:
zakon).
(4) Izvajalce, pri katerih je
načrtovan nadzor, se o tem obvesti v 15 dneh po sprejetju programa.
5. člen
(izredni nadzor)
(1) Predlog za izredni nadzor vsebuje
najmanj naslednje podatke:
-       
podatek o izvajalcu,
-       
navedbo domnevno neskladnega ravnanja izvajalca (predmet nadzora) in
-       
obrazložitev domnevno neskladnega ravnanja izvajalca (z morebitnimi
dokazili).
(2) Če predlog ne vsebuje podatka iz
prve ali druge alineje prejšnjega odstavka, se ga ne obravnava. Če predlog ne
vsebuje podatka iz tretje alineje prejšnjega odstavka, se od predlagatelja
zahteva dopolnitev v roku, ki ne sme biti krajši od osem dni. Če predlagatelj
predloga ne dopolni, se šteje, da od predloga odstopa. Kadar iz predloga
izhaja, da je za nadzor pristojen drug organ, urad predlog odstopi pristojnemu
organu in o tem obvesti predlagatelja.
(3) Urad lahko pred odločitvijo o
začetku izrednega nadzora zahteva pojasnilo glede navedb iz predloga tudi od
izvajalca, za katerega je podan predlog, pristojne zbornice ali drugega organa.
(4) Če se na podlagi podatkov iz
predloga, pojasnil iz prejšnjega odstavka ali drugih okoliščin ugotovi, da je
predlog utemeljen, direktor urada izda sklep o začetku izrednega nadzora. Če
predlog za izredni nadzor ni utemeljen, se predlagatelja o tem obvesti z
dopisom.
6. člen
(komisija za izvedbo nadzora)
(1) Komisijo za izvedbo nadzora (v
nadaljnjem besedilu: komisija) se imenuje za vsak primer posebej in jo
sestavlja tri do pet članov. Predsednik komisije je uradna oseba urada.
(2) Predsednik komisije vodi postopek
nadzora, usmerja delo drugih članov in vodi pogovore z izvajalcem.
(3) Administrativno podporo komisiji
zagotavlja urad.
(4) Za člana komisije ne more biti
imenovana oseba:
-       
ki je v zadnjih treh letih z izvajalcem, pri katerem naj se opravi
nadzor, poslovno sodelovala,
-       
ki je o vsebini, ki je predmet nadzora, predhodno odločala v okviru
drugega organa, ali
-       
za katero so podane druge okoliščine, ki vzbujajo dvom o njeni
nepristranskosti.
(5) Vsak posamezni član komisije je
pri izvajanju nadzora neodvisen in nepristranski, kar se zagotavlja tudi z
izjavo o neodvisnosti, nepristranskosti in molčečnosti, ki jo član podpiše ob
imenovanju v komisijo. Če okoliščine, ki vzbujajo dvom o neodvisnosti ali
nepristranskosti člana, nastopijo med samim postopkom opravljanja nadzora,
kateri koli član o tem nemudoma obvesti urad. Član komisije se s podpisom
izjave zavezuje k molčečnosti glede podatkov, za katere izve v okviru nadzora,
ki ga izvaja. Za člane, ki niso javni uslužbenci, se glede nasprotja interesov
in daril uporabljajo določbe predpisov, ki veljajo za javne uslužbence.
(6) Nagrado in povračilo potnih
stroškov članov komisije, ki niso zaposleni na uradu (v nadaljnjem besedilu:
zunanji član), določa interni pravilnik ministrstva.
7. člen
(začetek nadzora)
(1) Sklep o začetku nadzora poleg
podatkov iz četrtega odstavka 80. člena zakona vsebuje:
-       
navedbo izvajalca, pri katerem se opravi nadzor,
-       
strokovna področja, ki so predmet nadzora,
-       
časovno obdobje nadzora,
-       
plačilo morebitnega zunanjega člana komisije in
-       
pravni pouk.
(2) Sklep o začetku nadzora se vroči
članom komisije in nadzorovanemu izvajalcu.
(3) Zoper sklep o začetku nadzora ni
pravnega sredstva.
8. člen
(postopek nadzora)
(1) Komisija poleg nadzornih dejanj iz
petega odstavka 80. člena zakona opravlja tudi naslednja nadzorna dejanja:
-       
pogovor z direktorjem oziroma drugim zastopnikom izvajalca,
-       
pogovor z drugimi osebami, vključenimi v delovni proces izvajalca na
podlagi delovnega ali drugega pogodbenega razmerja.
(2) Pogovori iz prejšnjega odstavka se
izvedejo na sedežu urada, sedežu izvajalca ali drugje.
(3) Komisija samostojno odloča o
številu in vrsti naključno pregledanih zadev po posameznih področjih, ki so
predmet nadzora. Pri odločitvi o številu pregledanih zadev upošteva zlasti:
-       
velikost izvajalca in število zaposlenih pri izvajalcu,
-       
obseg programa zdravstvene dejavnosti, ki ga izvajalec opravlja,
-       
število in strukturo bolnikov oziroma drugih uporabnikov ter
-       
možnosti bolnikov oziroma drugih uporabnikov, da lahko izbirajo med
različnimi zdravstvenimi storitvami in izvajalci.
(4) Komisija lahko opravi nadzorna
dejanja v prostorih izvajalca tudi brez vnaprejšnje napovedi.
(5) Izvajalec sodeluje s člani
komisije, zagotovi dostop v prostore, omogoči pregled zahtevane dokumentacije,
ogled objektov, prostorov, opreme in predmetov izvajalca ter nemoteno delo
komisije.
9. člen
(poročilo o nadzoru)
(1) Komisija v 30 dneh po zaključku
nadzornih dejanj pripravi poročilo, ki vsebuje oceno dejanskega stanja. Kadar
ugotovi pomanjkljivosti ali nepravilnosti pri delu izvajalca, v poročilu navede
tudi predlog ukrepov, ki jih določa šesti odstavek 80. člena zakona. Poročilo
podpišejo vsi člani komisije. Posamezen član komisije lahko v poročilu poda
ločeno mnenje.
(2) Oceno dejanskega stanja iz
prejšnjega odstavka komisija pripravi ob upoštevanju:
1.     
listinske in druge dokumentacije, ki se nanaša na predmet nadzora in z
njo razpolaga urad,
2.     
listinske in druge dokumentacije, ki se nanaša na predmet nadzora in jo
tekom nadzora pridobi pri ministrstvu, drugih državnih organih oziroma
institucijah (npr. pri Zavodu za zdravstveno zavarovanje Slovenije,
Zdravstvenem inšpektoratu Republike Slovenije, Javni agenciji Republike
Slovenije za zdravila in medicinske pripomočke, zbornicah s področja zdravstva
z javnimi pooblastili),
3.     
listinske in druge dokumentacije, ki jo tekom nadzora predloži
izvajalec,
4.     
pogovorov, ki jih opravi s predstavniki izvajalca, bolniki in drugimi
uporabniki storitev izvajalca,
5.     
ugotovitev, ki jih pridobi ob izvajanju ogleda objektov, prostorov,
opreme in predmetov izvajalca,
6.     
podatkov iz uradnih evidenc in
7.     
morebitnih drugih podatkov, ki se nanašajo na predmet nadzora.
(3) Komisija poročilo posreduje v
mnenje izvajalcu, pri čemer mu določi rok za mnenje, ki ne sme biti krajši od
osem dni in ne daljši od 30 dni. Če izvajalec mnenja ne poda pravočasno, se
šteje, da se s poročilom strinja. V okviru mnenja lahko izvajalec predloži
morebitna dodatna dokazila, s katerimi utemeljuje pripombe na poročilo.
(4) Kadar iz mnenja izvajalca izhajajo
pripombe na poročilo, lahko komisija izvajalca povabi na razčiščevalni sestanek,
ki se praviloma opravi na sedežu urada. Na razčiščevalnem sestanku ni mogoče
predlagati dodatnih pripomb ali dokazil k poročilu, temveč komisija in
izvajalec razčiščujeta zgolj morebitna nesoglasja glede navedb v mnenju in
ugotovitev iz poročila ter ponovno preverita presojo takih ugotovitev. Če se
izvajalec razčiščevalnega sestanka ne udeleži, se šteje, da pripombe na
poročilo umika. O poteku razčiščevalnega sestanka se sestavi kratek zapisnik,
ki se v osmih dneh po izvedbi razčiščevalnega sestanka pošlje izvajalcu in
vsebuje najmanj:
-       
podatke o sestanku (datum in kraj sestanka, seznam navzočih),
-       
morebitne dopolnitve poročila v obliki sklepov k posameznim ugotovitvam,
-       
podpis zapisnikarja in predsednika komisije.
(5) Poročilo in morebitno mnenje
izvajalca oziroma zapisnik razčiščevalnega sestanka komisija pošlje uradu v
osmih dneh po izteku roka za podajo mnenja izvajalca oziroma po izvedbi
razčiščevalnega sestanka.
10. člen
(zaključek nadzora)
(1) Kadar se pri nadzoru ugotovijo
pomanjkljivosti ali nepravilnosti pri delu izvajalca, urad izvajalcu z odločbo
odredi ukrepe in določi rok za njihovo izvedbo. Morebitna priporočila izvajalcu
so del poročila o nadzoru oziroma posebnega dopisa, ukrepe, ki se predlagajo
drugim pristojnim organom, pa urad predlaga s posebnim dopisom.
(2) O izvedbi ukrepov, ki so odrejeni
izvajalcu, izvajalec poroča uradu z odzivnim poročilom, ki ga predloži v roku,
določenim z odločbo. Realizacijo ukrepov izvajalec dokazuje z listinsko
dokumentacijo. Izvajalec v odzivnem poročilu navede ukrepe o realizaciji
morebitnih priporočil, ki so izvajalcu predlagani v okviru poročila.
(3) Kadar pomanjkljivosti ali
nepravilnosti pri delu izvajalca niso ugotovljene, se nadzor zaključi s
poročilom, ki se posreduje izvajalcu v skladu s četrtim odstavkom prejšnjega
člena. Razčiščevalni sestanek se ne glede na morebitne pripombe izvajalca ne
opravi, mnenje izvajalca pa je del zaključne dokumentacije o nadzoru.
(4) Kratek povzetek poročila in
morebiti odrejenih ukrepov se po izdaji odločbe objavi na spletni strani urada.
Povzetek se v primeru izrednega nadzora na njegovo zahtevo posreduje tudi
predlagatelju nadzora.
(5) Ne glede na drugi odstavek tega
člena direktor izvajalca, kadar gre za javni zavod, ki opravlja zdravstveno
dejavnost, odzivno poročilo posreduje svetu zavoda, uradu pa zgolj v vednost.
Svet zavoda mesečno spremlja realizacijo ukrepov in o njihovi končni
realizaciji obvesti urad v 30 dneh po realizaciji.
11. člen
(seznanitev z ugotovitvami nadzora)
(1) Urad s poročilom, odzivnim
poročilom in morebitnimi ukrepi oziroma priporočili seznani ministrstvo. Kadar
gre za izvajalca, ki zdravstveno dejavnost opravlja na primarni ravni, urad s
poročilom, odzivnim poročilom in morebitnimi ukrepi oziroma priporočili seznani
tudi občino.
(2) V primeru ugotovljenih
pomanjkljivosti oziroma nepravilnosti direktor urada izvajalcu naloži, da
poročilo  o nadzoru in odzivno poročilo obravnava organ izvajalca, pristojen za
kakovost in varnost zdravstvene dejavnosti, in mu o tem poroča v 30 dneh od
izdaje odzivnega poročila.
(3) Kadar se pomanjkljivosti oziroma
nepravilnosti ugotovijo pri javnem socialno varstvenem zavodu oziroma javnem
vzgojno izobraževalnem zavodu, se poročilo o nadzoru v seznanitev posreduje
tudi na ministrstvo, pristojno za socialne zadeve, oziroma na ministrstvo,
pristojno za vzgojo in izobraževanje.
12. člen
(stroški nadzora)
(1) Stroške nadzora krije urad.
(2) Stroški nadzora obsegajo:
-       
potne stroške komisije (za potrebe obiska pri nadzorovancu),
-       
morebitne dnevnice članom komisije (za potrebe obiska pri nadzorovancu)
in
-       
morebitne stroške dela zunanjih članov komisije (nagrada in povračilo
potnih stroškov).
13. člen
(letno poročilo o izvajanju nadzorov)
Urad pripravi letno poročilo o izvajanju
nadzorov, in sicer do 28. februarja za preteklo koledarsko leto, in ga
objavi na spletni strani urada.

Pravilnik o upravnem nadzoru v zdravstvu
(Uradni list RS, št. 39/18) vsebuje naslednje prehodne in
končne določbe:
»III. PREHODNE IN KONČNE DOLOČBE
14. člen
(nadzori v
teku)
Postopki nadzora, ki so se začeli pred
uveljavitvijo Zakona o spremembah in dopolnitvah Zakona o zdravstveni
dejavnosti (Uradni list RS, št. 64/17), se zaključijo po dotedanjih predpisih.
15. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o upravnem nadzoru v zdravstvu (Uradni list RS,
št. 14/95, 72/98, 43/11, 6/12, 77/16 in 64/17 – ZZDej-K).
16. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o upravnem nadzoru v zdravstvu (Uradni list RS, št. 122/22) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o upravnem
nadzoru v zdravstvu (Uradni list RS, št. 22/23) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.