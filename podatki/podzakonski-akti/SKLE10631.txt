1. člen
(vsebina sklepa)
(1) Ta sklep določa podrobnejšo obliko ter najmanjši
obseg in vsebino revizijskega pregleda letnega poročila družbe za upravljanje
in revizorjevega poročila.
(2) Določbe tega sklepa se smiselno uporabljajo tudi,
kadar se revizijski pregled opravi za obdobje, ki je krajše od poslovnega leta.
2. člen
(revizijski pregled in revizorjevo poročilo)
(1) Revizijski pregled obsega:
1.     
revidiranje letnih računovodskih izkazov družbe za upravljanje in
2.     
pregled izpolnjevanja pravil varnega in skrbnega poslovanja ter
izpolnjevanja pravil ravnanja kot so določena v Zakonu o investicijskih skladih
in družbah za upravljanje (Uradni list RS, št. 31/15 in 81/15; v nadaljnjem
besedilu: ZISDU-3) in Sklepu o poslovanju družbe za upravljanje (Uradni list
RS, št. 100/15; v nadaljnjem besedilu: Sklep o poslovanju).
(2) Na podlagi revizijskega pregleda revizor skladno s
pravili revidiranja iz zakona, ki ureja revidiranje, pripravi:
1.     
revizorjevo poročilo o računovodskih izkazih iz drugega odstavka 57.
člena Zakona o gospodarskih družbah (Uradni list RS, št.
65/09 – ZGD-1-UPB3, 33/11, 91/11, 100/11 – sklep US, 32/12,
57/12, 44/13 – odločba US, 82/13 in 55/15) in
2.     
poročilo o izpolnjevanju pravil iz 2. točke prvega odstavka tega člena v
skladu s stališčem Slovenskega inštituta za revizijo.
3. člen
(revizijski pregled računovodskih izkazov)
Revizor revidira računovodske izkaze iz prvega odstavka 2.
člena Sklepa o računovodskih izkazih in analitičnem kontnem načrtu družbe za
upravljanje (Uradni list RS, št. 11/16).
4. člen
(revizijski pregled pravil varnega in skrbnega poslovanja)
Revizor pri presoji ustreznosti izpolnjevanja pravil varnega in
skrbnega poslovanja iz 2.2.1. pododdelka ZISDU-3 pregleda:
1.     
ali ima družba za upravljanje vzpostavljene predpisane postopke
odločanja ter organizacijsko strukturo, ki jasno in na dokumentiran način
določa linje poročanja in razporeja funkcije, pooblastila in odgovornosti;
2.     
ali družba za upravljanje izvaja in vzdržuje računovodske in
administrativne postopke iz 9. do 11. člena Sklepa o poslovanju ter, če je
relevantno, če izvaja in vzdržuje postopke iz 63. člena in 65. člena Sklepa o
poslovanju;
3.     
ali ima družba za upravljanje predpisane informacijske sisteme za
podporo poslovanju in pripravljeno strategijo zagotavljanja njihovega razvoja
in varnosti;
4.     
ali ima družba za upravljanje vzpostavljen predpisan sistem notranjih
kontrol iz 3. podpoglavja II. poglavja Sklepa o poslovanju;
5.     
ali družba za upravljanje vodi evidence skladno s 4. podpoglavjem II.
poglavja Sklepa o poslovanju;
6.     
ali ima družba za upravljanje opredeljene in dokumentirane vrste
nasprotij interesov, ki lahko nastanejo pri opravljanju njenih storitev in
poslov ter vzpostavljeno politiko obvladovanja nasprotij interesov iz 5.
podpoglavja II. poglavja Sklepa o poslovanju;
7.     
ali ima družba za upravljanje dokumentirane krizne načrte in načrte
neprekinjenega poslovanja v pogojih hudih motenj poslovanja iz 6. podpoglavja
II. poglavja Sklepa o poslovanju.
5. člen
(revizijski pregled pravil ravnanja)
Revizor pri presoji ustreznosti izpolnjevanja pravil ravnanja
iz 2.2.2. pododdelka ZISDU-3 pregleda:
1.     
ali ima družba za upravljanje vzpostavljene in dokumentirane predpisane
politike in postopke skrbnega pregleda naložb investicijskega sklada iz 53.
člena Sklepa o poslovanju;
2.     
ali ima družba za upravljanje vzpostavljeno in dokumentirano predpisano
politiko izvrševanja odločitev za trgovanje, ki ji omogoča izvršitev naročil
pod pogoji, ki so za investicijski sklad oziroma stranko najugodnejši, in ali
izvaja dokumentirano ureditev, ki ji omogoča učinkovito izpolnjevanje
obveznosti iz 54. člena Sklepa o poslovanju;
3.     
ali družba za upravljanje izvaja dokumentirane postopke in ukrepe iz 57.
člena Sklepa o poslovanju, ki zagotavljajo takojšnje, pošteno in hitro
izvajanje transakcij v imenu investicijskega sklada oziroma v imenu drugih
strank.
6. člen
(družba za upravljanje, ki opravlja storitev gospodarjenja in
pomožne storitve)
Če družba za upravljanje opravlja tudi storitve gospodarjenja
in pomožne storitve, revizijski pregled obsega tudi pregled izpolnjevanja
dokumentiranih pravil o upravljanju s tveganji ob smiselni uporabi Sklepa o
obsegu in vsebini dodatnega revizijskega pregleda glede izpolnjevanja pravil o
upravljanju s tveganji v borznoposredniških družbah (Uradni list RS, št. 74/09).
KONČNI DOLOČBI
7. člen
(uporaba sklepov)
Ta sklep se začne uporabljati 1. januarja 2017, do
takrat pa se uporablja Sklep o revizijskem pregledu letnega poročila družbe za
upravljanje (Uradni list RS, št. 54/12 in 31/15 – ZISDU-3).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-44/2015-6
Ljubljana, dne 10. februarja 2016
EVA 2015-1611-0137
Predsednik sveta
Agencije za trg vrednostnih papirjev
mag. Miloš Čas l.r.