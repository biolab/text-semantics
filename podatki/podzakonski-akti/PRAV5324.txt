1. člen
(vsebina pravilnika)
Ta pravilnik določa pogoje za sprejetje registriranih
kopitarjev za pleme, sprejetje plemenskih žrebcev za pripust oziroma
osemenjevanje in uporabo semena plemenskih žrebcev.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
plemenski kopitarji so registrirani kopitarji, ki izpolnjujejo pogoje v
skladu z zakonom o živinoreji (Uradni list RS, št. 18/02, 110/02 – ZUreP-1 in
110/02 – ZGO-1; v nadaljnjem besedilu: zakon) in so vpisani v rodovniško
knjigo.
2.     
sprejetje za pleme pomeni odbiro, ocenjevanje in vpis plemenskih
kopitarjev v rodovniško knjigo v skladu s predpisom, ki ureja pogoje za
registracijo in vpis plemenskih kopitarjev v rodovniško knjigo.
3. člen
(sprejetje za pleme)
(1) V Republiki Sloveniji je v skladu z zakonom, predpisi o
zdravstvenem varstvu živali, predpisom, ki določa pogoje za registracijo in
vpis plemenskih kopitarjev v rodovniško knjigo, predpisom, ki določa
zootehniške in genealoške standarde za plemenske kopitarje, tem pravilnikom in
drugimi predpisi, izdanimi na podlagi zakona, dovoljen promet s plemenskim
materialom kopitarjev.
(2) V skladu s prejšnjim odstavkom je v Republiki Sloveniji dovoljeno:
-       
sprejetje registriranih ženskih živali za pleme;
-       
uporaba jajčnih celic in zarodkov plemenic;
-       
sprejetje registriranih žrebcev za pripust in osemenjevanje;
-       
uporaba semena registriranih plemenskih žrebcev v skladu z določili 4.
člena tega pravilnika.
4. člen
(uporaba plemenskih žrebcev ter njihovega semena)
(1) V Republiki Sloveniji je dovoljena uporaba plemenskih žrebcev
in osemenjevanje z njihovim semenom, kadar je za te živali izdan zootehniški
dokument o priznanju plemenskega žrebca.
(2) V Republiki Sloveniji je dovoljen preizkus registriranih žrebcev
oziroma uporaba njihovega semena na način, določen v rejskem programu.
(3) V Republiki Sloveniji je dovoljena uporaba registriranih plemenskih
žrebcev za pripust na pripustni postaji ter plemenskih žrebcev, ki se v skladu
z rejskim programom uporabljajo znotraj kmetijskega gospodarstva, ki je
vključeno v rejski program, ali uporaba njihovega semena, če so bili ti žrebci
sprejeti za pleme v Republiki Sloveniji ali v drugi državi članici Evropske
unije.
(4) V Republiki Sloveniji je v skladu z rejskim programom za
posamezno pasmo kopitarjev dovoljena uporaba registriranih žrebcev, ki ne
izpolnjujejo vseh pogojev za priznanje za pleme in so bili priznani v skladu s
6. členom tega pravilnika. Ti žrebci se lahko uporabljajo za pripust znotraj kmetijskega
gospodarstva na katerem se:
-       
pripuščajo zgolj ženske živali, ki so vpisane v register istega
kmetijskega gospodarstva in niso vključene v rejski program;
-       
izvaja haremski pripust v skupni čredi na pašniku, čeprav so ženske
živali z različnih kmetijskih gospodarstev in niso vključene v rejski program.
5. člen
(promet s semenom plemenskih žrebcev, z jajčnimi celicami in
zarodki)
Seme plemenskih žrebcev, jajčne celice in zarodke smejo
odvzemati, obdelovati, shranjevati in dajati v promet le pristojne organizacije
iz 96. člena zakona v skladu s predpisi o zdravstvenem varstvu živali in v
skladu s 44., 61., 62., 63. in 64. členom zakona.
6. člen
(priznanje plemenskih in registriranih žrebcev)
(1) Priznana rejska organizacija mora v skladu s potrjenim rejskim
programom izvajati odbiro, ocenjevanje in priznanje:
-       
plemenskih žrebcev za uporabo na pripustnih postajah, osemenjevalnih
središčih oziroma na kmetijskih gospodarstvih za pripust na lastnih plemenicah,
ki so vključene v rejski program, in za haremski pripust na plemenice, ki so vključene
v rejski program, čeprav so te z različnih kmetijskih gospodarstev, ter
-       
registriranih žrebcev, ki se v skladu s četrtim odstavkom 4. člena tega
pravilnika uporabljajo za pripust pod pogoji, predpisanimi z rejskim programom.
Potomci teh žrebcev se vpišejo v register kopitarjev v skladu s predpisom o identifikaciji
in registraciji kopitarjev.
(2) Za potrebe izvajanja nalog iz prejšnjega odstavka se v
rejskem programu podrobneje določijo:
-       
postopek in pogostnost odbire;
-       
pogoji za razvrščanje plemenskih žrebcev v kakovostne razrede;
-       
obdobje, za katerega se žrebci priznajo;
-       
način poročanja v skladu z 61. členom zakona;
-       
način javne objave seznamov priznanih žrebcev,
-       
če rejski program za posamezno pasmo dovoljuje pripust registriranih
žrebcev, tudi pogoji, pod katerimi je dovoljena uporaba teh žrebcev.
7. člen
(zootehniški dokument o priznanju žrebca)
(1) Rejska organizacija o vsaki odbiri plemenskih žrebcev vodi
zapisnik in v skladu z zakonom izda zootehniški dokument o priznanju
plemenskega žrebca na obrazcu, ki je kot priloga 1 sestavni del tega
pravilnika.
(2) Rejska organizacija o vsaki odbiri registriranih žrebcev vodi
zapisnik in v skladu z zakonom izda zootehniški dokument o priznanju
registriranega žrebca na obrazcu, ki je kot priloga 2 sestavni del tega
pravilnika. Ti žrebci so lahko priznani le za obdobje vsake posamezne
plemenilne sezone.
(3) Rejska organizacija mora ministrstvu, pristojnemu za
živinorejo, skupaj s poročilom iz 94. člena zakona predložiti seznam priznanih
plemenskih žrebcev in registriranih žrebcev.
8. člen
(končna določba)
Ta pravilnik začne veljati 1. januarja 2004.
Št. 321-06-272
Ljubljana, dne 10. decembra 2003.
EVA 2003-2311-0293
mag. Franci But l. r.
Minister
za kmetijstvo, gozdarstvo in prehrano

Priloga 1:
Zootehniški dokument o priznanju plemenskega žrebca
Priloga
2: Zootehniški dokument o priznanju registriranega žrebca
__________________________
* Ta pravilnik vsebinsko povzema
Direktivo Sveta 90/427/EGS, UL L 224 ter Odločbi Komisije 92/353/EGS, ULL 192
in 96/79/ES, UL L 19