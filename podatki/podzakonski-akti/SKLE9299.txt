1. člen
(vsebina sklepa)
Ta sklep določa podrobnejšo vsebino
prospekta in pravil upravljanja vzajemnega sklada, krovnega sklada in alternativnega
sklada.
2. člen
(splošna navodila za sestavo prospekta)
(1) Pravila upravljanja morajo
biti vključena v prospekt skladno z navodili iz prilog k temu sklepu. Na
naslovni strani prospekta mora biti jasno označeno, da gre za prospekt z
vključenimi pravili upravljanja (v nadaljnjem besedilu: prospekt).
(2) Pri odprtem investicijskem skladu,
ki še ne posluje dovolj dolgo, da bi bilo zanj mogoče navesti vse podatke, ki
jih zahteva ta sklep, se na mestih v prospektu, kjer naj bi se navedli ti
podatki, navede pojasnilo, da podatkov ni mogoče navesti, ker odprti
investicijski sklad še ne posluje dovolj časa.
(3) Vsa opozorila vlagateljem, ki jih
mora na podlagi tega sklepa vsebovati prospekt, morajo biti poudarjena tako, da
vidno izstopajo iz preostalega besedila.
(4) Oznaka »R« v prilogah tega sklepa
pomeni, da se besedilo nanaša na razrede investicijskih kuponov.
3. člen
(prospekt vzajemnega sklada)
Prospekt vzajemnega sklada vsebuje dejstva
in podatke o vzajemnem skladu in družbi za upravljanje, ki ga upravlja,
navedene v prilogi 1 k temu sklepu, v enakem zaporedju in z enakimi naslovi,
kot so navedeni v prilogi 1.
4. člen
(prospekt krovnega sklada)
Prospekt krovnega sklada vsebuje dejstva in
podatke o krovnem skladu, podatke o vsakem posameznem podskladu krovnega sklada
ter podatke o družbi za upravljanje, ki upravlja krovni sklad, navedene v
prilogi 2 k temu sklepu, v enakem zaporedju in z enakimi naslovi, kot so
navedeni v prilogi 2.
5. člen
(prospekt napajalnega sklada)
Za prospekt napajalnega sklada se pri
uporabi priloge 1. in 2. k temu sklepu upošteva 354. člen Zakona o investicijskih
skladih in družbah za upravljanje (Uradni list RS, št. 77/11 in 10/12 –
ZPre-1C; v nadaljnjem besedilu: ZISDU-2).
6. člen
(prospekt alternativnega sklada)
(1) V zvezi s strukturo in
vsebino prospekta alternativnega sklada in navodili za njegovo sestavo se
smiselno uporablja priloga 1 k temu sklepu.
(2) Pri smiselni uporabi priloge 1 k
temu sklepu za alternativni sklad je potrebno upoštevati:
1.    
alternativni sklad ni usklajen z Direktivo Sveta o kolektivnih naložbenih
podjemih za vlaganja v prenosljive vrednostne papirje (2009/65/EC);
2.    
ime alternativnega sklada mora vsebovati označbo »alternativni sklad«;
3.    
alternativni sklad nima dokumenta s ključnimi podatki za vlagatelje;
4.    
naložbena pravila lahko vključujejo nekatere dodatne vrste naložb in
drugačne limite izpostavljenosti;
5.    
najnižja dovoljena višina prvega vplačila je 100.000 eurov;
6.    
obračunsko obdobje za izračun čiste vrednosti sredstev ne sme biti
krajše od 7 dni in daljše od 12 mesecev pri čemer družba za upravljanje
imetniku izplača odkupno vrednost investicijskega kupona najkasneje do vključno
zadnjega delovnega dne prvega naslednjega obračunskega obdobja za izračun
vrednosti enote premoženja oziroma v pravilih upravljanja določenem krajšem
roku;
7.    
pogoji za vplačilo s prenosljivimi vrednostnimi papirji so drugačni kot
pri vzajemnem skladu;
8.    
pravila upravljanja lahko določijo obvezo imetnikom investicijskih
kuponov po predhodni najavi vložitve zahteve za izplačilo investicijskih
kuponov;
9.    
provizija za upravljanje alternativnega sklada je lahko poleg v
odstotkih od povprečne čiste vrednosti sredstev izražena tudi na drug način, ki
mora biti jasen, pregleden in nedvoumen;
10.  pravila
upravljanja določajo kako in v kakšni višini se obračunajo vstopni in izstopni
stroški;
11.  druge
posebnosti, ki jih ZISDU-2 predpisuje za alternativni sklad.
PREHODNA IN KONČNI DOLOČBI
7. člen
(prehodno obdobje)
V primeru, da prospekt vzajemnega sklada,
alternativnega sklada ali krovnega sklada vsebuje določbe v zvezi s katerimi
ZISDU-2 določa prehodno obdobje, mora besedilo prospekta ob prehodni določbi
vsebovati datum (dd.mm.llll), ko bo ta stopila v veljavo.
8. člen
(prenehanje uporabe sklepov)
Z dnem uveljavitve tega sklepa se prenehajo
uporabljati:
1.    
Sklep o podrobnejši vsebini prospekta in izvlečka prospekta vzajemnega
sklada, prospekta krovnega sklada in izvlečka prospekta podsklada krovnega
sklada (Uradni list RS, št. 42/08);
2.    
Sklep o podrobnejši vsebini pravil upravljanja vzajemnega sklada (Uradni
list RS, št. 42/08);
3.    
Sklep o podrobnejši vsebini prospekta in izvlečka prospekta
investicijske družbe (Uradni list RS, št. 126/04 in 28/09).
9. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-38/2011-4
Ljubljana, dne 24. aprila 2012
EVA 2012-1611-0083
Predsednik sveta
Agencije za trg vrednostnih papirjev
dr. Damjan Žugelj l.r.

Priloga 1: Struktura
prospekta vzajemnega sklada in navodila za njegovo sestavo
Priloga 2: Struktura
prospekta krovnega sklada in navodila za njegovo sestavo