I. SPLOŠNE DOLOČBE
1. člen
Zbornica Republike Slovenije za zasebno
varovanje (v nadaljevanju: Zbornica) je na podlagi zakona ustanovljeno
strokovno-gospodarsko interesno združenje, ki povezuje vse pravne in fizične
osebe s poslovno dejavnostjo na področju zasebnega varovanja oseb in
premoženja, kakor tudi glede na njihov interes druge subjekte, katerih
dejavnost je povezana z dejavnostjo zasebnega varovanja oziroma je posebej
pomembna za dejavnost zasebnega varovanja. 
Zbornica je po zakonu pravna oseba javnega
prava, s tem da Zbornica pridobi pravno osebnost z vpisom v sodni register.
2. člen
Gospodarske družbe in samostojni podjetniki
posamezniki, ki opravljajo zasebno varovanje na področju Republike Slovenije,
se obvezno združujejo v Zbornico. 
V Zbornico se lahko skladno s tretjim
odstavkom 8. člena ZZasV prostovoljno povezujejo tudi druge osebe javnega in
zasebnega prava, ki so zaradi svoje strokovnosti pomembne za delo Zbornice.
3. člen
Zbornica deluje na območju celotne
Republike Slovenije.
4. člen
Ime zbornice je: Zbornica Republike
Slovenije za zasebno varovanje. 
Skrajšano ime Zbornice je: ZRSZV. 
Sedež Zbornice je: Ljubljana, Dimičeva 9. 
Zbornica ima svoj zaščitni znak v obliki
temnega (črnega ali zasenčenega) kvadrata, v katerega notranjosti je enakomerno
razvrščenih 16 belih točk krožne oblike (ob vsaki stranici 4 in v notranjosti
skupno 4), katerega spodnji stranici sta pod kotom 45 stopinj na vodoravno
podlago. 
Zbornica ima svoj žig, okrogle oblike,
premera 3,3 cm s kratico ZRSZV v sredini in izpisanim nazivom Zbornica
Republike Slovenije za zasebno varovanje ob notranji strani krožnega oboda.
II. ORGANIZACIJA ZBORNICE
5. člen
Zbornica ima v svoji notranji organiziranosti
organiziran Center za usposabljanje varnostnega osebja (v nadaljevanju: CUVO)
in ima za posamezna specializirana področja organizirane strokovne sekcije.
6. člen.
CUVO je del strokovne službe Zbornice, v
katerem se opravljajo vse organizacijske, koordinacijske in administrativne
naloge v zvezi z izobraževanjem (v obliki seminarjev – v nadaljnjem besedilu:
»usposabljanje«) varnostnega osebja in izvajanjem vseh javnih pooblastil
Zbornice na tem področju.
7. člen
Delo CUVO organizira in vodi njegov vodja,
ki ga imenuje Upravni odbor Zbornice na predlog Strokovnega sveta, posamezne
naloge v njem pa opravljajo delavci strokovne službe Zbornice v skladu sprejeto
sistemizacijo njenih del in nalog. 
Vodja CUVO je odgovoren za pravilno
izpolnjevanje nalog in nemoten potek dela CUVO ter lahko v ta namen v nujnih
primerih sprejema ukrepe za zagotovitev pogojev iz druge alinee prvega odstavka
12. člena ZZasV, ki jih mora takoj predložiti v odobritev pristojnemu organu
Zbornice in o katerih mora ta organ odločiti najkasneje v roku 3 mesecev. 
Vodja CUVO podpisuje skupaj s predsednikom
Zbornice potrdila, ki jih izdaja Zbornica o opravljenem strokovnem
usposabljanju na podlagi petega odstavka 29. člena ZZasV. 
Vodja CUVO je za svoje delo odgovoren
Upravnemu odboru Zbornice in Strokovnemu svetu iz 8. člena tega statuta.
8. člen
Za obravnavo strokovnih vprašanj izvajanja
javnih pooblastil CUVO iz prvega odstavka prejšnjega člena tega statuta in
odločanje o njih je v CUVO ustanovljen strokovni svet za usposabljanje varnostnega
osebja. 
Strokovni svet iz prejšnjega odstavka tega
člena sestavljajo predsednik in štirje člani, ki jih imenujejo: 
-       
Zbornica: predsednika in dva člana, 
-       
ministrstvo, pristojno za notranje zadeve: enega člana, 
-       
ministrstvo, pristojno za delo: enega člana. 
Predsednik in člani strokovnega sveta iz
prvega odstavka tega člena morajo imeti najmanj visoko strokovno izobrazbo
takšne smeri in najmanj 3 leta takšnih delovnih izkušenj, ki ustrezajo zahtevam
strokovno kompetentne obravnave vprašanj iz pristojnosti tega sveta. 
Imenovani člani strokovnega sveta iz prvega
odstavka tega člena ugotovijo na konstitutivnem zasedanju, ali so v svet
imenovani člani v skladu z določili tega člena in ali se svet lahko v dani
sestavi konstituira in prične z delom. 
Odločitev strokovnega sveta iz prejšnjega
odstavka je sprejeta, če je zanjo glasovala večina predstavnikov Zbornice in
vsaj en predstavnik navedenih ministrstev.
9. člen
Strokovni svet iz prejšnjega člena tega
statuta: 
-       
oblikuje predloge vsebin in poteka usposabljanja varnostnega osebja iz
29. člena ZZasV ter jih skladno s tretjo alineo 7. člena ZZasV posreduje v
potrditev ministrstvu, pristojnem za notranje zadeve 
-       
sprejema druge strokovne programe usposabljanja varnostnega osebja, 
-       
odobrava učno gradivo, teste, nabor vprašanj za preizkuse znanj,
pripomočke in načine opravljanja strokovnega usposabljanja varnostnega osebja, 
-       
odobri obrazec potrdila o opravljenem strokovnem usposabljanju iz petega
odstavka 29. člena ZZasV, 
-       
odobri obrazec evidence strokovnega usposabljanja iz 74. člena ZZasV, 
-       
določa predlog tarife o višini prispevkov za izvajanje programov
strokovnega usposabljanja varnostnega osebja, ki jo skladno s 13. členom ZZasV
predpiše minister, pristojen za notranje zadeve, 
-       
zagotavlja kadrovske pogoje za izvajanje programov usposabljanja
varnostnega osebja in potrjuje predavateljski kader in člane komisij za
preizkus znanja kot tudi komisij za preverjanje in potrjevanje nacionalnih
poklicnih kvalifikacij, ki jih predlaga Zbornica, 
-       
odloča o porabi sredstev za izvajanje strokovnega usposabljanja iz
prvega odstavka 13. člena ZZasV, 
-       
odloča o pogojih opravljanja andragoškega dela pri usposabljanu
varnostnega osebja, 
-       
preverja izpolnjevanje vseh drugih pogojev (materialnih, prostorskih,
glede zagotovitve potrebne opreme) za izvajanje programov strokovnega
usposabljanja varnostnega osebja, odloča o njihovi zagotovitvi in predlaga
ukrepe in izboljšave pristojnim organom Zbornice in pristojnih ministrstev ter
po potrebi tudi sam ukrepa v okviru svojih pristojnosti, 
-       
obravnava in sprejme predlog poročila iz tretjega odstavka 12. člena
ZZasV in predlaga pristojnim ministrstvom potrebne odločitve in ukrepe, 
-       
predlaga spremembo višine prispevkov iz prvega odstavka 13. člena ZZasV,
-       
opravlja druge naloge in odloča o vseh drugih strokovnih vprašanjih
izvajanja strokovnega usposabljanja varnostnega osebja. 
Strokovni svet iz prejšnjega člena tega
statuta sprejme pravilnik, s katerim natančneje uredi pogoje in način
opravljanja nalog usposabljanja varnostnega osebja, in poslovnik, s katerim
natančneje uredi vprašanja svojega oblikovanja in dela.
10. člen
Zbornica ima v svojem notranjem sestavu
strokovne sekcije za posamezne oblike in vrste storitev varovanja. 
Poleg sekcij iz prejšnjega odstavka tega
člena se v Zbornici lahko organizirajo tudi sekcije na področjih reševanja in
zaščite in na področju zavarovalništva kakor tudi sekcija uporabnikov storitev
varovanja in sekcija strokovnih sodelavcev Zbornice. 
V sekcije iz prvega odstavka tega člena se
lahko povezujejo le tisti člani Zbornice, katerih članstvo v Zbornici je
obvezno, v sekcije iz njegovega drugega odstavka pa lahko tudi tisti člani
Zbornice, katerih članstvo v Zbornici je prostovoljno.
11. člen
Sekcijo lahko oblikujejo vsaj trije člani. 
Članstvo v sekciji je prostovoljno, pridobi
pa se s pristopno izjavo člana Zbornice, ki se deponira v strokovni službi
Zbornice. 
O oblikovanju sekcije obvestijo njeni
ustanovni člani Upravni odbor Zbornice.
12. člen
Sekcija ima lahko po potrebi tudi posamezna
strokovna telesa. 
Sekcija oziroma njeno strokovno telo
oblikuje svoje predloge oziroma sprejema sklepe z večino glasov navzočih
članov.
13. člen
Sekcije iz prvega odstavka 10. člena tega
statuta obravnavajo vprašanja strokovno pravilnega in kvalitetnega izvajanja
storitev zasebnega varovanja s svojega področja, zlasti v zvezi s sprejemanjem
standardov in tehničnih predpisov ter atestiranjem opreme in naprav za
varovanje kakor tudi glede njihove uporabe v praksi, ter dajejo ustrezne pobude
in predloge za njihovo reševanje pristojnim organom in organizacijam, zlasti
strokovnemu odboru iz 14. člena tega statuta. 
Sekcije iz drugega odstavka 10. člena tega
statuta obravnavajo strokovna vprašanja iz svojega področja in dajejo prav tako
ustrezne pobude in predloge pristojnim organom in organizacijam
14. člen
Članstvo v sekciji preneha z izstopno
izjavo, ki se deponira v strokovni službi Zbornice. 
Sekcija preneha, če število njenih članov
pade pod tri ali če tako sklene večina vseh njenih članov.
15. člen
Za obravnavo strokovno pravilnega in
kvalitetnega izvajanja storitev zasebnega varovanja je kot skupen organ
strokovnih sekcij v Zbornici ustanovljen strokovni odbor za standarde, tehnične
predpise in atestiranje opreme in naprav za varovanje. 
Strokovni odbor iz prejšnjega odstavka tega
člena sestavlja devet članov, ki jih izmed priznanih strokovnjakov za posamezno
področje imenujejo: 
-       
sekcije iz prvega odstavka 10. člena tega statuta vsaka po enega
predstavnika 
-       
ustanova, pristojna za standardizacijo, ustanova, pristojna za atestiranje
opreme in naprav za varovanje, in ministrstvo, pristojno za notranje zadeve,
vsak po enega predstavnika. 
Člani strokovnega odbora iz prvega odstavka
tega člena morajo imeti najmanj visoko strokovno izobrazbo takšne smeri in
najmanj 3 leta takšnih delovnih izkušenj, ki ustrezajo zahtevam strokovno
kompetentne obravnave vprašanj iz pristojnosti tega odbora. 
Dokler posamezna sekcija ni ustanovljena
ali če pravočasno ne imenuje svojega predstavnika, imenuje Upravni odbor
Zbornice v strokovni odbor iz prvega odstavka tega člena predstavnika za njeno
strokovno področje. 
Imenovani člani strokovnega odbora iz
prvega odstavka ugotovijo na konstitutivnem zasedanju, ali so v odbor imenovani
člani v skladu z določili tega člena in ali se odbor lahko v dani sestavi
konstituira in prične z delom, ter na osnovi sklepa o konstituiranju izvolijo
izmed sebe njegovega predsednika. 
Strokovni odbor iz prvega odstavka tega
člena je sklepčen, če je na zasedanju navzočih večina vseh njegovih članov,
svoje odločitve pa sprejema z večino glasov navzočih članov.
16. člen
Strokovni odbor iz prejšnjega člena tega
statuta: 
-       
sprejme pravilnik o izvajanju strokovnega nadzora nad delom članov glede
pravilnega in kakovostnega opravljanja zasebnega varovanja, 
-       
opravlja strokovni nadzor nad delom članov in v ta namen imenuje
nadzorstvene organe skladno s pravilnikom iz prejšnje alinee, 
-       
v primeru, da so z nadzorom iz prejšnje alinee ugotovljene
nepravilnosti, sprejema skladno s pravilnikom iz prve alineje dokončne
odločitve in ukrepa v okviru svojih pristojnosti, 
-       
v primerih iz prejšnje alinee odloča o vlaganju pisnih predlogov iz
prvega odstavka 40. člena ZZasV o začasnem odvzemu licence na ministrstvo,
pristojno za notranje zadeve, 
-       
sodeluje s Slovenskim inšitutom za standardizacijo pri oblikovanju
predlogov standardov za vse oblike varovanja, določene z ZzasV, 
-       
sprejme pravilnik, s katerim natančneje uredi postopke pri uresničevanju
sodelovanja iz prejšnje alinee in odloča o sklenitvi dogovora s Slovenskim
inštitutom za standardizacijo o tem sodelovanju, 
-       
predlaga skladno z drugim odstavkom 34. člena ZZasV skupaj z
ministrstvom, pristojnim za notranje zadeve, varnostne standarde in standarde
kakovosti Slovenskemu inštitutu za standardizacijo, da jih predpiše, 
-       
sodeluje s pristojnim organom oziroma ustanovo v postopkih atestiranja
alarmnih sistemov in drugih naprav za varovanje, 
-       
sprejme pravilnik, s katerim natančneje uredi postopke pri uresničevanju
sodelovanja iz prejšnje alinee in odloča o sklenitvi dogovora s pristojnim
organom oziroma ustanovo, ki opravlja atestiranja navedenih sistemov in naprav,
-       
predlaga sprejem tehničnih predpisov za obvezno uporabo določenih
varnostnih standardov in standardov kvalitete varovanja ter pogojev za
atestiranje sistemov in naprav iz osme alinee tega člena, 
-       
spremlja razvoj tehničnih sredstev in naprav in sodobnih tehnoloških
dosežkov ter predlaga ustrezne spremembe predpisov, 
-       
predlaga enotno strokovno terminologijo na področju varovanja, še
posebej pri opredeljevanju standardov in tehničnih predpisov, 
-       
določa predlog za oblikovanje dela obveznega članskega prispevka za
izvajanje strokovnih nalog iz tega člena in odloča o porabi teh sredstev, 
-       
sprejme pravilnik o poslovni odličnosti in pridobivanju certifikatov
kakovosti na področju zasebnega varovanja, 
-       
zagotavlja izvajanje postopkov za strokovno ugotavljanje izpolnjevanja
predpisanih pogojev za pridobitev priznanj in certifikatov iz prejšnje alineje
ter dokončno odloča o njihovi podelitvi, 
-       
določa obrazce potrdil, priznanj in certifikatov, o katerih izdaji
oziroma podelitvi odloča v okviru svojih pristojnosti in ki jih njegov
predsednik podpisuje skupaj s predsednikom Zbornice, 
-       
obravnava stanje in raven strokovnosti in kakovosti zasebnega varovanja
v državi ter sprejema v tej zvezi poročila, ocene in pobude oziroma predloge
pristojnim organom in organizacijam, 
-       
sodeluje z zavarovalnicami zaradi uveljavljanja strokovnih meril
zasebnega varovanja in oblikovanja ustreznih splošnih zavarovalnih pogojev v
tej zvezi, 
-       
obravnava druga vprašanja, ki so pomembna za strokovni dvig ravni
zasebnega varovanja in uveljavitev sodobnih standardov in normativov na
njegovem področju. 
Strokovni odbor iz prejšnjega člena tega
statuta sprejme tudi poslovnik, s katerim natančneje uredi vprašanja svojega
oblikovanja in dela.
17. člen
Strokovni odbor iz 15. člena tega statuta
mora obravnavati pobude in predloge strokovne sekcije, ki jih je naslovila
nanj, praviloma na svojem prvem naslednjem zasedanju ter ji odgovoriti v 30
dneh od njihovega prejema oziroma najkasneje v roku 60 dni, če gre za posebno
zahtevna vprašanja, ki zahtevajo posebno proučitev.
III. DEJAVNOSTI ZBORNICE
18. člen
Zbornica opravlja naloge, določene z ZZasV
kot javna pooblastila ter druge naloge, določene s tem statutom, programom dela
in drugimi akti Zbornice, sprejetimi na podlagi tega statuta.
a) Naloge na področju javnih pooblastil
19. člen
Zbornica izvaja kot javna pooblastila
naslednje naloge: 
-       
izvaja programe strokovnega usposabljanja iz 29. člena ZZasV, 
-       
zagotavlja kadrovske, materialne in prostorske pogoje ter opremo za
izvajanje programov strokovnega usposabljanja, 
-       
vodi evidenco strokovnega usposabljanja iz 74. člena ZZasV, 
-       
pripravlja predloge katalogov standardov strokovnih znanj in spretnosti
v skladu z zakonom, ki ureja nacionalne poklicne kvalifikacije, 
-       
predlaga člane komisij za preverjanje in potrjevanje nacionalnih
poklicnih kvalifikacij in opravlja druge naloge, določene z zakonom, ki ureja
nacionalne poklicne kvalifikacije. 
Upravni odbor Zbornice mora najmanj enkrat
letno obravnavati poročilo CUVO oziroma strokovne službe Zbornice o izvrševanju
javnih pooblastil iz prvega odstavka tega člena, in sicer najpozneje do 15.
marca za preteklo koledarsko leto.
20. člen
O zagotovitvi materialnih in prostorskih
pogojev ter potrebne opreme za izvajanje programov strokovnega usposabljanja
izven sredstev za izvajanje javnega pooblastila odloča upravni odbor Zbornice
na predlog strokovnega sveta iz 8. člena tega statuta; če pa o navedenih
vprašanjih odloča na pobudo drugega organa ali na lastno pobudo, si mora pred
dokončno odločitvijo o teh vprašanjih pridobiti mnenje navedenega strokovnega
sveta.
21. člen
Za pripravo katalogov standardov strokovnih
znanj in spretnosti imenuje strokovni svet iz 8. člena tega statuta
predstavnike Zbornice v ustrezno delovno telo, ki se oblikuje v skladu z
zakonom, ki ureja nacionalne poklicne kvalifikacije, in sicer izmed priznanih
strokovnjakov na področju, ki ga urejajo ti katalogi.
b) Druge naloge
22. člen
Poleg nalog na področju javnih pooblastil
in nalog, določenih z zakonom, opravlja Zbornica v skladu z zakonom, tem
statutom in drugimi akti Zbornice še druge naloge, ki vključujejo neprofitne in
profitne dejavnosti. 
1.     
Neprofitne dejavnosti: 
- 
opravljanje strokovnega nadzora nad delom članov, 
- 
spremljanje in obravnavanje dela članov ter ugotavljanje aktualnih
problemov v tej zvezi, 
- 
sklepanje, spreminjanje in nadziranje izvajanja panožne kolektivne
pogodbe na področju zasebnega varovanja z reprezentativnim sindikatom, 
- 
sklepanje v imenu izvajalcev zasebnega varovanja pogodbe o kolektivnem
zavarovanju njihove poklicne odgovornosti ter nadziranje njenega pravilnega
izvajanja in opravljanje vseh nalog za učinkovito uresničevanje te pogodbe, 
- 
sprejemanje kodeksa poklicne etike in ukrepanje ob njegovem kršenju, 
- 
priprava, organizacija obravnave in sprejemanje statuta in drugih
splošnih aktov Zbornice, 
- 
oblikovanje predloga tarife za določitev višine prispevkov za izvajanje
programov strokovnega usposabljanja, 
- 
oblikovanje predlogov za določitev višine obveznega članskega prispevka
in drugih virov financiranja zborničnih dejavnosti, 
- 
organizacija dela vseh organov Zbornice in njenih strokovnih teles in
izvajanje njihovih odločitev, 
- 
spremljanje razvoja tehničnih sredstev in naprav in sodobnih tehnoloških
dosežkov ter predlaganje ustreznih sprememb predpisov, 
- 
sodelovanje s Slovenskim inštitutom za standardizacijo pri oblikovanju
predlogov standardov za vse oblike varovanja, določene z ZZasV, ter njihovih
sprememb in dopolnitev kakor tudi pri oblikovanju predlogov za sprejem tehničnih
predpisov, 
- 
sodelovanje s pristojnim organom oziroma ustanovo v postopkih
atestiranja alarmnih sistemov in drugih naprav za varovanje ter oblikovanje
predlogov ustreznih rešitev, 
- 
spremljanje stanja in razmer na področju zasebnega varovanja in
določanje razvojnih nalog na področju zasebnega varovanja ter strategije za
njihovo uresničitev, 
- 
oblikovanje predlogov ukrepov za pospeševanje razvoja dejavnosti
varovanj oseb in premoženja in njihovo izvajanje, 
- 
obravnavanje vseh predpisov s področja zasebnega varovanja oziroma
predpisov, ki na to področje posegajo, ter predlaganje njihovih sprememb in
dopolnitev, 
- 
zastopanje interesov članov v postopkih sprejemanja in izvajanja ZZasV
in vseh drugih predpisov in splošnih aktov ali vzročnih dokumentov s področja
izvajanja storitev zasebnega varovanja, ki jih pripravljajo pristojni državni
organi in inštitucije, 
- 
sodelovanje in usklajevanje aktivnosti s pristojnimi državnimi organi in
nevladnimi organizacijami na področjih zasebnega varovanja, 
- 
sodelovanje z javnostmi zaradi boljšega razumevanja pomena zasebnega
varovanja, 
- 
zagotavljanje vseh informacij javnega značaja na področju zasebnega
varovanja v skladu s posebnim zakonom, 
- 
organizacija strokovnih srečanj za obravnavo posameznih tem oziroma
problemov na področju zasebnega varovanja in predlaganje ustreznih rešitev
vladnim organom in pristojnim institucijam, 
- 
organizacija posvetov in sejmov oziroma drugih prireditev strokovnega
ali promotivnega značaja, kadar upravni odbor Zbornice sklene, da v splošnem
interesu panoge sodelovanje oziroma udeležba na njih ni odplačna, 
- 
opravljanje drugih neodplačnih nalog in storitev v skladu s splošnimi
akti Zbornice in sklepi njenega upravnega odbora (zlasti posredovanja poslovnih
možnosti, podatkov analiz stanja na tržišču, nudenja vzorčnih aktov,
strokovnega svetovanja ipd). 
2.     
Profitne dejavnosti: 
- 
uvajanje sodobnih tehnologij in metod vodenja ter organiziranja kot tudi
drugih ukrepov za izboljšanje učinkovitosti dela in poslovanja, 
- 
organizacija sistema zvez in telekomunikacij za potrebe zasebnega
varovanja, 
- 
organizacija seminarjev, tečajev in drugih oblik izobraževanja in
usposabljanja, ki so izven okvira izvajanja javnega pooblastila Zbornice po
ZZasV, 
- 
organizacija sejmov in drugih promotivnih dejavnosti na področju
zasebnega varovanja za potrebe članov, ki se opravljajo odplačno, 
- 
tržno posredovanje informacij, organizacija kooperacij in druge
marketinške dejavnosti na področju zasebnega varovanja, 
- 
strokovna pomoč (zlasti na tehničnem, organizacijskem,
finančno-ekonomskem in pravnem področju) in druge poslovne storitve članom, ki
se opravljajo odplačno. 
Strokovna služba Zbornice lahko na podlagi
pooblastila opravlja za račun članov vse storitve, za katere je strokovno in
materialno usposobljena, ter jih lahko tudi zastopa pred pristojnimi državnimi
organi in inštitucijami.
23. člen
Prednostna naloga Zbornice je promoviranje
slovenskih izdelkov in storitev na področju varovanja oseb in premoženja na
domačih in tujih sejmih oziroma drugih gospodarskih prireditvah, navezovanje poslovnih
stikov in povezovanja z drugimi sorodnimi zbornicami in združenji v državah,
članicah EU, kot tudi v državah izven EU.
24. člen
Upravni odbor Zbornice vsako leto sprejme
program dela, ki predstavlja temeljne usmeritve za delo Zbornice.
25. člen
Zbornica glede na interes članov sodeluje z
drugimi zbornicami in interesnimi združenji v državi pri raznih skupnih
projektih, izvajanju storitev, pretoku informacij in drugih dogovorjenih
aktivnostih.
IV. ORGANI ZBORNICE
26. člen
Organi zbornice so: 
-       
skupščina, 
-       
upravni odbor, 
-       
nadzorni odbor, 
-       
predsednik in podpredsednik Zbornice, 
-       
arbitraža, 
-       
častno razsodišče. 
Organe Zbornice iz druge, tretje, pete in
šeste alinee prejšnjega odstavka izvoli volilna skupščina v skladu s tem
statutom in posebnim pravilnikom za mandatno dobo 4 let, razen pri nadomestnih
volitvah, ko se nadomestni član izvoli za čas do poteka mandatne dobe članu, ki
mu je predčasno prenehal mandat. 
Predsednika in podpredsednika Zbornice
Skupščina izvoli za dve-letno mandatno dobo. 
Upravni odbor Zbornice mora najprej pol
leta in najpozneje 3 mesece pred iztekom mandata razpisati redne volitve v
organe Zbornice, nadomestne volitve pa vsaj 15 dni pred dnevom zasedanja
Skupščine. 
Skupščina, upravni odbor in predsednik
Zbornice lahko za preučitev določenega vprašanja ali izvršitev določene naloge
iz njihove pristojnosti imenujejo ustrezne komisije oziroma druga strokovna in
pomožna telesa, pri katerih delu lahko sodelujejo tudi zunanji strokovnjaki.
27. člen
Skupščina Zbornice se v svojem sestavu določi
in pooblaščeni predstavniki članov vanjo delegirajo skladno s tem statutom za
vsak sklic posebej.
a) Skupščina
28. člen
Skupščino Zbornice sestavljajo predstavniki
članov Zbornice skladno s pogoji in merili, kot jih določa ta statut.
29. člen
V Skupščino Zbornice delegira vsak član
Zbornice, ki ima licenco za opravljanje ene izmed oblik zasebnega varovanja,
svojega predstavnika, če na dan sprejema sklepa o sklicu Skupščine izpolnjuje
za pridobitev te licence minimalne pogoje, določene v ZZasV, glede vrste in
števila varnostnega osebja. 
Vsak predstavnik glasuje na Skupščini s
toliko glasovi, kot ima član Zbornice, ki ga zastopa, na dan sprejema sklepa o
sklicu Skupščine po podatkih evidenc oseb, ki opravljajo varnostne storitve, iz
66. člena ZZasV evidentiranih oseb za varovanje od skupnega števila vseh tako
evidentiranih oseb.
30. člen
Če ima posamezen član licenco za več oblik
zasebnega varovanja ter so pri njem zaposleni delavci evidentirani skladno z
drugim odstavkom prejšnjega člena hkrati kot varnostniki in delavci drugega
varnostnega osebja, se njihovo število upošteva na način, kot velja za
ugotovitev in obračun njegovega obveznega članskega prispevka Zbornici.
31. člen
Zasedanja Skupščine sklicuje in vodi njen
predsednik, ki je po svojem položaju predsednik Zbornice. V njegovi odsotnosti
sklicuje in vodi zasedanje Skupščine njen podpredsednik, ki je po svojem
položaju podpredsednik Zbornice. 
Poleg predsednika oziroma podpredsednika
Zbornice izvoli Skupščina na začetku svojega zasedanja v delovno predsedstvo
dva člana izmed navzočih delegatov.
32. člen
Skupščina opravlja naslednje naloge: 
-       
sprejema vse temeljne akte Zbornice, to je akt o njeni ustanovitvi, vseh
statusnih spremembah ter njenem prenehanju, 
-       
sprejema statut Zbornice, njegove spremembe in dopolnitve, 
-       
sprejema vse druge splošne akte Zbornice oziroma jih verificira, kadar
jih je sprejel drug pristojen organ Zbornice, 
-       
določa skladno z ZZasV osnovo za obvezni članski prispevek ter sklepa o
povišanju ali znižanju stopnje obveznega članskega prispevka ter načinu in roku
njegovega plačevanja 
-       
sprejema poročila organov Zbornice, 
-       
sprejema oziroma verificira program dela Zbornice in njegove spremembe
in dopolnitve, 
-       
sprejema oziroma verificira finančni načrt Zbornice, njegove spremembe
in dopolnitve ter poročilo o zaključnem računu, 
-       
sprejema vse druge akte v skladu z zakonskimi predpisi, tem statutom in
drugimi akti Zbornice, 
-       
voli organe Zbornice in jih odpoklicuje oziroma razrešuje.
33. člen
Skupščina Zbornice zaseda najmanj enkrat
letno oziroma po potrebi z namenom razreševanja vprašanj, ki so ji poverjena po
tem statutu in drugih aktih Zbornice. 
Zasedanje Skupščine iz prejšnjega odstavka
tega člena skliče njen predsednik na osnovi sklepa Upravnega odbora Zbornice, v
katerem se določita čas in kraj zasedanja skupščine in njen dnevni red.
34. člen
Za obravnavo posebej aktualne problematike,
ki se nanaša na stanje v panogi in delovanje Zbornice, se lahko skliče tudi
izredno zasedanje skupščine. 
Izredno zasedanje skupščine lahko skliče
njen predsednik na lastno pobudo, mora pa ga sklicati v 15 dneh od prejema
zahteve: 
-       
Upravnega odbora Zbornice, 
-       
Nadzornega odbora Zbornice, 
-       
Častnega razsodišča Zbornice, 
-       
Strokovnega sveta iz 8 člena tega statuta, 
-       
Strokovnega odbora iz 15. člena tega statuta. 
Pobuda oziroma
zahteva iz prejšnjega odstavka tega člena mora prav tako vsebovati podatke iz
drugega odstavka 33. člena tega statuta.
35. člen
Sklic Skupščine, ki mora vsebovati podatke
iz drugega odstavka 33. člena tega statuta, mora biti javno objavljen najmanj
15 dni in največ 60 dni pred dnevom zasedanja skupščine.
36. člen
Skupščina lahko odloča, če so v skladu s
pogoji, ki jih določa ta statut, na zasedanju navzoči predstavniki članov
Zbornice, ki imajo več kot polovico vseh skupščinskih glasov. Če se ob pričetku
zasedanja skupščine ugotovi, da ta ni sklepčna, se njeno zasedanje preloži za
eno uro, nato pa je skupščina sklepčna, če imajo na njej navzoči predstavniki
članov Zbornice v skladu s pogoji, ki jih določa ta statut, vsaj več kot
četrtino vseh skupščinskih glasov. 
Odločitev je sprejeta, če se je zanjo
izrekla večina na Skupščini navzočih glasov. 
Glasovanje je javno, če člani skupščine za
posamezen primer ne odločijo drugače.
b) Upravni odbor
37. člen
Upravni odbor opravlja izvršilno funkcijo
skupščine Zbornice. 
Upravni odbor šteje enajst članov, ki jih
izvoli skupščina. Člani Upravnega odbora z večino glasov na prvi seji izvolijo
svojega predsednika. Predsednik Zbornice sodeluje v delu Upravnega odbora,
vendar nima glasovalne pravice. 
Pri predlaganju sestave Upravnega odbora se
upošteva tudi sorazmerna zastopanost različnih dejavnosti oziroma oblik
zasebnega varovanja in sorazmerna teritorialna pokritost države.
38. člen
Zasedanja upravnega odbora so sklepčna, če
je na njih navzoča več kot polovica vseh njegovih glasov. 
Upravni odbor sprejema svoje odločitve z
večino svojih navzočih glasov.
39. člen
Upravni odbor opravlja naslednje naloge: 
-       
sprejema vse odločitve, ki so v pristojnosti skupščine, izvzemši statut
in druge temeljne akte Zbornice ter o poročilih, volitvah, odpoklicu oziroma
razrešitvi organov Zbornice, med dvema zasedanjema skupščine; 
-       
sprejema vse druge splošne akte, za katere je pristojna Zbornica in
njihov sprejem s tem statutom ni poverjen drugemu organu v Zbornici; 
-       
predlaga vse splošne akte Zbornice, ki jih je sprejel, skupščini v
verifikacijo na njenem prvem naslednjem zasedanju; 
-       
skrbi in odgovarja za izvrševanje sklepov, odločitev in priporočil
skupščine; 
-       
sprejema program dela, finančni načrt, periodične obračune in zaključni
račun Zbornice; 
-       
določa pogoje, po katerih strokovna služba Zbornice opravlja storitve za
člane Zbornice in druge naročnike oziroma kupce; 
-       
pripravlja predloge in gradiva, ki so v pristojnosti sprejemanja
skupščine; 
-       
samostojno odloča o specifičnih zadevah iz finančnega načrta; 
-       
sprejema akt o sistematizaciji delovnih mest v strokovni službi Zbornice
in odloča o zaposlitvah v njej; 
-       
odloča na II. stopnji v posamičnih zadevah v skladu s tem statutom in
drugimi akti Zbornice; 
-       
usklajuje delo in postopke z drugimi zbornicami, interesnimi združenji
ter organi in organizacijami v zadevah skupnega prometa; 
-       
imenuje predstavnike Zbornice v strokovni svet CUVO in druge organe in
strokovna oziroma delovna telesa drugih organov in organizacij oziroma
institucij, kadar je to predvideno z veljavnimi predpisi, tem statutom in
drugimi akti Zbornice ali teh drugih organov, organizacij ali institucij; 
-       
določa, katere listine in podatki se štejejo za poslovno skrivnost
Zbornice; 
-       
odloča in sklepa o vseh drugih zadevah, za katere je pooblaščen po tem
statutu in drugih splošnih aktih Zbornice v skladu z veljavnimi predpisi. 
Kadar gre za obravnavo vprašanj, ki so
strateškega pomena za panogo, se na osnovi sklepa upravnega odbora v stalni
sestavi skliče v obdobju med obema letnima skupščinama razširjeni upravni
odbor; le-tega poleg članov upravnega odbora v njegovi stalni sestavi
sestavljajo delegati članov Zbornice, ki imajo na dan sklepa o njegovem sklicu
najmanj dva skupščinska glasova. Razširjeni upravni odbor sprejema v zvezi z
vprašanji, ki jih obravnava, smernice za delo upravnega odbora v stalni
sestavi; pri tem se za ugotavljanje njegove sklepčnosti in sprejetje odločitev
smiselno uporablja določilo 36. člena tega statuta.
c) Nadzorni odbor
40. člen
Nadzorni odbor kontrolira premoženjsko in
denarno poslovanje Zbornice.
41. člen
Nadzorni odbor ima predsednika in štiri
člane, ki jih izvoli in razrešuje skupščina Zbornice.
42. člen
Nadzorni odbor se sestane najmanj enkrat
letno, in sicer pred sprejetjem zaključnega računa za preteklo leto. Nadzorni
odbor mora poročati skupščini o svojih ugotovitvah o materialno-finančnem
poslovanju Zbornice in o svojem delu ter predlagati skupščini ustrezne ukrepe.
č) Predsednik zbornice
43. člen
Predsednik Zbornice predstavlja Zbornico
pred državnimi in drugimi organi in organizacijami oziroma ustanovami ter
predlaga in izvršuje sklepe in druge akte skupščine, ki jih tudi podpisuje; zaradi
izvršitve sklepov skupščine lahko predsednik Zbornice zahteva sklic katerega
koli organa Zbornice. 
Naloge iz prvega odstavka tega člena
opravlja v nujnih primerih v odsotnosti predsednika Zbornice, sicer pa po
njegovem pooblastilu podpredsednik Zbornice. 
Predsednik in podpredsednik Zbornice ne
moreta biti izvoljena v noben drug organ Zbornice iz tretje do šeste alinee 26.
člena tega statuta, vsekakor pa sta lahko izvoljena oziroma imenovana v
ustrezne strokovne organe ali delovna telesa organov Zbornice. 
Nihče ne more biti dvakrat zaporedoma
izvoljen za predsednika in podpredsednika Zbornice.
44. člen
Predsednik in podpredsednik Zbornice sta za
opravljanje svojih funkcij upravičena do ustreznega denarnega nadomestila, ki
ga določi upravni odbor oziroma skupščina Zbornice. 
Pri opravljanju svojih funkcij morata
predsednik in podpredsednik Zbornice zastopati izključno interese celotnega
članstva oziroma panoge ter morata o vseh sestankih, ki se jih udeležita pri
opravljanju teh funkcij, redno obveščati upravni odbor. 
Če se pojavi utemeljen sum, da je
predsednik oziroma podpredsednik Zbornice zlorabil funkcijo zaradi parcialnih
interesov, lahko vsak član upravnega odbora postavi to vprašanje na dnevni red
upravnega odbora, ki lahko z večino glasov vseh svojih članov stalne sestave
izreče predsedniku oziroma podpredsedniku Zbornice začasen ukrep, da do
odločitve skupščine Zbornice ne more opravljati te svoje funkcije. Upravni
odbor sprejme sklep o sklicu izrednega zasedanja Skupščine, ki mora v zvezi s
tem ukrepom sprejeti sklep o razrešitvi in izvolitvi predsednika oziroma
podpredsednika Zbornice najkasneje v roku 45 dni.
d) Arbitraža
45. člen
V Zbornici se ustanovi arbitraža za
reševanje gospodarskih sporov, če se stranke v skladu z zakonom dogovorijo za njeno
pristojnost. 
Predsednika arbitraže ter listo arbitrov
izvoli skupščina Zbornice za dobo štirih let in so po izteku mandata lahko
ponovno izvoljeni. 
Ob posameznem sporu odloča arbitražni
senat, ki ga sestavljajo po en arbiter, imenovan od vsake stranke v sporu z
liste arbitrov ter predsednik senata, ki ga določi predsednik arbitraže.
Predsednik arbitraže določi po potrebi še dodatnega člana senata. 
Število predsednika in članov arbitražnega
senata mora biti liho. Če stranka v roku 15 dni po pozivu ne predlaga svojega
člana v arbitražni senat, ga imenuje predsednik arbitraže. 
Odločitev arbitraže je dokončna.
e) Častno razsodišče
46. člen
V Zbornici se ustanovi častno razsodišče za
obravnavo kršitev obveznosti, ki jih imajo člani Zbornice po tem statutu in
drugih aktih organov Zbornice, kakor tudi po etičnem kodeksu Zbornice. 
Častno razsodišče ima predsednika in
štirinajst članov, ki jih izvoli skupščina Zbornice. 
V posameznih primerih odloča Častno
razsodišče v sestavi treh članov, to je predsednika in dveh članov senata, ki
jih imenuje predsednik Častnega razsodišča.
47. člen
Za kršitve obveznosti izreka Častno
razsodišče Zbornice naslednje disciplinske ukrepe: 
-       
opomin, 
-       
javni opomin, 
-       
zoper člana, katerega članstvo v Zbornici je prostovoljno, ukrep izključitve
iz Zbornice, katerega izvršitev se lahko pogojno odloži za dobo dveh let, 
-       
denarno kazen.
48. člen
Častno razsodišče posluje v skladu s
posebnim pravilnikom, ki ga sprejme skupščina Zbornice. 
Ob pogojih in po merilih, ki jih določi
pravilnik iz prejšnjega odstavka tega člena, morajo udeleženci v postopku pred
Častnim razsodiščem povrniti stroške postopka. 
Če Častno razsodišče izreče ukrep javnega
opomina ali denarne kazni, odloči tudi, ali se ta ukrep objavi le v glasilu
Zbornice ali tudi v drugih sredstvih javnega obveščanja in katerih.
49. člen
Denarna kazen se lahko izreče v višini
najmanj 500.000 SIT in največ 5,000.000 SIT. 
Pogoje in merila za določitev denarne kazni
ter rok za njeno plačilo predpiše pravilnik iz prvega odstavka prejšnjega člena
tega statuta. 
Sredstva od plačanih denarnih kazni se
zbirajo na posebnem računu in jih mogoče uporabiti le za namen kolektivnega
zavarovanja poklicne odgovornosti članov Zbornice.
50. člen
Če častno razsodišče ugotovi, da so podani
zakonski razlogi za odvzem licence članu, zoper katerega se vodi postopek, poda
predlog Upravnemu odboru Zbornice, da v skladu s prvim odstavkom 36. člena
ZZasV predlaga odvzem licence zoper takšnega člana. Navedeni predlog in
morebitni postopek za odvzem licence in prenehanje članstva v Zbornici v
ničemer ne vplivata na potek in dokončanje postopka pred Častnim razsodiščem.
51. člen
Glede zastaralnih rokov za začetek in
vodenje postopka ter izvršitev izrečenega ukrepa, kakor tudi glede roka za
izbris ukrepa iz evidence se uporabljajo določila zakona o prekrških, razen za
kršitve, ki imajo znake kaznivega dejanja, ko se uporabijo določila kazenskega
zakona RS.
IV. PRAVICE IN OBVEZNOSTI ČLANOV
52. člen
Člani Zbornice so po ZZasV vsi imetniki
licenc za zasebno varovanje, in sicer jim članstvo nastane z dnem pridobitve
takšne licence; tem članom tudi preneha članstvo v Zbornici z dnem odvzema ali
prenehanja licence po ZZasV. 
Član Zbornice je lahko tudi vsaka druga
oseba javnega in zasebnega prava, katere dejavnost lahko pripomore k
zagotavljanju strokovnosti pri opravljanju zasebnega varovanja in varovanju
javnega interesa na tem področju, če da pismeno izjavo, da želi postati član
Zbornice, s predpisanimi podatki ter sprejme Kodeks poklicne etike Zbornice. 
Član Zbornice ne more biti oseba iz drugega
odstavka tega člena, ki huje krši Kodeks poklicne etike Zbornice, dokler ne
odpravi teh kršitev. 
Članu Zbornice iz drugega odstavka tega
člena, ki ima odprte obveznosti do Zbornice, praviloma ne more prenehati
članstvo v Zbornici, dokler ne poravna teh obveznosti; takšnemu članu pa
preneha članstvo v Zbornici z dnem, ko je zoper njega uveden postopek prisilne
poravnave ali stečajni postopek oziroma drug z zakonom predviden postopek
njegovega prenehanja.
53. člen
O sprejemu članov iz drugega odstavka
prejšnjega člena tega statuta odloča komisija za sprejem novih članov in
prenehanje članstva v Zbornici, ki jo imenuje Upravni odbor Zbornice. 
Komisija ima predsednika in šest članov,
odloča pa v senatni sestavi predsednika in dveh članov, ki jih za posamezen
primer imenuje predsednik komisije; senat lahko postopa le v polni sestavi,
odloča pa z večino glasov vseh svojih članov.
54. člen
Komisija mora o vlogi za sprejem v članstvo
oziroma za prenehanje članstva odločiti najkasneje v 30 dneh od dneva prejema
vloge. 
Če komisija vlogi ugodi, prične članstvo s
1. dnem v naslednjem mesecu oziroma članstvo preneha z zadnjim dnem v mesecu, v
katerem je bila vloga prejeta na Zbornici.
55. člen
Komisija mora zavrnitev prošnje stranki iz
drugega odstavka 49. člena tega statuta, ki prosi za članstvo oziroma za
prenehanje članstva v Zbornici, pisno obrazložiti. 
Zoper zavrnilno odločbo iz prvega odstavka
tega člena ima prizadeta stranka pravico do ugovora na Upravni odbor Zbornice,
ki o ugovoru dokončno odloči, 
Ugovor iz prvega odstavka tega člena je
treba vložiti pisno v roku 8 dni od dneva prejema zavrnilne odločbe.
56. člen
Člani Zbornice imajo naslednje pravice in
obveznosti: 
-       
pravico do upravljanja Zbornice po svojih predstavnikih v organih, 
-       
brezplačno uporabljati neprofitne storitve Zbornice, 
-       
po predpisanih pogojih uporabljati druge storitve Zbornice, 
-       
redno plačevati skladno z ZZasV določeni članski prispevek, 
-       
oblikovati stališča in dajati pobude za uresničevanje nalog, 
-       
druge pravice in obveznosti, ki jih določajo splošni akti, 
-       
člane se obvešča s pisnimi oziroma elektronskimi obvestili, preko
zborničnega glasila in zbornične domače internetne strani in s pomočjo drugih
medijev.
57. člen
Novi člani, katerih članstvo v Zbornici je
obvezno, lahko prostovoljno plačajo poseben pristopni delež v višini, kot jo
ugotovi Upravni odbor Zbornice na osnovi realne valorizacije vloženih sredstev.
S plačilom pristopnega deleža pridobi član pravico do ustreznega deleža na
sredstvih Zbornice. 
Pristopni delež se vrne članu na njegovo
zahtevo po prenehanju članstva v Zbornici, in sicer v roku dveh let po vplačani
višini (brez obresti).
58. člen
Člani Zbornice plačujejo obvezni članski
prispevek v višini in po pogojih, kot jih skladno z ZZasV določi Skupščina Zbornice
s soglasjem Vlade RS. 
Stopnjo članskega prispevka in pavšalni
znesek, ki ga plačujejo člani, katerih članstvo v Zbornici je prostovoljno,
lahko skupščina Zbornice s soglasjem Vlade RS glede na obseg nalog, ki se
financirajo iz obveznega članskega prispevka, poviša ali zniža za največ 20%.
V. STROKOVNA SLUŽBA
59. člen
Strokovna, administrativno-tehnična in
druga opravila za Zbornico opravlja njena strokovna služba.
60. člen
Delo strokovne službe vodi in organizira
sekretar – izvršni direktor Zbornice, v njegovi odsotnosti pa namestnik
sekretarja – izvršnega direktorja Zbornice. 
Za uresničevanje pravic in obvez delavcev
iz delovnega razmerja je pristojen sekretar oziroma izvršni direktor Zbornice
oziroma njegov namestnik Zbornice. 
Upravni odbor izbere in sklene pogodbo o
zaposlitvi s sekretarjem – izvršnim direktorjem Zbornice. Upravni odbor odloči,
kdo je namestnik sekretarja – izvršnega direktorja Zbornice.
61. člen
Sekretar – izvršni direktor Zbornice je
imenovani profesionalni funkcionar Zbornice, zastopa Zbornico v premoženjskih
in drugih poslih, je odredbodajalec za izvrševanje finančnega načrta in za
uporabo drugih sredstev Zbornice, vodi in organizira delo strokovne službe in
opravlja naloge v skladu s statutom in drugimi akti Zbornice. 
Sekretar – izvršni direktor Zbornice
zastopa Zbornico v pravnih razmerjih s tretjimi in sklepa posle z njimi v
okviru pooblastil, ki mu jih določa Upravni odbor.
62. člen
Upravni odbor določi s svojim aktom dela,
ki se opravljajo v strokovni službi ter njihovo vrednotenje.
63. člen
Upravni odbor lahko poveri opravljanje del
strokovne službe ustrezni za to usposobljeni organizaciji.
VI. SREDSTVA ZA DELO ZBORNICE
64. člen
Zbornica financira svoje delo iz naslednjih
virov: 
-       
iz obveznega članskega prispevka, določenega skladno z ZZasV in tem
statutom; 
-       
s prispevki za izvajanje javnih pooblastil, določenih na podlagi tarife,
sprejete v skladu z ZZasV in tem statutom; 
-       
s prodajo storitev, ki jih opravlja kot profitno dejavnost; 
-       
iz sofinanciranja njenih neprofitnih dejavnosti s strani ustreznih
organov, organizacij oziroma skladov ali inštitucij; 
-       
iz daril in drugih donacij; 
-       
iz drugih virov skladno s sklepom Skupščine ali Upravnega odbora
Zbornice. 
S članskim prispevkom iz prve alinee
prejšnjega odstavka tega člena se financirajo storitve Zbornice, ki jih
opravlja za svoje člane izven izvajanja javnih pooblastil.

Statut Zbornice Republike Slovenije za zasebno
varovanje (Uradni list RS, št. 6/01) vsebuje naslednji prehodni in
končni določbi:
»VIII. PREHODNI IN KONČNI DOLOČBI
64. člen
Za uskladitev pripomb z Vlado Republike
Slovenije na del statuta, na katerega daje Vlada Republike Slovenije soglasje
in sprejem sprememb oziroma dopolnitev statuta v zvezi s to uskladitvijo je
pristojen med dvema zasedanjima skupščine UO zbornice.
65. člen
Ta statut začne veljati z dnem, ko ga
sprejme skupščina zbornice, razen njegovih določil od 12. do 25. člena, ki
začnejo veljati z dnem, ko da Vlada Republike Slovenije soglasje na ta del
statuta.«.

Spremembe in dopolnitve statuta Zbornice
Republike Slovenije za zasebno varovanje (I) (Uradni list RS, št. 6/01) spreminjajo naslov VIII. poglavja statuta
tako, da se glasi:
»VIII. KONČNI DOLOČBI«;
ter vsebujejo naslednjo končno določbo:
»11. člen
Te spremembe in dopolnitve statuta začnejo
veljati z dnem, ko da nanje soglasje Vlada Republike Slovenije.«.

Spremembe in dopolnitve statuta Zbornice Republike
Slovenije za zasebno varovanje (II) (Uradni list RS, št. 6/01) vsebujejo naslednjo končno določbo:
»10. člen
Določila 2., 8. in 9. člena teh sprememb in
dopolnitev statuta prične zbornica izvajati s 1. 7. 1996. 
Za člane zbornice v združenjih za fizično
in tehnično varovanje (obvezno članstvo), ki do uveljavitve teh sprememb in
dopolnitev statuta še niso pridobili potrebne licence, začne teči rok treh
mesecev za pridobitev te licence skladno s tretjim odstavkom 48. člena statuta
(7. člen teh sprememb in dopolnitev statuta) z naslednjim dnem od dneva
uveljavitve teh sprememb in dopolnitev statuta, razen če gre za izvajalca
mehanske zaščite, ko začne teči ta rok od dneva uveljavitve tehničnih pogojev
iz 14. člena zakona. Če gre za člana, ki je član v obeh navedenih združenjih,
pa ima ali je v roku pridobil licenco za članstvo v enem združenju, v drugem
združenju pa v navedenem roku ni pridobil potrebne licence, mu članstvo preneha
le v slednjem združenju. 
Te spremembe in dopolnitve statuta začnejo
veljati z dnem, ko jih sprejme skupščina zbornice, razen tistih sprememb in
dopolnitev, ki se nanašajo na izvajanje javnih pooblastil in ki začnejo veljati
z dnem uskladitve z Vlado Republike Slovenije. 
Za uskladitev po tretjem odstavku tega
člena je pristojen upravni odbor zbornice.«.

Spremembe in dopolnitve statuta Zbornice
Republike Slovenije za zasebno varovanje (III) (Uradni list RS, št. 6/01) vsebujejo naslednjo končno določbo:
»2. člen
Te spremembe in dopolnitve statuta začnejo
veljati, ko jih sprejme skupščina zbornice oziroma naslednji dan po objavi.«.

Spremembe in dopolnitve statuta Zbornice
Republike Slovenije za zasebno varovanje (IV) (Uradni list RS, št. 6/01) vsebujejo naslednjo končno določbo:
»2. člen
Ta sprememba statuta začne veljati z dne
objave.«.

Statut Zbornice Republike Slovenije za zasebno
varovanje - prečiščeno besedilo (Uradni list RS, št. 90/04) vsebujejo naslednje prehodne in
končne določbe:
»VII. PREHODNE IN KONČNE DOLOČBE
65. člen
Z dnem uveljavitve tega statuta prenehajo
dosedanja združenja in njihovi organi v Zbornici kakor tudi odbor za licence in
programski svet. 
Z dnem uveljavitve tega statuta prenehajo
veljati: 
-       
pravilnik o vodenju evidenc in službenih izkaznicah z dne 21. 9. 1995; 
-       
pravilnik o delovnih oblekah z dne 21. 9. 1995; 
-       
katalog del za varnostnike z dne 23. 3. 1995 s spremembami in
dopolnitvami z dne 8. 5. 1997; 
-       
pravilnik o postopku sprejemanja odločitev glede določitve programov za
preizkus znanja, izvajanja teh programov in načinu preverjanja znanja (v
prečiščenem besedilu) z dne 28. 3. 2002 in njegove spremembe in dopolnitve,
razen tistih njegovih določb, ki se po 82. členu ZZasV še uporabljajo in ki
prenehajo veljati skladno z navedenim zakonskim določilom; 
-       
sklep Sekcije mehanske zaščite Zbornice o opredelitvi dela dejavnosti
mehanske zaščite, za katero je potrebna licenca, z dne 18. 1. 1996. 
Drugi splošni akti Zbornice, sprejeti do
uveljavitve tega statuta, morajo biti usklajeni z ZZasV in tega statuta v roku
iz drugega odstavka 79. člena ZZasV.
66. člen
Dosedanji organi Zbornice iz druge do šeste
alinee 26. člena tega statuta nadaljujejo s svojim delom v dosedanji sestavi do
izvolitve novih organov v skladu s tem statutom, vendar najkasneje do 30. 9.
2004. 
V roku iz prejšnjega odstavka morajo biti
navedeni organi Zbornice v skladu z določili tega statuta tudi konstituirani. 
Strokovni svet iz 8. člena tega statuta
mora biti imenovan in konstituiran najpozneje v roku 90 dni od dneva, ko prejme
Zbornica soglasje Vlade Republike Slovenije k temu statutu v delu, ki se nanaša
na izvajanje javnih pooblastil. 
Strokovni odbor iz 15. člena tega statuta
mora biti imenovan in konstituiran najpozneje v roku 90 dni od dneva
uveljavitve teh sprememb in dopolnitev statutat, ki se ne nanašajo na izvajanje
javnih pooblastil.
67. člen
Za uskladitev pripomb z Vlado Republike
Slovenije na del statuta, na katerega daje skladno z ZZasV Vlada Republike
Slovenije soglasje, in za sprejem sprememb oziroma dopolnitev statuta v zvezi s
to uskladitvijo je pristojen med dvema zasedanjema skupščine Upravni odbor
Zbornice.
68. člen
Te spremembe in dopolnitve statuta in
statut v tem prečiščenem besedilu začne veljati, ko ga sprejme skupščina
Zbornice, v roku 8 dni po njegovi objavi v Uradnem listu RS razen njegovih
določil, ki se nanašajo na izvajanje javnih pooblastil in ki začno veljati, ko
da Vlada Republike Slovenije soglasje na ta del statuta, v roku 8 dni po objavi
tega soglasja in morebitnih usklajenih sprememb in dopolnitev statuta v
omenjenem delu skladno s prejšnjim členom tega statuta.«:
ter preštevilči člene statuta
tako, da namesto skupno 65 členov statuta obsega 68 členov.