1. člen
(vsebina splošnega akta)
(1) Ta splošni akt določa, v katerih primerih gre za pomemben
vpliv varnostnih incidentov na delovanje javnih komunikacijskih omrežij ali
izvajanje javnih komunikacijskih storitev, glede katerih morajo operaterji
obveščati Agencijo za komunikacijska omrežja in storitve Republike Slovenije (v
nadaljnjem besedilu: agencija) in nacionalno skupino za obravnavanje incidentov
kot je določena v zakonu, ki ureja informacijsko varnost (v nadaljnjem
besedilu: nacionalni CSIRT).
(2) Ta splošni akt določa tudi, kdaj gre za majhen, velik ali
zelo velik negativen vpliv varnostnih incidentov na varnost omrežij in storitev
operaterjev.
(3) Ta splošni akt določa tudi najave dograditev, posodobitev
in vzdrževanja omrežja uporabnikom in agenciji ter obveščanje uporabnikov v
primeru večjih omejitev ali prekinitev storitev zaradi okvar ali napak.
2. člen
(obveščanje o varnostnih incidentih)
(1) Operaterji morajo brez nepotrebnega odlašanja oziroma v
največ 24 urah po zaznavi varnostnega incidenta, če je ta pomembno vplival na
delovanje javnih komunikacijskih omrežij ali izvajanje javnih komunikacijskih
storitev, v skladu z merili iz prvega odstavka 3. člena tega splošnega akta,
obvestiti agencijo in nacionalni CSIRT.
(2) V primeru, da varnostni incident iz prejšnjega odstavka
prizadene tudi komunikacije v sili, operater hkrati obvesti tako agencijo in
nacionalni CSIRT kot tudi zadevni center za sprejem komunikacije v sili.
(3) Če podatki o vplivu ali obsegu varnostnega incidenta ob
zaznavi incidenta še niso znani, operater agenciji in nacionalnemu CSIRT s
prvim obvestilom sporoči le tiste podatke iz 4. člena tega splošnega akta, ki
so mu znani, ostale podatke pa najkasneje v roku 72 ur, od kar se z njimi
seznani. Operater najkasneje v desetih dneh po odpravi varnostnega incidenta
obvesti agencijo in nacionalni CSIRT o ostalih zahtevanih informacijah iz 4.
člena tega splošnega akta. Če ima dogodek večdnevni pomemben vpliv na omrežje,
storitve ali uporabnike, operater vsaj enkrat dnevno poroča agenciji in
nacionalnemu CSIRT o dogajanju, o čemer obema v roku desetih dni po
vzpostavitvi normalnega delovanja posreduje še končno poročilo.
(4) Obveščanje pristojnih organov o varnostnih incidentih se
izvaja praviloma po elektronski poti, agenciji pa preko portala za poročanje.
Če dejanske in tehnične možnosti tega ne dopuščajo, se obveščanje izvaja preko
glavne pisarne agencije in nacionalnega CSIRT ali na drug primeren način. Če
situacija zaradi varnostnega incidenta zahteva takojšnje ukrepanje, operater o
njem brez odlašanja dodatno obvesti nacionalni CSIRT še na dežurni telefon.
3. člen
(pomemben vpliv varnostnih incidentov)
(1) Za pomemben vpliv varnostnega incidenta na delovanje
javnih komunikacijskih omrežij ali izvajanje javnih komunikacijskih storitev, o
katerem mora operater obvestiti agencijo in nacionalni CSIRT gre v primerih, ko
so izpolnjena naslednja merila:
1.     
vpliv na razpoložljivost njegovih omrežij ali storitev ali podatkov
(odpoved ali ohromljeno delovanje elementov omrežja, funkcij ali pripadajočih
informacijskih sistemov, onemogočen ali ohromljen dostop do elementov omrežja,
storitev, podatkov, baz ipd.), ki jih zagotavlja, je presegel enega od naslednjih
referenčnih vrednosti, in sicer:
a)   
varnostni incident je trajal več kot 15 minut in manj kot uro in je
prizadel več kot 20 % vseh uporabnikov po posamezni storitvi ali
b)   
varnostni incident je trajal več kot eno uro in je prizadel več kot 15 %
vseh uporabnikov po posamezni storitvi ter ali
c)   
varnostni incident je trajal več kot dve uri in je prizadel več kot 10 %
vseh uporabnikov po posamezni storitvi ali
č)   varnostni incident je trajal več kot
štiri ure in je prizadel več kot 5 % vseh uporabnikov po posamezni storitvi ali
d)   
varnostni incident je trajal več kot šest ur in je prizadel več kot 2 %
vseh uporabnikov po posamezni storitvi ali
e)   
varnostni incident je trajal več kot osem ur in je prizadel več kot 1 %
vseh uporabnikov po posamezni storitvi ali
2.     
vpliv varnostnega incidenta na zaupnost komunikacij, in sicer na
zaupnost podatkov o prometu iz 218. člena Zakona o elektronskih komunikacijah
(Uradni list RS, št. 130/22 in 18/23 – ZDU-1O; v nadaljnjem besedilu: ZEKom-2)
ali podatkov o uporabnikih iz 215. člena ZEKom-2, ter na avtentičnost in
celovitost omrežja, je nastal zaradi:
a)   
nepooblaščenega razkritja, spremenjenih ali odtujenih prometnih,
lokacijskih podatkov, dnevniških zapisov, gesel ali nastavitev ključnih delov
omrežja, če je znotraj istega incidenta prizadetih 10 ali več uporabnikov ne
glede na čas trajanja ali število prizadetih ali
b)   
nepooblaščenega razkritja vsebine komunikacije (prestrezanje
komunikacije) ne glede na število prizadetih ali
c)   
izvedenega ciljno usmerjenega napada na omrežje ali storitve operaterja
kot so določene v 10. točki prvega odstavka 4. člena tega splošnega akta
oziroma njegove uporabnike (DoS, DDoS, sabotaže itd.), ki je povzročil izpad
ali motnje storitev več kot 15 minut ali
č)   izvedenega nepooblaščenega vdora ali
vpogleda v bazo uporabnikov, v podporne informacijske sisteme ali omrežne
elemente operaterja ali
d)   
varnostnega incidenta ali več ponavljajočih varnostnih incidentov zaradi
ranljivosti ali neustreznih nastavitev ali procesov je vplivalo na celovitost
ali avtentičnost omrežja ali uporabnike in je bilo posredno ali neposredno
prizadetih več kot 100 uporabnikov (goljufije, zlorabe in kibernetska
kriminaliteta) ali
3.     
vpliv varnostnega incidenta na delovanje oziroma izvajanje:
a)   
storitev komunikacij v sili:
-   
vpliv na posredovanje oziroma usmerjanje komunikacij v sili na pristojni
organ ali
-   
zaradi nedelovanja ali ohromljenega delovanja omrežja operaterja je
prizadetih več kot 100 uporabnikov te storitve ali
b)   
storitev upravljavcev kritične infrastrukture, ki so določeni v skladu s
predpisi, ki urejajo kritično infrastrukturo ali
c)   
storitev izvajalcev bistvenih storitev (v nadaljnjem besedilu: IBS) ali
organov državne uprave (v nadaljnjem besedilu: ODU), kot so določeni v skladu z
zakonom, ki ureja informacijsko varnost, če so mu poznani ali
č)    ključnih
delov sistema varnosti države, če so mu poznani ali
d)   
storitev, ki jih operater zagotavlja drugim operaterjem ali
e)   
dostopovnega, agregacijskega vozlišča ali sisteme prenosa in je skupaj
prizadeto več kot 1000 uporabnikov ali
f)    
upravljanje omrežja ter njegovih nadzornih in varnostnih funkcij.
(2) Ne glede na merila, navedena v prejšnjem odstavku, lahko
operater agencijo in nacionalni CSIRT obvesti tudi o drugih varnostnih
incidentih, za katere meni, da vplivajo na delovanje javnih komunikacijskih omrežij
ali izvajanje javnih komunikacijskih storitev.
4. člen
(vsebina obvestila)
(1) Operater mora glede varnostnega incidenta v obvestilu
navesti vse podatke, s katerimi razpolaga in se nanašajo na konkretni varnostni
incident, in sicer:
1.     
naziv operaterja,
2.     
identifikacijsko oznako, pod katero operater sam vodi varnostni
incident,
3.     
kontaktne podatke odgovorne osebe na strani operaterja v zvezi z
varnostnim incidentom,
4.     
datum in čas nastanka varnostnega incidenta,
5.     
celotno trajanje od nastanka oziroma prepoznave varnostnega incidenta do
obnove normalnega delovanja,
6.     
kateri ključni elementi varnosti so bili kršeni oziroma ogroženi v
skladu s prvim odstavkom tretjega člena tega splošnega akta,
7.     
oceno števila prizadetih oziroma potencialno prizadetih uporabnikov po
posameznih storitvah iz 10. točke tega odstavka,
8.     
skupno ocenjeno število vseh prizadetih uporabnikov,
9.     
skupno ocenjeno število vseh prizadetih uporabnikov zaradi razlogov,
navedenih v 2. točki tega odstavka,
10.  
opredelitev storitev, na katere je varnostni incident negativno vplival:
a)   
zagotavljanje medosebne komunikacijske storitve na podlagi številke,
b)   
zagotavljanje medosebne komunikacijske storitve, neodvisne od številke
(OTT storitve),
c)   
zagotavljanje storitev dostopa do interneta,
č)    zagotavljanje
storitev komunikacij stroj – stroj (M2M/IoT),
d)   
zagotavljanje storitev komunikacij v sili,
e)   
zagotavljanje ali uporaba storitev medomrežne povezave (npr. z drugimi
operaterji, lastne ali najete povezave med vozlišči, tranzit),
f)    
zagotavljanje storitev domenskih imen (avtoritativni ali rekurzivni DNS
strežniki),
11.  
oceno geografske razširjenosti območja, ki ga je prizadel varnostni
incident (vsaj na nivoju prizadete statistične regije, po možnosti s
pripadajočimi kraji in ulicami, kjer je to primerno),
12.  
opredelitev primarnega vzroka varnostnega incidenta: naravna nesreča,
človeška napaka na strani operaterja, zlonamerne aktivnosti, sistemska okvara
ali napaka osebe izven neposrednega nadzora operaterja,
13.  
vrsto omrežja (fiksno, mobilno) in sredstva oziroma podatke, na katere
je dogodek negativno vplival,
14.  
vpliv varnostnega incidenta na:
a)   
storitve komunikacij v sili,
b)   
upravljalce kritične infrastrukture, ki so določeni v skladu s predpisi,
ki urejajo kritično infrastrukturo, če mu je to poznano,
c)   
ključne dele sistema varnosti države,
č)   IBS ali ODU, kot so določeni v skladu z
zakonom, ki ureja informacijsko varnost, če so mu poznani,
d)   
zagotavljanje storitev drugim operaterjem,
e)   
na zagotavljanje storitev v drugih državah Evropske unije,
15.  
opis in analizo varnostnega incidenta, vključno z navedbo dejavnikov
oziroma zaznanih aktivnosti, ki bi lahko ali so privedle do zlorabe javnih
komunikacijskih omrežij oziroma javnih komunikacijskih storitev operaterja
(angl. »IoC-Indicators of Compromise«) in druge tehnične podrobnosti o dogodku,
če obstajajo,
16.  
izvedene ukrepe po varnostnem incidentu z namenom vzpostavitve
normalnega stanja ter predlog ukrepov, da se dogodek ne ponovi,
17.  
pomembnost varnostnega incidenta v skladu z lastno klasifikacijo
operaterja,
18.  
navedbo, ali so bili zaradi posebne in resne grožnje varnostnega
incidenta obveščeni uporabniki in na kakšen način,
19.  
navedbo, ali, kdaj in na kakšen način so bili o varnostnem incidentu
obveščeni drugi prizadeti operaterji,
20.  
navedbo, ali je bila zaradi varnostnega incidenta obveščena splošna
javnost (navedba spletnega mesta ali drugi način obveščanja),
21.  
navedbo, ali operater potrebuje oziroma je potreboval pomoč nacionalnega
CSIRT,
22.  
dolgoročne pomembne ugotovitve v zvezi z varnostnim incidentom.
(2) Kjer je to zahtevano v skladu s tem splošnim aktom,
operater obvesti agencijo in nacionalni CSIRT o oceni števila prizadetih
oziroma potencialno prizadetih uporabnikov posamezne storitve ob upoštevanju
razpoložljivih podatkov. Če to ni izvedljivo ali če bi bilo povezano z
dolgotrajnimi postopki ali večjimi stroški, število prizadetih operater obvešča
na podlagi ocene iz lastnih historičnih (statističnih) podatkov (npr. povprečno
število uporabnikov, ki je uporabljalo izpadlo storitev v času dogodka v
zadnjih treh mesecih).
5. člen
(obveščanje uporabnikov in drugih operaterjev)
(1) Operater v primeru posebne in resne grožnje varnostnega
incidenta iz 3. člena tega splošnega akta nemudoma na svojih spletnih straneh,
na hitro in enostavno dostopnem ter jasno razvidnem mestu, obvešča uporabnike,
ki bi jih taka grožnja lahko prizadela, o morebitnih zaščitnih in popravnih
ukrepih, ki jih lahko sprejmejo uporabniki. Operater uporabnike seznani tudi o
sami grožnji, kadar oceni, da je to potrebno.
(2) Operater na svojih spletnih straneh na hitro dostopnem in
jasno razvidnem mestu nemudoma obvesti uporabnike o večjih omejitvah in
prekinitvah dostopa do svojih storitev zaradi okvar, napak in drugih varnostnih
incidentov ter o tem vodi evidenco.
(3) Operater o varnostnem incidentu nemudoma obvesti tudi
druge operaterje, če ta posredno ali neposredno vpliva na delovanje ali
zagotavljanje njihovih storitev.
6. člen
(vrednotenje varnostnega incidenta)
Priglašeni varnostni incident se vrednoti glede na negativen
vpliv, ki ga ima na varnost omrežij in storitev operaterjev, in sicer:
1.     
za majhen negativen vpliv na varnost omrežij in storitev operaterjev
gre, če:
a)   
nima negativnega vpliva na delovanje upravljavcev kritične
infrastrukture ali na delovanje IBS ali ODU ali
b)   
nima negativnega vpliva na delovanje ključnih delov sistema varnosti
države ali
c)   
nima negativnega vpliva na delovanje storitev komunikacij v sili, in
sicer:
-   
ne vpliva na posredovanje oziroma usmerjanje komunikacij v sili na
pristojni organ ali
-   
motnja ne traja več kot 15 minut in hkrati ni prizadetih več kot 500
uporabnikov pri operaterju ali
č)   pri zagotavljanju omrežij in storitev
operaterja:
-   
nima vpliva ali ima zanemarljiv vpliv na upravljanje omrežja operaterja,
njegovih nadzornih ali varnostnih funkcij ali
-   
nima vpliva na zaupnost komunikacij na podlagi prvega odstavka 214.
člena ZEKom-2 ali
-   
nima vpliva na celovitost in avtentičnost omrežja, shranjenih, obdelanih
ali prenesenih podatkov o prometu ali
d)   
ima negativni vpliv na razpoložljivost njegovih omrežij, na
razpoložljivost ali kakovost njegovih storitev, pri čemer je:
-   
varnostni incident trajal manj kot dve uri in je prizadel do 15 %
uporabnikov po posamezni storitvi operaterja ali
-   
varnostni incident trajal več kot dve uri in manj kot štiri ure in je
prizadel do 10 % uporabnikov po posamezni storitvi operaterja ali
-   
varnostni incident trajal več kot štiri ure in manj kot šest ur in je
prizadel do 5 % uporabnikov po posamezni storitvi operaterja ali
e)   
obstaja možnost gospodarske škode ali pride do izpada dnevnega dohodka
operaterja iz naslova zagotavljanja javnih komunikacijskih omrežij in storitev
v Republiki Sloveniji, ki ne presega 10 % njegovega povprečnega dnevnega
dohodka;
2.     
za velik negativen vpliv na varnost omrežij in storitev operaterjev gre,
če:
a)   
vpliva na vsaj en sektor kritične infrastrukture ali delovanje vsaj
enega IBS ali ODU ali
b)   
ima pomemben vpliv na varnost omrežja ali njegovih ključnih storitev
upravljanja in nadzora ali
c)   
ima pomemben vpliv na zaupnost, kjer je bila ogrožena, razkrita ali
zlorabljena zaupnost komunikacije, podatkov o prometu, nepooblaščeni osebi ali
procesu, pri čemer je prizadetih do 10 000 uporabnikov ali
č)   ima pomemben vpliv na celovitost in
avtentičnost omrežja, shranjenih, obdelanih ali prenesenih komunikacijskih
podatkov, pri čemer je prizadetih do 10 000 uporabnikov ali
d)   
je ob dogodku nastala pomembna materialna škoda, ki znaša od 10 % do 50
% povprečnega dnevnega dohodka operaterja iz naslova zagotavljanja javnih
komunikacijskih omrežij in storitev v Republiki Sloveniji ali
e)   
vpliva na posredovanje oziroma usmerjanje komunikacij v sili na
pristojni organ oziroma je prizadetih več kot 10 000 uporabnikov teh storitev
pri operaterju ali
f)    
ima pomemben negativni vpliv na razpoložljivost njegovih omrežij, ki
služijo zagotavljanju neprekinjenega poslovanja, ali na razpoložljivost ali
kakovost njegovih storitev, pri čemer je varnostni incident:
-   
trajal več kot uro in manj kot dve in je prizadel med 10 % in 15 %
uporabnikov operaterja po posamezni storitvi ali
-   
trajal več kot dve uri in manj kot štiri ure in je prizadel med 5 % in
10 % uporabnikov operaterja po posamezni storitvi ali
-   
trajal več kot štiri ure in manj kot šest ur in je prizadel med 2 % in 5
% uporabnikov operaterja po posamezni storitvi ali
-   
trajal šest ali več ur in je prizadel med 1 % in 2 % uporabnikov
operaterja po posamezni storitvi;
3.     
za zelo velik negativen vpliv na varnost omrežij in storitev operaterjev
gre, če:
a)   
lahko delno ali v celoti onemogoči delovanje vsaj treh področij kritične
infrastrukture, ali več izvajalcev IBS ali ODU ali bistvenih storitev ali
b)   
neposredno in znatno ogroža varnost omrežja ali njegovih ključnih
storitev upravljanja in nadzora ali
c)   
vpliva na posredovanje oziroma usmerjanje komunikacij v sili na
pristojni organ oziroma je prizadetih 10 000 ali več uporabnikov teh storitev
pri operaterju ali
č)   vpliva na zaupnost, tako da je bila ogrožena,
razkrita ali zlorabljena zaupnost komunikacije, pri čemer je prizadetih 20 000
ali več uporabnikov ali
d)   
vpliva na celovitost in avtentičnost omrežja, shranjenih, obdelanih ali
prenesenih podatkov, pri čemer je prizadetih 20 000 ali več več uporabnikov ali
e)   
operaterju povzroči materialno škodo, ki znaša več kot 50 % njegovega
povprečnega dnevnega dohodka iz naslova zagotavljanja javnih komunikacijskih
omrežij in storitev v Republiki Sloveniji oziroma mu nastane tudi pomembna
nematerialna škoda ali
f)    
vpliva na posredovanje oziroma usmerjanje komunikacij v sili na
pristojni organ oziroma je prizadetih več kot 20 000 uporabnikov teh storitev
pri operaterju ali
g)   
vpliva na razpoložljivost njegovih omrežij, vključno z redundantnimi
povezami in elementi, s katerimi zagotavlja neprekinjeno poslovanje, ali na
razpoložljivost ali kakovost njegovih storitev pri čemer je varnostni incident:
-   
trajal več kot eno in manj kot dve uri in je prizadel več kot 100 000
uporabnikov ali
-   
trajal več kot dve uri in manj kot štiri ure in je prizadel več kot 200
000 uporabnikov ali
-   
trajal več kot štiri ure in manj kot šest ur in je prizadel več kot 300
000 uporabnikov ali
-   
trajal šest ali več ur in je prizadel več kot 400 000 uporabnikov.
7. člen
(omejitev ali prekinitev zaradi razlogov na strani
operaterja)
(1) Operater mora najaviti omejitve ali prekinitve javnih
komunikacijskih storitev zaradi redne ali vnaprej načrtovane dograditve,
posodobitve ali vzdrževanja javnih komunikacijskih omrežij vsaj 24 ur pred
nameravano izvedbo, tako da navede točen datum in uro predvidenega posega in
dejanski predviden oziroma potencialno možen vpliv del na izvajanje storitev,
zadevno geografsko območje ter čas trajanja izvajanja del.
(2) Operater mora najave o omejitvah ali prekinitvah iz
prejšnjega odstavka objaviti v sredstvih javnega obveščanja oziroma vsaj na
svojih spletnih straneh, kjer morajo biti dostopne najmanj dva meseca, in sicer
na hitro in enostavno dostopnem mestu in na pregleden način. Na enak način
operater nemudoma obvešča tudi o večjih omejitvah ali prekinitvah zaradi okvar
ali napak.
(3) Operater mora v istem časovnem roku in z enako vsebino,
kot je navedeno v prvem odstavku tega člena, seznaniti tudi agencijo preko
portala za poročanje. Preko portala za poročanje operater nemudoma obvesti
agencijo tudi o večjih omejitvah ali prekinitvah zaradi okvar ali napak.
(4) Dela iz prvega odstavka tega člena morajo biti izvedena
na način, da je čas omejitve ali prekinitve čim krajši in da prizadene čim manj
uporabnikov.
PREHODNA IN KONČNA DOLOČBA
8. člen
(obveščanje agencije)
Do vzpostavitve portala agencije, ki je naveden v četrtem
odstavku 2. člena in v tretjem odstavku 7. člena tega splošnega akta,
operaterji za obveščanje agencije uporabljajo veljavna obrazca, objavljena na
spletni strani agencije, ki ju izpolnjena pošljejo preko elektronske pošte na
vnaprej dogovorjena elektronska naslova.
9. člen
(začetek veljavnosti)
Ta splošni akt začne veljati trideseti dan po objavi v
Uradnem listu Republike Slovenije.
Št. 0073-1/2023/24
Ljubljana, dne 26. junija 2023
EVA 2023-3150-0027
mag. Marko Mišmaš
direktor