1. člen
Ta pravilnik v skladu s Prilogo III, Prilogo III A in Prilogo
III B Direktive 2001/18/ES Evropskega parlamenta in Sveta z dne 12. marca 2001
o namernem sproščanju gensko spremenjenih organizmov v okolje in razveljavitvi
Direktive Sveta 90/220/EGS (UL L št. 106, z dne 17. 4. 2001, str. 1, z vsemi
spremembami; v nadaljnjem besedilu: Direktiva 2001/18/ES) ureja podrobnejšo
vsebino prijave za pridobitev dovoljenja za namerno sproščanje gensko spremenjenih
organizmov (v nadaljnjem besedilu: GSO) v okolje.
2. člen
Izrazi, uporabljeni v tem pravilniku, imajo naslednji pomen: 
1.     
Prejemni organizem je celica ali organizem, ki sprejema genski material
iz izvornega organizma ali okolja, ga podvaja in informacijo lahko tudi izrazi
ter jo lahko prenaša na potomce. 
2.     
Starševski organizem je prejemni organizem pred izvedeno gensko
spremembo. 
3.     
Izvorni organizem je organizem, iz katerega se pridobi genski material
za prenos v prejemni organizem. 
4.     
Vektor je prenašalec genskega materiala ali ustreznih celičnih sestavin
iz izvornega organizma v prejemni organizem. 
5.     
Vključek je genski material, ki se ga vključi v vektor. 
6.     
Višje rastline so rastline, ki se uvrščajo v taksonomsko skupino semenk
(Spermatophytae) (golosemenke – Gymnospermae in kritosemenke – Angiospermae).
Drugi v tem pravilniku uporabljeni izrazi imajo enak pomen
kot v Zakonu o ravnanju z gensko spremenjenimi organizmi (Uradni list RS, št.
67/02 in 73/04; v nadaljnjem besedilu: zakon).
3. člen
Če gre za pridobitev dovoljenja za namerno sproščanje katerih
koli GSO v okolje, razen višjih rastlin, tehnična dokumentacija iz 31. člena
zakona vsebuje podatke, ki so navedeni v Prilogi III A
Direktive 2001/18/ES in vsebovani v obrazcu, določenem v Prilogi 1 tega
pravilnika. Prijavitelj obrazec iz Priloge 1 tega pravilnika odda v pisni in
elektronski obliki, ki je dostopna na spletni strani Ministrstva za okolje in
prostor. 
Obrazcu iz Priloge 1 tega pravilnika mora biti priložena tudi kopija katastrskega načrta območja
z vrisanimi površinami, na katerih je predvideno namerno sproščanje GSO v
okolje.
4. člen
Če gre za prijavo namernega sproščanja katerih koli GSO v
okolje, razen višjih rastlin, je del prijave tudi povzetek tehnične
dokumentacije, določen v Delu I Priloge Odločbe Sveta 2002/813/ES z dne 3.
oktobra 2002 o določitvi, skladno z Direktivo 2001/18/ES Evropskega parlamenta
in Sveta, oblike povzetka informacij za prijavo namernega sproščanja gensko
spremenjenih organizmov v okolje za druge namene kakor za dajanje na trg (UL L
št. 280 z dne 18. 10. 2002, str. 62; v nadaljnjem besedilu: Odločba
2002/813/ES). 
Prijavitelj mora povzetek tehnične dokumentacije predložiti v
slovenskem in angleškem jeziku v obliki, določeni v Odločbi 2002/813/ES, in
sicer v pisni in elektronski obliki, ki je dostopna na spletni strani
Ministrstva za okolje in prostor.
5. člen
Če gre za pridobitev dovoljenja za namerno sproščanje gensko
spremenjenih višjih rastlin (v nadaljnjem besedilu: GSVR) v okolje, tehnična
dokumentacija iz 31. člena zakona vsebuje podatke, ki so navedeni v Prilogi III B
Direktive 2001/18/ES in so vsebovani v obrazcu, določenem v Prilogi 2 tega
pravilnika. Prijavitelj obrazec iz Priloge 2 tega pravilnika odda v pisni in
elektronski obliki, ki je dostopna na spletni strani Ministrstva za okolje in
prostor. 
Obrazcu iz Priloge 2 tega pravilnika mora biti priložena tudi kopija katastrskega načrta območja z
vrisanimi površinami, na katerih je predvideno namerno sproščanje GSO v okolje.
6. člen
Če gre za prijavo namernega sproščanja GSVR, je del prijave
tudi povzetek tehnične dokumentacije, določen v Delu II Priloge Odločbe
2002/813/ES. 
Prijavitelj mora povzetek tehnične dokumentacije predložiti v
slovenskem in angleškem jeziku v obliki, določeni v Odločbi 2002/813/ES, in
sicer v pisni in elektronski obliki, ki je dostopna na spletni strani
Ministrstva za okolje in prostor.
7. člen
V okviru tehnične dokumentacije iz 3. oziroma 5. člena tega
pravilnika mora prijavitelj utemeljiti tudi določitev podatkov o nameravanem
namernem sproščanju GSO v okolje, ki naj se v postopku varujejo kot zaupni, če
jih je določil v prijavi za pridobitev dovoljenja za namerno sproščanje GSO v okolje.
8. člen
Vsa dokumentacija, ki sestavlja prijavo, mora biti vidno
označena z imenom prijavitelja. 
Prijavitelj na koncu tehnične dokumentacije podpiše izjavo, s
katero potrjuje, da so vsi podatki, ki jih je navedel v tehnični dokumentaciji,
resnični in točni ter da za njihovo resničnost in točnost sprejema vso kazensko
in materialno odgovornost.
9. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 354-16-37/2004
Ljubljana, dne 7. februarja 2005.
EVA 2002-2511-0171
Minister
za okolje in prostor
Janez Podobnik l. r.
 
Soglašam!
 
Ministrica
za kmetijstvo, gozdarstvo
in prehrano
Marija Lukačič l. r.

Priloga
1: Prijava namernega sproščanja gensko spremenjenih organizmov (GSO) v okolje
(razen sproščanja višjih rastlin)
Priloga
2: Prijava namernega sproščanja gensko spremenjenih višjih rastlin (GSVR) v
okolje (Golosemenke - Gymnospermae in kritosemenke - Angiospermae)