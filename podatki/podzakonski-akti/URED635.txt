1. člen
V Republiki Sloveniji je pod pogoji, določenimi s to uredbo,
dovoljeno pridelovati konopljo (Cannabis sativa L.) za pridelavo semen za
nadaljnje razmnoževanje, za stiskanje olja, za pridobivanje substanc za
kozmetične namene, za hrano živali ali za pridelavo vlaken.
2. člen
Za konopljo po tej uredbi se štejejo tiste sorte konoplje, ki
so vpisane v veljavni seznam potrjenih domačih sort kmetijskih rastlin in tujih
sort kmetijskih rastlin, za katere je bila dovoljena introdukcija v Republiki
Sloveniji in pri katerih vsebnost tetrahidrokanabinola (v nadaljevanju: THC) v
suhi snovi ne presega 0,3 odstotka: to sta Kompolti sarga szru in Unico – B.
3. člen
Konoplja se lahko prideluje le na kmetijskih zemljiščih. 
Fizična oseba, samostojni podjetnik posameznik ali pravna
oseba, ki obdeluje kmetijsko zemljišče (v nadaljnjem besedilu: pridelovalec)
ravna kot dober gospodar, če prideluje konopljo na kmetijskih zemljiščih: 
-       
na vodozbirnih območjih, kjer je prepovedana ali omejena raba gnojil in
sredstev za varstvo rastlin; 
-       
ki so izčrpana; 
-       
ki so prenasičena z gnojili oziroma zaščitnimi sredstvi; 
-       
ki so zbita ali je drugače ogrožena njihova trajna rodovitnost.
4. člen
Pridelava konoplje je dovoljena le na podlagi dovoljenja za
pridelavo ter v skladu s pogoji iz dovoljenja.
5. člen
Dovoljenje iz prejšnjega člena te uredbe izda Ministrstvo za
kmetijstvo, gozdarstvo in prehrano (v nadaljnjem besedilu: ministrstvo) na
podlagi vloge pridelovalca. 
Vloga iz prejšnjega odstavka se vloži na ministrstvo
najpozneje do 30. maja za tekoče leto pridelave. 
Vloga vsebuje naslednje podatke: 
-       
ime, priimek in naslov oziroma firmo in sedež pridelovalca; 
-       
površino, ki jo namerava posejati (v ha, a in m2) z navedbo parcelne številke
in katastrske občine; 
-       
sorto konoplje, ki jo namerava pridelovati; 
-       
opredelitev namena pridelave; 
-       
predvideni datum setve in količina semena, ki ga namerava posejati; 
-       
predvideni datum spravila. 
Če namerava pridelovati konopljo na različnih parcelah
oziroma različne sorte, mora podatke iz druge do pete alinee prejšnjega
odstavka navesti ločeno za vsako parcelo in sorto.
6. člen
Vlogi za dovolitev pridelave konoplje mora pridelovalec
priložiti: 
-       
dokazilo, da je lastnik ali zakupnik zemljišča: izpisek iz zemljiške
knjige oziroma veljavno zakupno pogodbo skupaj z izpiskom iz zemljiške knjige;
izpisek iz zemljiške knjige ne sme biti starejši od 3 mesecev; 
-       
mapno kopijo zemljišča, na katerem bo prideloval konopljo; 
-       
pogodbo o odkupu pridelka konoplje, sklenjene z gospodarsko družbo ali
samostojnim podjetnikom posameznikom, registriranim za opravljanje dejavnosti,
ki so v 1. členu te uredbe opredeljene kot dovoljeni nameni pridelave konoplje;
-       
načrt ukrepov za varovanje posevka. 
Vlogi mora biti priložena izjava pridelovalca, da bo
zagotavljal varovanje posevka v skladu s priloženim načrtom ukrepov za
varovanje posevka, in sicer tako, da se prepreči uporaba konoplje v nasprotju z
nameni iz te uredbe. Varovanje se lahko zagotavlja s fizičnimi ovirami (ograja),
fizičnim varovanjem, tehničnim varovanjem ali na drug primeren način. 
Fizična oseba in samostojni podjetnik posameznik morata vlogi
priložiti tudi: 
-       
dokazilo, da nista bila pravnomočno obsojena zaradi kaznivega dejanja
ali prekrška v zvezi s prepovedanimi drogami; 
-       
dokazilo, da nista v kazenskem postopku zaradi kaznivega dejanja ali
prekrška iz prejšnje alinee. 
Nepopolno vlogo mora pridelovalec dopolniti v roku 8 dni po
prejemu zahteve ministrstva za dopolnitev, sicer se šteje, da vloga ni bila
vložena.
7. člen
Dovoljenje za pridelavo se ne izda: 
-       
osebi, ki je bila pravnomočno obsojena zaradi kaznivega dejanja ali
prekrška v zvezi s prepovedanimi drogami; 
-       
osebi, ki je v kazenskem postopku zaradi kaznivega dejanja ali prekrška
iz prejšnje alinee tega člena.
8. člen
Ministrstvo izda dovoljenje za pridelavo konoplje na podlagi
popolne vloge iz 5. in 6. člena te uredbe, če so izpolnjeni pogoji iz 1., 2.,
3. in 7. člena te uredbe. 
Dovoljenje za pridelavo se izda z veljavnostjo za enkratno
setev. 
Pred izdajo dovoljenja pridobi ministrstvo mnenje Policije k
načrtu ukrepov za varovanje posevka.
9. člen
Pridelovalec je dolžan o spravilu pridelka obvestiti
ministrstvo v roku 30 dni po njegovem spravilu. 
Obvestilo mora vsebovati: 
-       
podatke o količini pridelka semen oziroma drugih delov rastline, ki jih
je zadržal in za katere namene; 
-       
količino prodanega oziroma oddanega pridelka semen oziroma drugih delov
rastline skupaj s kopijo dokazila o prodaji oziroma oddaji. 
Nepopolno obvestilo mora pridelovalec na zahtevo ministrstva
dopolniti v roku 8 dni od prejema zahteve.
10. člen
Ministrstvo mora v 8 dneh po izdaji dovoljenja za pridelavo
konoplje kopijo dovoljenja iz 4. člena te uredbe posredovati ministrstvu,
pristojnemu za zdravstvo, in Policiji.
11. člen
Nadzor nad izvajanjem te uredbe opravlja kmetijski inšpektor,
ki preverja, če pridelovalec prideluje konopljo v skladu z izdanim dovoljenjem
in predloženim načrtom ukrepov za varovanje posevka. 
Ob inšpekcijskem pregledu je pridelovalec dolžan kmetijskemu
inšpektorju predložiti dokazila o nakupu potrjenega semena konoplje, ki jo je
posejal na podlagi dovoljenja za pridelavo konoplje: 
-       
račun o nakupu semena, iz katerega mora biti razvidno: količina in sorta
semena ter številka deklaracije o kakovosti semena; 
-       
deklaracijo o kakovosti semena, izdano s strani registriranega
dodelovalca, ki je dal seme v promet; podatki na deklaraciji se morajo glede
sorte in številke deklaracije ujemati s podatki na računu. 
Iz vsakega posevka konoplje odvzame kmetijski inšpektor
vzorce rastlin za analizo vsebnosti THC. Vzorčenje se izvede po metodi,
navedeni v prilogi, ki je sestavni del te uredbe. 
Kmetijski inšpektor pošlje vzorce v analizo pooblaščenemu
laboratoriju. 
Če se z analizo ugotovi, da vsebnost THC presega 0,3%, se s
pridelkom ravna skladno z zakonom o proizvodnji in prometu mamil (Uradni list
SFRJ, št. 55/78 in 58/85).
12. člen
Z denarno kaznijo od 50.000 do 150.000 tolarjev se za
prekršek kaznuje fizična oseba, ki: 
-       
prideluje konopljo v nasprotju s pogoji iz dovoljenja za pridelavo; 
-       
ne varuje posevka v skladu s predloženim načrtom ukrepov za varovanje
posevka; 
-       
ne prijavi pravočasno spravila pridelka ali če ta prijava kljub zahtevi
za dopolnitev nima vseh predpisanih sestavin. 
Z denarno kaznijo od 500.000 do 2,500.000 tolarjev se za
prekršek iz prejšnjega odstavka tega člena kaznuje pravna oseba in samostojni
podjetnik posameznik, ki stori prekršek v zvezi s samostojnim opravljanjem
dejavnosti. 
Z denarno kaznijo od 50.000 do 250.000 tolarjev se kaznuje
tudi odgovorna oseba pravne osebe, ki stori prekršek iz prvega odstavka tega
člena.
13. člen
Z dnem uveljavitve te uredbe preneha veljati uredba o gojenju
navadne konoplje (Uradni list RS, št. 34/98).
14. člen
Ta uredba začne veljati naslednji dan po objavi v Uradnem
listu Republike Slovenije.
Št. 320-02/98-3
Ljubljana, dne 13. maja 1999.
Vlada Republike Slovenije
dr. Janez Drnovšek l. r. 
Predsednik

Priloga:
Metoda vzorčenja rastlin konoplje za analizo vsebnosti tetrahidrokanabinola
(THC)