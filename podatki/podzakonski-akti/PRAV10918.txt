I. SPLOŠNI DOLOČBI
1. člen
(vsebina)
Ta pravilnik določa podrobnejšo obliko in
način vodenja vodne knjige, način posredovanja listin, sporočanja podatkov in
dostopa do vodne knjige ter določanja materialnih stroškov posredovanih
informacij.
2. člen
(pristojnost)
Vodno knjigo vodi Agencija Republike
Slovenije za okolje (v nadaljnjem besedilu: Agencija).
II. OBLIKA IN NAČIN VODENJA VODNE KNJIGE
3. člen
(oblika)
(1) Vodna knjiga je sestavljena
iz evidence o podeljenih vodnih pravicah in evidence o izdanih vodnih soglasjih
ter zbirke listin.
(2) Vodna knjiga je v delu, ki se
nanaša na evidenco o podeljenih vodnih pravicah in evidenco o izdanih vodnih
soglasjih, del informacijskega sistema okolja v skladu z zakonom, ki ureja
varstvo okolja.
4. člen
(način vodenja)
(1) Agencija vodi vodno knjigo
tako, da po uradni dolžnosti opravlja vpise v evidenco o podeljenih vodnih
pravicah in v evidenco o izdanih vodnih soglasjih, vodi zbirko listin, izdaja
izpise iz evidenc in prepise listin iz zbirke listin ter skrbi za uresničevanje
načela javnosti vodne knjige.
(2) Vodna knjiga se povezuje z vodnim
katastrom in zbirkami podatkov v informacijskem sistemu okolja.
(3) Vodna knjiga se vodi elektronsko.
5. člen
(evidenca o podeljenih vodnih pravicah)
(1) Vpis v evidenco o
podeljenih vodnih pravicah se opravi na podlagi:
1.    
pravnomočne odločbe o izboru oziroma določitvi koncesionarja;
2.    
sklenjene koncesijske pogodbe in aneksov h koncesijski pogodbi;
3.    
pravnomočnega vodnega dovoljenja;
4.    
pravnomočne odločbe, s katero se ugotovi, da je koncesija prenehala
delno ali v celoti;
5.    
pravnomočne odločbe, s katero se ugotovi, da je vodno dovoljenje
prenehalo delno ali v celoti;
6.    
pravnomočne odločbe, s katero se odvzame koncesija oziroma vodno
dovoljenje;
7.    
pravnomočnega sklepa, s katerim se koncesijska pogodba razdre;
8.    
drugih aktov, ki vplivajo na izvajanje vodne pravice.
(2) V evidenco o podeljenih vodnih
pravicah se vpisujejo podatki o:
1.    
imetniku ali začasnemu imetniku vodne pravice, in sicer firma, sedež,
matična številka in davčna številka za pravno osebo ter osebno ime in naslov za
fizično osebo;
2.    
vrsti podeljene vodne pravice (vodno dovoljenje, koncesija);
3.    
namenu vodne pravice;
4.    
obsegu vodne pravice;
5.    
opisu vodnega vira, ki je predmet vodne pravice: geografska opredelitev
(zajem, izpust, centroid območja in območje, namenjeno izvajanju vodne
pravice), tip, naziv, lokacija (s koordinatami v državnem koordinatnem sistemu
v vektorski obliki s točkami, linijami in območji, parcelno številko in imenom
ter šifro katastrske občine);
6.    
času trajanja vodne pravice;
7.    
značilnostih vodne pravice;
8.    
številki in datumu akta, s katerim je bila podeljena vodna pravica.
(3) Značilnosti vodne pravice iz 7.
točke prejšnjega odstavka se za posamezen namen vodne pravice opredelijo z
navedbo podatkov iz preglednice iz priloge 1, ki je sestavni del tega
pravilnika.
(4) Če je več imetnikov vodne pravice,
se v vodno knjigo vpiše tudi podatek o obsegu oziroma deležu vodne pravice
vsakega imetnika.
(5) Vodna knjiga mora trajno
zagotavljati tudi pregled podatkov iz drugega odstavka tega člena za vodne
pravice, ki so prenehale, bile prenesene ali se je omejilo njihovo izvajanje.
6. člen
(evidenca o izdanih vodnih soglasjih)
(1) Vpis v evidenco o izdanih
vodnih soglasjih se opravi na podlagi pravnomočnega vodnega soglasja.
(2) V evidenco o izdanih vodnih
soglasjih se vpisujejo podatki o:
1.    
pridobitelju vodnega soglasja, in sicer firma, sedež, matična številka
in davčna številka za pravno osebo ter osebno ime in naslov za fizično osebo;
2.    
vrsti posega v prostor, ki lahko vpliva na vodni režim ali stanje voda
(v nadaljnjem besedilu: poseg v prostor), ter primeroma vrsti varstvenega ali
ogroženega območja v skladu z zakonom, ki ureja vode;
3.    
geografski opredelitvi posega (koordinate v državnem koordinatnem
sistemu v vektorski obliki s točkami, linijami in območji, parcelna številka,
ime in šifra katastrske občine);
4.    
številki in datumu izdanega vodnega soglasja;
5.    
služnosti, v kolikor je ustanovljena, s podatkom o parcelni številki ter
imenu oziroma šifri katastrske občine služečega zemljišča;
6.    
projektni dokumentaciji, ki je podlaga za izdajo vodnega soglasja;
7.    
značilnostih posega v prostor, za katerega je bilo izdano vodno
soglasje.
(3) Značilnosti posega v prostor, za
katerega je bilo izdano vodno soglasje, iz 8. točke prejšnjega odstavka se
opredelijo z navedbo podatkov iz preglednice iz priloge 2, ki je sestavni del
tega pravilnika.
7. člen
(zbirka listin)
V zbirki listin se hranijo listine,
navedene v prvem odstavku 5. člena in prvem odstavku 6. člena tega pravilnika,
ki so podlaga za vpis v vodno knjigo, in se kot dokumentarno gradivo v fizični
obliki hranijo trajno.
8. člen
(povezave med vpisi v vodni knjigi)
(1) Če je vodna pravica
podeljena za različne namene ali za isti namen več osebam na istem vodnem viru
ali zemljiški parceli, mora vodna knjiga omogočati poizvedbe in pregled med
vpisi o teh vodnih pravicah.
(2) Če je podeljenih več vodnih
soglasij na istem vodnem viru ali zemljiški parceli, mora vodna knjiga
omogočati poizvedbe in pregled med vpisi o teh vodnih soglasjih.
III. DOSTOP IN POSREDOVANJE PODATKOV IN LISTIN IZ VODNE
KNJIGE
9. člen
(javnost evidenc)
(1) Podatki v evidenci o
podeljenih vodnih pravicah in v evidenci o izdanih vodnih soglasjih so javni in
sme do njih vsakdo dostopati tako, da jih pregleduje, vanje vpogleduje, jih
prepisuje ali zahteva, da se mu izda izpisek iz evidence.
(2) Dostop do podatkov na podlagi
osebnega imena je dovoljen samo imetnikom vodne pravice za svoje vodne pravice.
10. člen
(javnost zbirke listin)
(1) Vsakdo ima pravico
zahtevati, da mu Agencija omogoči vpogled v zbirko listin oziroma izda prepis
listine.
(2) V primerih iz prejšnjega odstavka
je treba osebne podatke in podatke, ki pomenijo poslovno skrivnost, prekriti.
11. člen
(elektronski dostop do podatkov)
(1) Javnost podatkov iz vodne
knjige, razen iz zbirke listin, se lahko zagotovi tudi z elektronskim dostopom.
(2) Elektronski dostop do podatkov iz
vodne knjige je brezplačen.
(3) Elektronski dostop do podatkov iz
vodne knjige se omogoči preko spletnega dostopa.
(4) Agencija na svojih spletnih
straneh objavi priporočene tehnične pogoje in vrste spletnih brskalnikov z
verzijami, za katere jamči ustrezno delovanje pri elektronskem dostopu do
podatkov iz vodne knjige.
12. člen
(način poizvedbe)
(1) Poizvedba o vodnih pravicah
je mogoča po parcelni številki in imenu oziroma šifri katastrske občine, po
imenu vodnega vira ter po koordinatah v državnem koordinatnem sistemu.
(2) Poizvedba o izdanih vodnih
soglasjih je mogoča po parcelni številki in imenu oziroma šifri katastrske
občine ter po imenu vodnega vira.
13. člen
(dostop do podatkov in listin)
O dostopu do podatkov, razen o elektronskem
dostopu, odloči Agencija.
14. člen
(materialni stroški posredovanja podatkov
in listin ter način plačila stroškov)
Za posredovanja podatkov in listin iz vodne
knjige in plačilo stroškov za dostop se uporabljajo določbe zakona, ki ureja
dostop do informacij javnega značaja.
IV. PREHODNA IN KONČNI DOLOČBI
15. člen
(vpis podeljenih vodnih pravic in izdanih
vodnih soglasij)
Agencija vzpostavi vodno knjigo na podlagi
tega pravilnika v dveh letih po uveljavitvi tega pravilnika in vanjo prenese
podatke o podeljenih vodnih pravicah in izdanih vodnih soglasjih iz vodne
knjige, ki jo vodi na podlagi Strokovnega navodila o načinu zbiranja
vodnogospodarskih soglasij in vodnogospodarskih dovoljenj v vodni knjigi in
katastru voda o vpisovanju vodnih količin, kakovosti vode in zgrajenih vodnogospodarskih
objektov in naprav (Uradni list SRS, št. 27/84 in Uradni list RS, št. 67/02 –
ZV-1).
16. člen
(prenehanje uporabe)
Z dnem uveljavitve tega pravilnika se
preneha uporabljati Strokovno navodilo o načinu zbiranja vodnogospodarskih
soglasij in vodnogospodarskih dovoljenj v vodni knjigi in katastru voda o
vpisovanju vodnih količin, kakovosti vode in zgrajenih vodnogospodarskih
objektov in naprav (Uradni list SRS, št. 27/84 in Uradni list RS, št. 67/02 –
ZV-1) v delu, ki se nanaša na vodno knjigo.
17. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-304/2011
Ljubljana, dne 3. februarja 2012
EVA 2011-2511-0120
dr.
Roko Žarnić l.r.
Minister 
za okolje in prostor

Priloga 1:
Vrsta in opis rabe na območju vodnega vira
Priloga 2:
Opis posega v prostor