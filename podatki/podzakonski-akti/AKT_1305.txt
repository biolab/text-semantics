1. člen
(vsebina splošnega akta)
Ta splošni akt določa pogoje za medsebojno delovanje
digitalne televizijske opreme, ki jo uporabljajo potrošniki.
2. člen
(uporabljeni izrazi)
(1) Izrazi, uporabljeni v tem splošnem aktu, pomenijo:
1.     
Digitalna televizijska storitev je elektronska komunikacijska storitev,
namenjena izmenjavi in prenosu informacij, ki ponuja potrošnikom dodatne
storitve pri uporabi digitalne televizijske opreme (prenos slike, zvoka ter
podatkov z možnostjo uporabe interaktivne komunikacije), ki jo uporabljajo
potrošniki.
2.     
Domača multimedijska platforma je okvir, ki določa aplikacijski
programski vmesnik (API) med interaktivnimi uporabniškimi funkcijami in opremo,
na kateri se te uporabniške funkcije izvajajo.
3.     
Enotni evropski premešalni algoritem (angl. »scrambling algorithm«) je
postopek, ki omogoča mešanje digitalnih radijskih, televizijskih, in
podatkovnih signalov, kot ga specificira priznana evropska organizacija za
standardizacijo (ob izdaji tega splošnega akta je to Evropski inštitut za
telekomunikacijske standarde (v nadaljnjem besedilu: ETSI).
4.     
Odprti vmesnik je vmesnik, ki omogoča prenos digitalnih video in avdio
vsebin, hkrati pa omogoča preprosto priključitev perifernih naprav in lahko
prenaša vse informacije in podatke digitalnega radijskega in televizijskega
signala, še posebej informacije o interaktivnih in pogojno dostopnih digitalnih
televizijskih storitvah, ki jih omogočajo domače multimedijske platforme.
5.     
Operater aplikacijskih programskih vmesnikov (API) je operater, ki nudi
storitev, do katere je mogoče dostopati prek aplikacijskega programskega
vmesnika.
6.     
Ponudnik digitalnih televizijskih storitev je operater, ki na digitalni
način prenaša televizijske programe do končnih uporabnikov.
(2) Drugi izrazi, uporabljeni v tem splošnem aktu, imajo enak
pomen, kot je opredeljen z Zakonom o elektronskih komunikacijah – ZEKom-2
(Uradni list RS, št. 130/22).
3. člen
(uporaba standardov pri medobratovalnosti digitalnih
televizijskih sprejemnikov)
(1) Celotna zmogljivejša digitalna televizijska oprema, ki jo
uporabljajo potrošniki in jo zagotavljajo ponudniki digitalnih televizijskih
storitev, mora zagotavljati delovanje v skladu z enotnim evropskim premešalnim
algoritmom kot ga administrira ETSI in nekodirani sprejem.
(2) Vsak televizijski sprejemnik z vgrajenim zaslonom,
katerega vidnostna diagonala slike meri več kot 30 cm in je na trgu Evropske
unije namenjen za prodajo ali najem, mora imeti vsaj en priključek za odprte
vmesnike (bodisi ga je standardiziral ETSI ali izpolnjuje standard, ki ga je ta
organizacija sprejela, ali pa je v skladu z branžno specifikacijo), na primer
enotni priključek vmesnika DVB, ki omogoča preprosto priključitev perifernih
naprav in lahko prenaša vse elemente digitalnega televizijskega signala,
vključno z informacijami o interaktivnih in pogojno dostopnih digitalnih
televizijskih storitvah, ki jih omogočajo domače multimedijske platforme.
4. člen
(obveznost ponudnikov celotne zmogljivejše digitalne
televizijske opreme)
Celotna zmogljivejša digitalna televizijska oprema, ki jo
uporabljajo potrošniki in jo zagotavljajo ponudniki digitalnih televizijskih
storitev ter je namenjena sprejemanju digitalnih televizijskih signalov za
prodajo ali najem ali je kako drugače na voljo v Evropski uniji in se z njo
lahko razmešajo (angl. »descrambling«) digitalni televizijski signali, mora
imeti naslednje značilnosti:
1.     
omogočiti mora razmešanje digitalnih televizijskih signalov, ki
ustrezajo enotnemu evropskemu premešalnemu algoritmu kot ga administrira ETSI in
2.     
prikazati mora digitalne televizijske signale, ki so se prenašali kot
prostodostopni signali, pod pogojem, da najemnik pri najemu take opreme ravna v
skladu z ustrezno najemno pogodbo.
5. člen
(obveznost operaterjev)
Operaterji aplikacijskih programskih vmesnikov (API) so
dolžni pod pravičnimi, primernimi in nediskriminacijskimi pogoji ter za
ustrezno plačilo dati na voljo vse informacije o delovanju aplikacijskih
programskih vmesnikov, ki jih potrebujejo ponudniki digitalnih televizijskih
storitev.
PREHODNA IN KONČNA DOLOČBA
6. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o zahtevah za medsebojno delovanje digitalnih interaktivnih
televizijskih storitev in digitalne televizijske opreme, ki jo uporabljajo
potrošniki (Uradni list RS, št. 44/13 in 130/22 – ZEKom-2),
7. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-20/2022/4
Ljubljana, dne 20. januarja 2023
EVA 2022-1545-0024
Mag. Tanja Muha
v. d. direktorja