1. člen
Ta pravilnik določa kriterije za odmero
nagrade in povračilo stroškov svetovalcem za begunce (v nadaljnjem besedilu:
svetovalec) za dejanja pravne pomoči v zvezi s postopki po Zakonu o mednarodni
zaščiti (Uradni list RS, št. 111/07, 111/08 - odl. US in 58/09), opravljena
pred Upravnim sodiščem Republike Slovenije in Vrhovnim sodiščem Republike
Slovenije do pravnomočno končanega postopka.
2. člen
(1) Svetovalec je Ministrstvu za
notranje zadeve (v nadaljnjem besedilu: ministrstvo) v roku 60 dni po pravnomočno
končanem postopku za priznanje mednarodne zaščite dolžan predložiti stroškovnik
z dokazili, ki izkazujejo upravičenost do nagrade in povračila stroškov.
(2) Stroškovniku mora biti priloženo
pooblastilo za zastopanje v izvirniku z lastnoročnim podpisom prosilca in svetovalca,
datumom in izrecno navedbo obsega pooblastila.
3. člen
Svetovalca lahko nadomešča drug svetovalec,
če je to izrecno navedeno v pooblastilu in če z nadomeščanjem soglaša prosilec,
kar mora izhajati iz pooblastila.
4. člen
Za dejanja pravne pomoči pred Upravnim
sodiščem Republike Slovenije in Vrhovnim sodiščem Republike Slovenije so
svetovalci upravičeni do nagrade in povračila stroškov, pri čemer se uporablja 25. in 36. člen ter 1., 2. in 3. poglavje 3. dela tarife, razen tarifnih številk 3101, 3211, 3221,
3301, Zakona o odvetniški tarifi (Uradni list RS, št. 67/08).
5. člen
(1) O odmeri nagrade in povračilu
stroškov na podlagi stroškovnika odloči ministrstvo s sklepom.
(2) Zoper sklep iz prejšnjega odstavka
je dovoljeno sprožiti upravni spor.
(3) Svetovalec je v 15 dneh po
vročitvi sklepa iz prvega odstavka tega člena dolžan izstaviti račun oziroma če
ne gre za zavezanca po zakonu, ki ureja davek na dodano vrednost, pisno izjavo,
da se strinja s sklepom.
(4) Na podlagi računa oziroma izjave
ministrstvo opravi plačilo v roku 30 dni po pravnomočnosti sklepa.

Pravilnik o nagrajevanju in povračilu stroškov
svetovalcem za begunce (Uradni list RS, št. 34/09)
vsebuje naslednji končni določbi:
»6. člen
(1) Z dnem, ko začne veljati ta
pravilnik, preneha veljati Pravilnik o nagrajevanju in povračilu stroškov
svetovalcem za begunce (Uradni list RS, št. 74/06).
(2) Za odmero nagrade in povračila
stroškov za dejanja pravne pomoči v postopkih, ki so se začeli pred
uveljavitvijo tega pravilnika, se uporabi pravilnik iz prejšnjega odstavka.
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o
nagrajevanju in povračilu stroškov svetovalcem za begunce (Uradni list RS, št. 66/10) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.