1. člen
(vsebina pravilnika)
(1) Ta pravilnik določa področja in vrste socialnovarstvenih
programov, kadrovske in prostorske pogoje, pogoje glede tehnične opremljenosti
glede na vrsto socialnovarstvenega programa, ustrezen delež finančnih virov,
merila za sofinanciranje programov, način njihovega financiranja, spremembo
obsega in aktivnosti programa ter spremljanje in vrednotenje programov.
(2) S tem pravilnikom se prenaša v slovenski pravni red
Direktiva 2012/29/EU Evropskega parlamenta in Sveta z dne 25. oktobra 2012 o
določitvi minimalnih standardov na področju pravic, podpore in zaščite žrtev
kaznivih dejanj ter o nadomestitvi Okvirnega sklepa Sveta 2001/220/PNZ (UL L
št. 315 z dne 14. 11. 2012, str. 57) zadnjič popravljeno s Popravkom (UL L št.
287 z dne 31. 10. 2015, str. 87) v delu, ki se nanaša na izvajanje
specialističnih storitev za podporo žrtvam kaznivih dejanj.
2. člen
(področja socialnovarstvenih programov)
Socialnovarstveni programi so namenjeni preprečevanju in
reševanju socialnih stisk posameznih ranljivih skupin prebivalstva na
naslednjih področjih:
1.     
preprečevanje nasilja, programi za pomoč žrtvam nasilja in programi za
delo s povzročitelji nasilja,
2.     
zasvojenost (prepovedane droge, alkoholizem, motnje hranjenja, igre na
srečo in druge oblike zasvojenosti),
3.     
duševno zdravje,
4.     
brezdomstvo, zmanjševanje tveganja revščine, odpravljanje posledic
revščine,
5.     
otroci in mladostniki, ki so prikrajšani za primerno družinsko življenje
in mladostniki s težavami v odraščanju,
6.     
starejši, ki jim grozi socialna izključenost, ali potrebujejo podporo in
pomoč v vsakodnevnem življenju, vključno s programi pomoči in podpore za
dementne osebe in njihove svojce,
7.     
podporno bivanje invalidov in mreža drugih programov za organizacijo in
spodbujanje samostojnega življenja invalidov,
8.     
psihosocialna pomoč otrokom, mladostnikom, odraslim in družinam,
9.     
socialno vključevanje Romov,
10.  
specialistična podpora žrtvam kaznivih dejanj (v kolikor ni zagotovljena
s preostalimi socialno varstvenimi programi),
11.  
druga področja, ki so namenjena odpravljanju socialnih stisk ljudi
(spodbujanje razvoja prostovoljstva, pomoč prosilcem za mednarodno zaščito,
beguncem, ekonomskim migrantom in njihovim družinskim članom, bivšim
zapornikom, osebam v postopku deložacije, podpora umirajočim in njihovim
svojcem ter žalujočim, žrtvam zlorab in trgovine z ljudmi, žrtvam prometnih
nesreč ipd.).
3. člen
(vrste socialnovarstvenih programov)
Socialnovarstveni programi se izvajajo kot preventivni
programi, informacijski in svetovalni programi ter programi telefonskega
svetovanja, programi koordinacije, podpore in izvajanja pomoči ter samopomoči,
nastanitveni programi, programi zmanjševanja škode, dnevni centri,
informacijski in svetovalni programi s terenskim delom, reintegracijski
programi, aktivacijski programi, namenjeni izboljšanju zaposlitvenih možnosti,
programi zagovorništva ter samo-zagovorništva, prehodne stanovanjske skupine za
polnoletne mladostnike zlasti z izkušnjo rejništva, zavodske oskrbe ali s
težavami v odraščanju, programi, namenjeni ohranjanju socialnih veščin,
svetovanje s terenskim delom ali terapevtski programi.
4. člen
(pogoji za sofinanciranje socialnovarstvenih programov)
(1) Javni, razvojni in eksperimentalni socialnovarstveni
programi se sofinancirajo na podlagi javnega razpisa.
(2) Izvajalec javnega in razvojnega socialnovarstvenega
programa mora izpolnjevati naslednje splošne pogoje, ki so podrobneje določeni
v javnem razpisu:
-       
je pravna oseba javnega ali zasebnega prava, ki ima v ustanovitvenem
aktu ali drugem temeljnem aktu določeno neprofitno delovanje,
-       
je pravna oseba, ki je na dan prijave registrirana za opravljanje
dejavnosti, ki je določena v javnem razpisu, ali je njeno delovanje na področju
prijavljenih vsebin določeno v okviru ustanovitvenega akta ali drugega
temeljnega akta organizacije,
-       
za prijavljeni program izpolnjuje kadrovske pogoje, prostorske pogoje in
pogoje glede tehnične opremljenosti,
-       
ima za prijavljeni program pregledno, uravnoteženo in jasno konstrukcijo
prihodkov in odhodkov,
-       
ima za prijavljeni program urejeno dokumentacijo,
-       
ima urejen pritožbeni postopek,
-       
ima zagotovljeno najmanj 20 % sofinanciranje prijavljenega programa, kar
vključuje prejeta sredstva s strani lokalnih skupnosti, donacije, prejeta
sredstva iz naslova dohodnine za financiranje splošno koristnih namenov,
članarine, plačane participacije in prispevke za udeležbo v programu,
ovrednoteno prostovoljsko delo ipd.,
-       
ima za prijavljeni program zagotovljeno supervizijo,
-       
prijavljenega programa ne izvaja kot del javne službe,
-       
ima poravnane vse pogodbene obveznosti iz preteklih razpisov
ministrstva, pristojnega za socialno varstvo, ali ima sklenjene dogovore o
vračilu sredstev in sredstva v skladu z dogovorom tudi redno vrača.
(3) Izvajalec javnega socialnovarstvenega programa mora
poleg pogojev iz prejšnjega odstavka izpolnjevati še naslednje splošne pogoje:
-       
program ima veljavno listino Socialne zbornice Slovenije o strokovni
verifikaciji javnega socialnovarstvenega programa,
-       
strokovni vodja programa je zaposlen za polni delovni čas,
-       
program ima soglasje lokalne skupnosti za izvajanje programa ali
finančno podporo lokalne skupnosti.
(4) Izvajalec razvojnega socialnovarstvenega programa
mora poleg izpolnjevanja pogojev iz drugega odstavka tega člena imeti pozitivno
mnenje Socialne zbornice Slovenije o strokovni ustreznosti socialnovarstvenega
programa.
(5) Socialna zbornica Slovenije izda pozitivno mnenje iz
prejšnjega odstavka, če:
-       
ima program postavljene jasne in merljive cilje, ki so v skladu z
razpisano vsebino javnega razpisa,
-       
potencialni uporabniki programa sodijo v ranljivo skupino, pogoji za
vključitev v program so jasno opredeljeni,
-       
so metode dela, strokovna ravnanja in aktivnosti v programu jasno
opredeljeni ter se z metodami dela, strokovnimi ravnanji in aktivnostmi v
programu dosegajo cilji programa in število ur vključenosti posameznega
uporabnika v program v določenem časovnem obdobju omogoča doseganje ciljev
programa,
-       
ima program opredeljen ustrezen način evalviranja doseganja ciljev
programa in je aktivno vključen v sistem evalviranja ter pri tem opravlja vse
dogovorjene obveznosti,
-       
ima program ustrezno kadrovsko strukturo (po številu izvajalcev, obsegu
in specifičnosti izvajanja programa).
(6) Javni razpis lahko podrobneje opredeli pogoje iz
drugega in tretjega odstavka tega člena ali določi dodatne pogoje za
sofinanciranje javnega, razvojnega ali eksperimentalnega socialnovarstvenega
programa.
(7) Izvajalec eksperimentalnega socialnovarstvenega
programa mora imeti pozitivno mnenje Socialne zbornice Slovenije o strokovni
ustreznosti socialnovarstvenega programa. Socialna zbornica Slovenije izda
pozitivno mnenje, če se s programom razvijajo nove metode, oblike in pristopi
za preprečevanje in reševanje stisk posameznih ranljivih skupin.
(8) Za sofinanciranje eksperimentalnega
socialnovarstvenega programa se smiselno uporabljajo določila drugega odstavka
tega člena o splošnih pogojih za sofinanciranje in določila o merilih za izbor
iz 8. člena tega pravilnika.
5. člen
(kadrovski pogoji)
(1) Javni socialnovarstveni program izvajajo:
-       
strokovni vodja programa,
-       
strokovni delavec,
-       
strokovni sodelavec,
-       
laični delavec z najmanj višjo strokovno izobrazbo ali
-       
laični delavec z vključno srednjo izobrazbo.
(2) Razvojni socialnovarstveni program izvajajo:
-       
strokovni delavec,
-       
strokovni sodelavec,
-       
laični delavec z najmanj višjo strokovno izobrazbo ali
-       
laični delavec z vključno srednjo izobrazbo.
(3) Delavce iz prvega in drugega odstavka tega člena,
vrsto in stopnjo izobrazbe delavcev iz prve, druge in tretje alineje prvega
odstavka tega člena ter vrsto in stopnjo izobrazbe delavcev iz prve in druge
alineje drugega odstavka tega člena in delovne izkušnje delavcev iz prvega in
drugega odstavka tega člena se določi v javnem razpisu.
6. člen
(prostorski pogoji)
(1) Za izvajanje programa izvajalec socialnovarstvenega
programa zagotovi prostore, primerne glede na vsebino programa in število
uporabnikov.
(2) Zagotavljanje prostorov izvajalec
socialnovarstvenega programa dokazuje ob prijavi na javni razpis z veljavno
najemno pogodbo ali dokazilom o lastništvu prostorov.
(3) Ministrstvo, pristojno za socialno varstvo, lahko
kadarkoli v času sofinanciranja socialnovarstvenega programa preveri, ali so
prostorski pogoji izpolnjeni, o čemer se sestavi zapisnik. Zapisnik vsebuje
ugotovitev dejanskega stanja, navodila izvajalcu socialnovarstvenega programa o
zagotovitvi primernih prostorov, če so prostori neustrezni, in rok za odpravo
pomanjkljivosti.
7. člen
(pogoji glede tehnične opremljenosti glede na vrsto
socialnovarstvenega programa)
(1) Izvajalec socialnovarstvenega programa zagotovi
tehnično opremo (prilagojeno vozilo v primeru terenskega dela, računalnik,
telefon ipd.) glede na področje in vrsto socialnovarstvenega programa.
(2) Izvajalec socialnovarstvenega programa dokazuje
zagotavljanje pogojev glede tehnične opremljenosti na način, določen v javnem
razpisu.
(3) Ministrstvo, pristojno za socialno varstvo, lahko
kadarkoli v času sofinanciranja socialnovarstvenega programa preveri, ali so
pogoji glede tehnične opremljenosti izpolnjeni, o čemer se sestavi zapisnik.
Zapisnik vsebuje ugotovitev dejanskega stanja, navodila izvajalcu socialnovarstvenega
programa o zagotovitvi pogojev glede tehnične opremljenosti, če so neustrezni,
in rok za odpravo pomanjkljivosti.
8. člen
(merila za izbor javnih in razvojnih socialnovarstvenih
programov)
(1) Javni in razvojni socialnovarstveni programi izpolnjujejo
splošna in dodatna merila.
(2) Splošna merila so:
-       
Program ima postavljene jasne in merljive cilje, ki so v skladu z
razpisano vsebino javnega razpisa.
-       
Potencialni uporabniki programa sodijo v ranljivo skupino, pogoji za
vključitev v program so jasno opredeljeni.
-       
Metode dela, strokovna ravnanja in aktivnosti v programu so jasno
opredeljeni. Z metodami dela, strokovnimi ravnanji in aktivnostmi v programu se
dosegajo cilji programa in število ur vključenosti posameznega uporabnika v
program v določenem časovnem obdobju omogoča doseganje ciljev programa.
-       
Program ima opredeljen ustrezen način evalviranja doseganja ciljev
programa in je aktivno vključen v sistem evalviranja ter pri tem opravlja vse
dogovorjene obveznosti.
-       
Program ima ustrezno kadrovsko strukturo (po številu izvajalcev, obsegu
in specifičnosti izvajanja programa).
-       
Program izkazuje sofinanciranje s strani drugih sofinancerjev.
(3) Dodatna merila (npr. ustrezni prostorski pogoji,
ustrezni pogoji glede tehnične opremljenosti, pridobljena sredstva na evropskih
ali drugih mednarodnih razpisih, vključenost prostovoljcev, pridobljen status
nevladne organizacije v javnem interesu na področju socialnega varstva ali
družinske politike, humanitarne organizacije ali invalidske organizacije) in
ovrednotenje meril se določi v javnem razpisu.
9. člen
(sprememba socialnovarstvenega programa)
(1) Če izvajalec javnega socialnovarstvenega programa v
času sofinanciranja socialnovarstvenega programa oceni, da bi bilo treba
program spremeniti, ministrstvu, pristojnemu za socialno varstvo, najkasneje do
1. septembra tekočega leta predloži predlog programa s spremembami za
naslednje koledarsko leto.
(2) Za spremembo iz prejšnjega odstavka se šteje
povečanje števila lokacij ali zmanjšanje števila lokacij izvajanja programa,
sprememba obsega kadra v primeru povečanja ali zmanjšanja števila lokacij, ki
lahko vpliva na skupno vrednost programa, pri čemer se mora sprememba nanašati
na vsebinsko področje sofinanciranega javnega socialnovarstvenega programa.
(3) Predlog za spremembo javnega socialnovarstvenega
programa vsebuje zlasti naslednje elemente:
-       
utemeljitev s kvantitativno analizo (število uporabnikov, trajanje in
frekvenca vključenosti v program ipd.),
-       
analizo potreb uporabnikov,
-       
evalvacijo metod dela glede na potrebe,
-       
ustreznost predvidene kadrovske strukture, prostorske pogoje, pogoje
glede tehnične opremljenosti in druge pogoje,
-       
pojasnilo stroškovne učinkovitosti.
(4) Za obravnavo upravičenosti sprememb, povezanih z
izvajanjem javnih socialnovarstvenih programov, minister, pristojen za socialno
varstvo, imenuje petčlansko strokovno komisijo.
(5) Strokovno komisijo iz prejšnjega odstavka
sestavljajo predsednik in štirje člani, ki so zaposleni na ministrstvu,
pristojnem za socialno varstvo. Predsednik in člani komisije morajo imeti
najmanj višjo strokovno izobrazbo. Predsednik komisije mora imeti najmanj pet
let delovnih izkušenj. Predsednik in člani komisije ne smejo biti z izvajalci
socialnovarstvenih programov interesno povezani v smislu poslovne povezanosti
ali v krvnem sorodstvu v ravni vrsti ali v stranski vrsti do vštetega četrtega
kolena ali v zakonski zvezi ali v svaštvu do vštetega drugega kolena, četudi je
zakonska zveza prenehala ali v zunajzakonski skupnosti ali v registrirani
istospolni partnerski skupnosti ali v partnerski zvezi ali v nesklenjeni
partnerski zvezi.
(6) Strokovna komisija ugotovi upravičenost sprememb,
povezanih z izvajanjem javnega socialnovarstvenega programa, če so izpolnjeni
naslednji pogoji:
-       
predlog za spremembo vsebuje natančno analizo in dokazila o potrebi za
spremembo programa,
-       
potreba po vsebini na določeni lokaciji izhaja iz nacionalnega
strateškega dokumenta za področje socialnega varstva,
-       
izvajalec izpolnjuje kadrovske in prostorske pogoje, pogoje glede
tehnične opremljenosti in druge pogoje za spremembo programa,
-       
ima izvajalec soglasje lokalne skupnosti za delo na novi lokaciji ali
finančno podporo lokalne skupnosti,
-       
ima izvajalec veljavno listino Socialne zbornice Slovenije o strokovni
verifikaciji javnega socialnovarstvenega programa,
-       
sprememba programa ne presega 30 % od priznanega letnega zneska
sofinanciranja s strani ministrstva, pristojnega za socialno varstvo.
(7) Na predlog strokovne komisije minister, pristojen za
socialno varstvo, v skladu z razpoložljivimi proračunskimi sredstvi, s sklepom
odloči o predlogu v dveh mesecih od prejema popolnega predloga. Če se predlogu
ugodi, izvajalec in ministrstvo, pristojno za socialno varstvo, spremembo
programa uredita v letni pogodbi o sofinanciranju javnega socialnovarstvenega programa.
(8) Izvajalec predloži ministrstvu, pristojnemu za
socialno varstvo, listino Socialne zbornice Slovenije o spremembi strokovne
verifikacije javnega socialnovarstvenega programa v 60 dneh od podpisa pogodbe
o sofinanciranju socialnovarstvenega programa ali aneksa k pogodbi o
sofinanciranju socialnovarstvenega programa.
(9) V izjemnih okoliščinah lahko izvajalec kadarkoli v
koledarskem letu predloži ministrstvu, pristojnemu za socialno varstvo, predlog
za spremembo javnega socialnovarstvenega programa. Na predlog strokovne
komisije minister, pristojen za socialno varstvo, s sklepom odloči o predlogu v
dveh mesecih od prejema popolnega predloga, pri čemer se upoštevajo
razpoložljiva proračunska sredstva. Če se predlogu ugodi, izvajalec in
ministrstvo, pristojno za socialno varstvo, spremembo programa uredita v
pogodbi o sofinanciranju socialnovarstvenega programa ali aneksu k pogodbi o
sofinanciranju socialnovarstvenega programa.
(10) Ministrstvo, pristojno za socialno varstvo, lahko
kadarkoli predlaga izvajalcu spremembo programa iz drugega odstavka tega člena,
če je predlagana sprememba v javnem interesu.
(11) Ministrstvo, pristojno za socialno varstvo, lahko
tudi brez predloga izvajalca zmanjša obseg sofinanciranja javnega, razvojnega
ali eksperimentalnega socialnovarstvenega programa, če so se sredstva v
proračunu za področje izvajanja programov socialnega varstva v času trajanja
pogodbe o sofinanciranju zmanjšala v takšnem obsegu, da programa ni več mogoče
izpolniti v dogovorjenem obsegu ali če iz strokovne evalvacije izhaja, da so se
potrebe spremenile tako, da program v odobrenem obsegu ni več stroškovno
učinkovit (manj uporabnikov, uporabljene metode so nadomestile nove bolj
učinkovite ipd.). Odločitev s sklepom sprejme minister, pristojen za socialno
varstvo, na predlog strokovne komisije. Izvajalec in ministrstvo, pristojno za
socialno varstvo, spremembo programa uredita v pogodbi o sofinanciranju
socialnovarstvenega programa ali aneksu k pogodbi o sofinanciranju
socialnovarstvenega programa.
10. člen
(nadomestitev izpadlega javnega socialnovarstvenega
programa)
(1) Če izvajalec sofinanciranega javnega
socialnovarstvenega programa preneha izvajati program in je treba zagotoviti
nadaljevanje izvajanja tega programa, ministrstvo, pristojno za socialno varstvo,
lahko najprej pozove vse izvajalce javnih socialnovarstvenih programov, ki
imajo z ministrstvom sklenjeno pogodbo o sofinanciranju na istem vsebinskem
področju iz 2. člena tega pravilnika, da sporočijo svojo pripravljenost za
širitev svojega programa na izpadlem področju.
(2) Če se na javni poziv iz prejšnjega odstavka ne odzove
noben izmed izvajalcev javnih socialnovarstvenih programov, ki imajo z
ministrstvom sklenjeno pogodbo o sofinanciranju na istem vsebinskem področju iz
2. člena tega pravilnika, lahko ministrstvo pozove vse izvajalce javnih
socialnovarstvenih programov, ki imajo z ministrstvom sklenjeno pogodbo o
sofinanciranju na kateremkoli vsebinskem področju iz 2. člena tega pravilnika,
da sporočijo svojo pripravljenost za širitev svojega programa na izpadlem
področju.
(3) Pri izboru izvajalca se upošteva vsebinsko najboljši
predlog, upoštevajoč elemente iz tretjega odstavka 9. člena tega
pravilnika. Odločitev o izboru s sklepom sprejeme minister, pristojen za
socialno varstvo, na predlog strokovne komisije iz četrtega odstavka
9. člena tega pravilnika. Izvajalec in ministrstvo, pristojno za socialno
varstvo, širitev programa na izpadlem področju uredita v letni pogodbi o
sofinanciranju socialnovarstvenega programa ali aneksu k pogodbi o sofinanciranju
socialnovarstvenega programa.
11. člen
(manjše spremembe aktivnosti socialnovarstvenega programa)
(1) Če izvajalec socialnovarstvenega programa v času
sofinanciranja socialnovarstvenega programa oceni, da je treba izvesti manjše
spremembe aktivnosti programa, izvajalec ministrstvu, pristojnemu za socialno
varstvo, predlaga spremembo aktivnosti programa.
(2) Manjše spremembe aktivnosti programa iz prejšnjega
odstavka so sprememba lokacije izvajanja programa ali menjava strokovne vodje
programa.
(3) Za manjšo spremembo programa iz prvega odstavka tega
člena se šteje tudi, če izvajalec enkrat v času sofinanciranja javnega
socialnovarstvenega programa ne more zagotoviti zaposlitve strokovnega delavca
in ga za največ deset mesecev nadomesti z drugo osebo iz 5. člena tega
pravilnika, ki ima izobrazbo v skladu z 69. členom Zakona o socialnem varstvu
(Uradni list RS, št. 3/07 – uradno prečiščeno besedilo, 23/07 – popr., 41/07 –
popr., 61/10 – ZSVarPre, 62/10 – ZUPJS, 57/12, 39/16, 52/16 – ZPPreb-1, 15/17 –
DZ, 29/17, 54/17, 21/18 – ZNOrg, 31/18 – ZOA-A, 28/19 in 189/20 – ZFRO).
(4) Odločitev o soglasju k manjši spremembi sprejme
odgovorna oseba ministrstva, pristojnega za socialno varstvo, na predlog
skrbnika pogodbe o sofinanciranju.
12. člen
(supervizija)
Supervizija iz drugega odstavka 4. člena tega pravilnika
se izvaja s strani supervizorjev, ki so vpisani v imenik supervizorjev pri
Socialni zbornici Slovenije, razen če se v posameznem javnem razpisu določi
drugače.
13. člen
(obdobje sofinanciranja)
(1) Minister, pristojen za socialno varstvo, izda sklep
o izboru javnega socialnovarstvenega programa za največ deset let, sklep o
izboru razvojnega ali eksperimentalnega socialnovarstvenega programa pa za
največ tri leta.
(2) Ministrstvo, pristojno za socialno varstvo, z
izvajalcem, ki je izbran na podlagi sklepa o izboru socialnovarstvenega
programa, vsako leto sklene pogodbo o sofinanciranju programa za posamezno leto
po izračunih iz javnega razpisa za posamezno tekoče leto, pri čemer so
upoštevane proračunske možnosti v posameznem letu.
14. člen
(način in obseg sofinanciranja)
Način določanja višine in obsega sofinanciranja
socialnovarstvenih programov se določi v javnem razpisu v skladu z
razpoložljivimi proračunskimi sredstvi.
15. člen
(višina sredstev za stroške dela in stroške materiala ter
storitev v posameznem letu)
Višina sredstev za stroške dela in stroške materiala ter
storitev v posameznem letu se z letno pogodbo o sofinanciranju določi glede na
višino sredstev, ki so objavljena v javnem razpisu za posamezno tekoče leto.
16. člen
(način spremljanja in vrednotenja)
(1) Izvajalec socialnovarstvenega programa ministrstvu,
pristojnemu za socialno varstvo, omogoči spremljanje socialnovarstvenega
programa. Izvajalec javnega socialnovarstvenega programa ministrstvu,
pristojnemu za socialno varstvo, v mesecu juliju predloži polletno poročilo za
obdobje od 1. januarja do 30. junija in v mesecu februarju
naslednjega leta končno poročilo za preteklo leto. Izvajalec razvojnega
socialnovarstvenega programa ministrstvu, pristojnemu za socialno varstvo,
predloži vmesna poročila ob predložitvi zahtevkov za izplačilo in v mesecu
januarju naslednjega leta končno poročilo za preteklo leto. Izvajalec
eksperimentalnega socialnovarstvenega programa ministrstvu, pristojnemu za
socialno varstvo, predloži vmesna poročila ob predložitvi zahtevkov za
izplačilo in končno poročilo v 30 dneh po zaključku sofinanciranja programa. Na
zahtevo ministrstva, pristojnega za socialno varstvo, izvajalec
socialnovarstvenega programa predloži tudi dodatna poročila zaradi zagotovitve
vsebinskega, finančnega, tehničnega ali administrativnega nadzora nad
izvajanjem programa. Polletna, vmesna in končna poročila so sestavljena iz
vsebinskega dela o izvajanju programa in finančnega dela o porabi sredstev.
(2) Izvajalec socialnovarstvenega programa zagotovi tudi
vrednotenje socialnovarstvenega programa.
(3) Izvajalci javnih socialnovarstvenih programov se
vključijo v enotni sistem evalviranja doseganja ciljev programa, ki omogoča
primerljivost med sorodnimi programi. Evalvacija obsega preverjanje ustreznosti
programa za ciljno populacijo, merjenje uspešnosti programa, merjenje
učinkovitosti programa, oceno tveganja za izvedbo programa ter analizo vidikov
trajnosti programa.

Pravilnik o sofinanciranju socialnovarstvenih
programov (Uradni list RS, št. 70/16) vsebuje naslednjo prehodno in
končno določbo:
»17. člen
(uporaba predpisov za
socialnovarstvene programe, ki so sofinancirani pred uveljavitvijo pravilnika)
Postopki za sofinanciranje socialnovarstvenih programov na
podlagi javnih razpisov, ki so bili objavljeni pred uveljavitvijo tega
pravilnika, se končajo po dosedanjih predpisih.
18. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o sofinanciranju socialnovarstvenih programov (Uradni list RS, št. 34/19) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika o
sofinanciranju socialnovarstvenih programov (Uradni list RS, št. 40/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o sofinanciranju socialnovarstvenih programov (Uradni list RS, št. 17/22) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.