1. člen
(vsebina)
(1) Ta pravilnik določa način poročanja mlekarn in prvih kupcev
mleka o cenah in količinah mleka in mlečnih izdelkov za izvajanje:
-       
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671), zadnjič
spremenjene z Uredbo (EU) št. 1310/2013 Evropskega parlamenta in Sveta z dne
17. decembra 2013 o določitvi nekaterih prehodnih določb glede podpore za
razvoj podeželja iz Evropskega kmetijskega sklada za razvoj podeželja (EKSRP), o
spremembi Uredbe (EU) št. 1305/2013 Evropskega parlamenta in Sveta glede
sredstev in njihove razdelitve za leto 2014 in o spremembi Uredbe Sveta (ES)
št. 73/2009 in uredb (EU) št. 1307/2013, (EU) št. 1306/2013 in (EU) št.
1308/2013 Evropskega parlamenta in Sveta v zvezi z njihovo uporabo v letu 2014
(UL L št. 347 z dne 20. 12. 2013, str. 865) (v nadaljnjem besedilu: Uredba
1308/2013/EU) in
-       
Uredbe Komisije (EU) št. 479/2010 z dne 1. junija 2010 o določitvi
pravil za izvajanje Uredbe Sveta (ES) št. 1234/2007 glede uradnih obvestil
držav članic Komisiji v sektorju mleka in mlečnih izdelkov (UL L št. 135 z dne
2. 6. 2010, str. 26), zadnjič spremenjene z Izvedbeno uredbo Komisije (EU) št.
1097/2014 z dne 17. oktobra 2014 o spremembi Uredbe (EU) št. 479/2010 glede
uradnih obvestil držav članic v sektorju mleka in mlečnih izdelkov (UL L št.
300 z dne 18. 10. 2014, str. 39), (v nadaljnjem besedilu: Uredba 479/2010/EU).
(2) Ta pravilnik določa tudi način poročanja proizvajalcev mleka,
ki mleko in mlečne izdelke neposredno prodajajo potrošniku, in način poročanja
proizvajalcev mleka, ki mleko in mlečne izdelke prodajajo izven Republike
Slovenije.
2. člen
(pomen izrazov)
Izrazi, uporabljeni v tem pravilniku, pomenijo naslednje:
-       
prvi kupec mleka je oseba, ki izpolnjuje pogoje iz drugega odstavka 151.
člena Uredbe 1308/2013/EU, 
-       
neposredna prodaja je prodaja mleka in mlečnih izdelkov potrošnikom, ki
poteka na kmetijskem gospodarstvu ali izven kmetijskega gospodarstva.
3. člen
(poročanje mlekarn)
(1) Mlekarne, ki so v predhodnem letu odkupile več kakor 5.000
ton mleka, morajo vsak teden do torka do 12. ure sporočiti Agenciji Republike
Slovenije za kmetijske trge in razvoj podeželja (v nadaljnjem besedilu: agencija)
cene in količine v preteklem tednu prodanih mlečnih izdelkov v Republiki
Sloveniji, ki so navedeni na obrazcu iz priloge 1, ki je sestavni del tega
pravilnika.
(2) Mlekarne iz prejšnjega odstavka morajo do 20. v tekočem mesecu
za pretekli mesec sporočiti agenciji podatke o odkupljenem mleku na obrazcu iz
priloge 2, ki je sestavni del tega pravilnika.
(3) Mlekarne iz prvega odstavka morajo do 20. v tekočem mesecu
za tekoči mesec sporočiti agenciji oceno cene za odkup mleka za tekoči mesec iz
priloge 7, ki je sestavni del tega pravilnika.
(4) Mlekarne sporočijo podatke iz tega člena elektronsko prek
spletnega portala agencije.
4. člen
(določitev reprezentativnega trga za sir)
(1) Mlekarne iz prejšnjega člena vsako leto do 1. marca za preteklo
leto agenciji pošljejo poročilo o količinah proizvedenega sira iz kravjega
mleka po imenu, pod katerim se proizvaja.
(2) Agencija na podlagi pridobljenih podatkov iz prejšnjega odstavka
in uradnih statističnih podatkov o obsegu celotne proizvodnje sira iz kravjega
mleka v Republiki Sloveniji določi reprezentativni trg za sire v skladu z
drugim odstavkom 2. člena Uredbe 479/2010/EU.
(3) Mlekarne pošljejo podatke iz tega člena v elektronski obliki
na elektronski naslov agencije.
5. člen
(poročanje prvih kupcev mleka)
(1) Prvi kupci mleka, ki odkupujejo mleko od proizvajalcev mleka,
morajo mesečno do 20. za pretekli mesec sporočiti agenciji na obrazcu iz
priloge 3, ki je sestavni del tega pravilnika, odkupne cene za odkupljeno
mleko, ki vsebuje do:
-       
100.000 geometrijskega povprečja skupnega števila mikroorganizmov,
-       
400.000 geometrijskega povprečja somatskih celic.
(2) Prvi kupci mleka, ki odkupujejo mleko od proizvajalcev mleka,
morajo mesečno do 20. za pretekli mesec sporočiti agenciji na obrazcu iz priloge
4, ki je sestavni del tega pravilnika, odkupljene količine mleka.
(3) Prvi kupci mleka, ki mleko prodajo mlekarnam ali drugim
obratom, morajo agenciji poročati o odkupnih cenah brez DDV, ki jih plačajo
mlekarne ali drugi obrati. Prispevki ali popusti, ki jih prvi kupec mleka
prizna mlekarni, se morajo odšteti od odkupne cene za mleko.
(4) Prvi kupci mleka, ki mleko sami predelajo, poročajo agenciji
o odkupnih cenah za mleko brez DDV, plačanih proizvajalcem mleka. Prispevki ali
popusti, ki jih proizvajalec prizna mlekarni, se morajo odšteti od odkupne cene
za mleko.
(5) Prvi kupci mleka pošljejo podatke iz tega člena
elektronsko prek spletnega portala agencije ali na elektronski naslov agencije.
6. člen
(poročanje proizvajalcev mleka)
Proizvajalec mleka, ki oddaja mleko prvemu kupcu, ki ima
sedež izven Republike Slovenije, mora agenciji mesečno do 20. za pretekli mesec
poslati poročilo o oddanih količinah mleka na obrazcu iz priloge 5, ki je
sestavni del tega pravilnika.
7. člen
(poročanje o neposredni prodaji mleka)
(1) Proizvajalec mleka, ki mleko ali mlečne proizvode neposredno
prodaja, mora voditi mesečno evidenco o vseh količinah mleka, ki jih je
neposredno prodal, in o količinah mleka, ki jih je uporabil za mlečne izdelke,
ki jih je neposredno prodal.
(2) Proizvajalec mleka hkrati z oddajo zbirne vloge na obrazcu
iz priloge 6, ki je sestavni del tega pravilnika, pošlje agenciji skupno
poročilo o količinah mleka, ki jih je neposredno prodal v preteklem letu, in o
količinah mleka, ki jih je uporabil za mlečne izdelke, ki jih je neposredno
prodal.
8. člen
(poročilo o oceni cene za odkup mleka)
(1) Na podlagi podatkov iz tretjega odstavka 3. člena tega
pravilnika pripravi agencija v skladu s točko (b) tretjega odstavka 2. člena
Uredbe 479/2010/EU poročilo o oceni cene za odkup mleka za tekoči mesec.
(2) Povprečna ocenjena cena za odkup mleka se izračuna s
ponderiranjem odkupljenih količin mleka za pretekli mesec, sporočenih v skladu
z drugim odstavkom 3. člena tega pravilnika. Razlika med povprečno ocenjeno
ceno za odkup mleka za tekoči mesec in ponderirano poročano ceno za pretekli
mesec se upošteva pri poročanju o oceni cene Komisiji.
9. člen
(prenehanje veljavnosti)
Z dnem uveljavitve tega pravilnika prenehata veljati
Pravilnik o tržno informacijskem sistemu za trg mleka in mlečnih izdelkov
(Uradni list RS, št. 66/05 in 45/08 – ZKme-1) in Pravilnik o elementih za
oblikovanje odkupne cene kravjega mleka (Uradni list RS, št. 107/01 in 52/02).
10. člen
(začetek veljavnosti)
Ta pravilnik začne veljati 1. aprila 2015.
Št. 007-484/2014
Ljubljana, dne 20. marca 2015
EVA 2014-2330-0220
Mag. Dejan Židan l.r.
minister
za kmetijstvo, gozdarstvo in prehrano

Priloga
1: Obrazec za poročanje mlekarn glede mlečnih izdelkov
Priloga
2: Obrazec za poročanje mlekarn glede odkupljenega mleka
Priloga
3: Obrazec za poročanje prvega kupca mleka glede odkupljenega mleka
Priloga
4: Obrazec za poročanje prvega kupca mleka glede odkupljenega mleka
Priloga
5: Obrazec za poročanje proizvajalcev mleka glede oddanega mleka izven RS
Priloga
6: Obrazec za poročanje proizvajalcev mleka glede neposredne prodaje
Priloga
7: Obrazec za poročanje mlekarn za oceno cene za odkup mleka za tekoči mesec