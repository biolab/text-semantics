I. SPLOŠNO
1. člen
(vsebina sklepa)
Ta sklep določa podrobnejša pravila o izračunu prilagoditev zahtevanega
solventnostnega kapitala z zmanjševanjem zavarovalno-tehničnih rezervacij in
odloženih davkov, ki ga v 9. oddelku V. poglavja ureja Delegirana uredba
Komisije (EU) 2015/35 z dne 10. oktobra 2014 o dopolnitvi Direktive 2009/138/ES
Evropskega parlamenta in Sveta o začetku opravljanja in opravljanju dejavnosti
zavarovanja in pozavarovanja (Solventnost II) (UL L št. 12 z dne
17. januarja 2015, str. 1, v nadaljnjem besedilu: Delegirana uredba).
2. člen
(pomen izrazov)
V tem sklepu uporabljeni izrazi imajo naslednji pomen:
-       
teoretični odloženi davki: vsota produktov vseh relevantnih davčnih
stopenj ter vseh relevantnih in bistvenih sprememb v začasnih razlikah med
vrednotenjem v skladu s 174. členom Zakona o zavarovalništvu (Uradni list
RS, št. 93/15, v nadaljnjem besedilu: ZZavar-1) in vrednotenjem za davčne
namene, ki so posledica takojšnje izgube iz prvega odstavka 207. člena
Delegirane uredbe (kadar obstaja samo ena davčna stopnja in vse izgube
prispevajo k spremembi začasnih razlik, teoretične odložene davke predstavlja
produkt enotne davčne stopnje in izgube iz prvega odstavka 207. člena
Delegirane uredbe). Teoretični odloženi davki ne predstavljajo razlike med
odloženimi davki pred šokom in po njem (zavarovalnica oceni, kolikšen del
teoretičnih odloženih davkov bi bil lahko pripoznan v bilanci stanja po sistemu
Solventnost II po tem, ko je zaradi šoka utrpela izgubo) in
-       
zavarovalnica: zavarovalnica in pozavarovalnica iz 8. člena
ZZavar-1.
II. PRILAGODITEV ZARADI ZMOŽNOSTI POKRIVANJA IZGUB
Z ZMANJŠEVANJEM ZAVAROVALNO-TEHNIČNIH REZERVACIJ
3. člen
(izračun osnovnega zahtevanega solventnostnega kapitala)
(1) Pri izračunu učinka scenarija na osnovne lastne vire
sredstev v skladu s 83. členom Delegirane uredbe zavarovalnica:
(a)   
ne spreminja denarnih tokov, ki so povezani s prihodnjimi diskrecijskimi
upravičenji – jih ne diskontira ponovno;
(b)   
v primeru, ko scenarij vpliva na krivuljo netvegane obrestne mere,
ponovno diskontira samo tiste denarne tokove, ki so povezani z garantiranimi
prejemki.
(2) Zavarovalnica pri oblikovanju prihodnjih ukrepov
upravljanja iz točke (a) drugega odstavka 83. člena Delegirane uredbe
upošteva zahteve iz prejšnjega odstavka.
4. člen
(metoda za določanje kapitalskih zahtev podmodulov pri
izračunu osnovnega zahtevanega solventnostnega kapitala)
Če izračun podmodula osnovnega zahtevanega solventnostnega kapitala
temelji na učinku scenarija, lahko zavarovalnica pri določitvi kapitalske
zahteve tega podmodula izhaja iz neto osnovnega zahtevanega solventnostnega
kapitala tega podmodula na naslednji način:
(a)   
izračuna vrednost prihodnjih diskrecijskih upravičenj z upoštevanjem
učinka scenarija,
(b)   
izračuna razliko med vrednostjo prihodnjih diskrecijskih upravičenj v
trenutni bilanci stanja skladni z bilanco stanja v sistemu Solventnost II in
vrednostjo iz prejšnje točke,
(c)   
razlika iz prejšnje točke se doda kapitalski zahtevi za modul ali
podmodul, izpeljan za izračun neto osnovnega zahtevanega solventnostnega
kapitala.
5. člen
(učinek scenarija na prihodnja diskrecijska upravičenja
pri neto izračunu)
(1) Zavarovalnica pri določanju učinka scenarija na
prihodnja diskrecijska upravičenja, vključena v zavarovalno-tehnične rezervacije,
kot je določeno v točki (b) drugega odstavka 206. člena Delegirane uredbe,
upošteva:
(a)   
učinek scenarija na prihodnje dobičke in
(b)   
prihodnje ukrepe upravljanja v zvezi z delitvijo prihodnjih diskrecijskih
upravičenj kot odziv na scenarij.
(2) Zavarovalnica pri izračunu neto osnovnega
zahtevanega solventnostnega kapitala upošteva vse vplive scenarija na višino
obrestne mere, vključno z vsako spremembo krivulje netvegane obrestne mere, ki
je uporabljena za diskontiranje denarnih tokov, povezanih s prihodnjimi
diskrecijskimi upravičenji.
6. člen
(višine prihodnjih bonusov)
Kadar predpostavke o prihodnjih ukrepih upravljanja na
podlagi scenarija iz točke (b) drugega odstavka 206. člena Delegirane uredbe
vključujejo različne višine prihodnjih bonusov, zavarovalnica pri določanju
razpona teh višin upošteva naravo in obseg scenarija, na katerem temelji.
7. člen
(ukrepi upravljanja)
(1) Zavarovalnica oblikuje predpostavke o prihodnjih
ukrepih upravljanja v zvezi z delitvijo prihodnjih diskrecijskih upravičenj skladno
z njeno trenutno poslovno prakso.
(2) Pri izračunu prilagoditve zaradi zmožnosti
pokrivanja izgub z zmanjševanjem zavarovalno-tehničnih rezervacij zavarovalnica
oblikuje predpostavke o prihodnjih ukrepih upravljanja na ravni razčlenjenosti,
ki upošteva vse pomembne regulativne ali pogodbene omejitve delitve prihodnjih
diskrecijskih upravičenj.
III. PRILAGODITEV ZARADI ZMOŽNOSTI POKRIVANJA IZGUB Z
ZMANJŠEVANJEM ODLOŽENIH DAVKOV – IZRAČUN
8. člen
(razčlenjenost izračuna)
Zavarovalnica izračuna prilagoditev zaradi zmožnosti
pokrivanja izgub z zmanjševanjem odloženih davkov na ravni razčlenjenosti, ki
upošteva vse relevantne predpise v vseh zadevnih davčnih režimih.
9. člen
(načela in pristopi vrednotenja)
(1) Zavarovalnica izračuna prilagoditev zaradi zmožnosti
pokrivanja izgub z zmanjševanjem odloženih davkov tako, da šokira bilanco
stanja v sistemu Solventnost II in določi posledice na postavke, relevantne za
davčne namene. Osnova za izračun prilagoditve zaradi te zmožnosti so začasne
razlike med šokiranimi vrednostmi bilance stanja v sistemu Solventnost II in
ustreznimi podatki za davčne namene.
(2) V skladu z zahtevami iz prvega odstavka
15. člena Delegirane uredbe zavarovalnica pri izračunu prilagoditve iz
prejšnjega odstavka upošteva vsa sredstva in obveznosti, ki so pripoznana za
solventnostne ali davčne namene.
(3) Ne glede na prejšnji odstavek lahko zavarovalnica
pri določanju davčnih posledic izgube iz prvega odstavka 207. člena
Delegirane uredbe uporabi pristop, ki temelji na povprečnih davčnih stopnjah. V
primeru uporabe povprečnih davčnih stopenj mora biti zavarovalnica sposobna
dokazati, da so uporabljene povprečne davčne stopnje določene na primerni ravni
in da tak pristop ne vodi do bistvenih napačnih navedb v zvezi s prilagoditvijo
zaradi zmožnosti pokrivanja izgub z zmanjševanjem odloženih davkov.
10. člen
(opredelitev izgube)
(1) Kadar zavarovalnica uporabi pristop, ki temelji na
povprečnih davčnih stopnjah in v izračunu prilagoditve zaradi zmožnosti
pokrivanja izgub z zmanjševanjem odloženih davkov na skupni ravni ne upošteva
vseh relevantnih predpisov vseh zadevnih davčnih režimov, v skladu s petim
odstavkom 207. člena Delegirane uredbe izgubo iz prvega odstavka
207. člena Delegirane uredbe razporedi glede na njene vzroke.
(2) Če razporeditev iz prejšnjega odstavka ne odraža
vseh merodajnih predpisov vseh zadevnih davčnih režimov, zavarovalnica
razporedi izgubo na bilančne postavke z zadostno ravnijo razčlenjenosti, da
izpolni to zahtevo.
11. člen
(ureditve za prenos dobičkov in izgub)
(1) Kadar ima zavarovalnica sklenjene sporazume o
prenosu dobička ali izgube na drugo zavarovalnico ali jo zavezujejo druge
ureditve v okviru veljavne davčne zakonodaje v državi članici (obdavčenje
skupine) ali ureditev, v okviru katere pride do takega prenosa ali se šteje, da
do njega pride z nadomestitvijo izgub z dobičkom druge zavarovalnice po
veljavnih pravilih davčne konsolidacije v državi članici (fiskalna skupina),
zavarovalnica te sporazume ali ureditve upošteva pri izračunu prilagoditve
zaradi zmožnosti pokrivanja izgub z zmanjševanjem odloženih davkov.
(2) Kadar je pogodbeno dogovorjeno in verjetno, da bo
izguba prenesena na drugo zavarovalnico, oziroma kadar pride do prenosa izgube
ali se šteje, da do njega pride z nadomestitvijo izgub z dobičkom druge zavarovalnice
(prejemna zavarovalnica) po tem, ko zavarovalnica (prenosna zavarovalnica)
utrpi takojšnjo izgubo iz prvega odstavka 207. člena Delegirane uredbe,
prenosna zavarovalnica pripozna s tem povezano prilagoditev zaradi zmožnosti
pokrivanja izgub z zmanjševanjem odloženih davkov le, če bo v zameno za prenos
teoretičnih davčnih izgub prejela plačilo ali drugi prejemek.
(3) Prenosna zavarovalnica prejeto plačilo ali drug
prejemek pripozna le, če je mogoče prilagoditev zaradi zmožnosti pokrivanja
izgub z zmanjševanjem odloženih davkov pripoznati v skladu z 12. členom
tega sklepa in izguba ni bila prenesena.
(4) Prenosna zavarovalnica prejeto plačilo ali druge
prejemke pripozna le, če je ureditev ali sporazum pravno veljaven in ga
prenosna zavarovalnice lahko izvrši.
(5) Če je vrednost prejetega plačila ali drugega
prejemka pogojena s solventnostjo, davčnim položajem prejemne zavarovalnice ali
obstoječe davčne konsolidacije (fiskalna skupina) kot celote, prenosna
zavarovalnica vrednotenje prejetega plačila ali drugih prejemkov izvede na
podlagi zanesljive ocene vrednosti, za katero se pričakuje, da bo prejeta v
zameno za preneseno izgubo.
(6) Prenosna zavarovalnica preveri sposobnost izpolnitve
obveznosti prejemne zavarovalnice v primeru predpisanega šoka.
(7) Prenosna zavarovalnica v pripoznanem znesku
teoretičnih odloženih davkov upošteva vse davčne obveznosti za prejeto plačilo
ali drug prejemek.
(8) Zavarovalnica v izračunu prilagoditve zaradi
zmožnosti pokrivanja izgub z zmanjševanjem odloženih davkov ne sme pripoznati
prenesene izgube.
IV. PRILAGODITEV ZARADI ZMOŽNOSTI POKRIVANJA IZGUB Z
ZMANJŠEVANJEM ODLOŽENIH DAVKOV – PRIPOZNANJE
12. člen
(začasna narava)
Zavarovalnica pripozna teoretične odložene terjatve za davke
v odvisnosti od njihove začasnosti. Pripoznanje temelji na tem, koliko
pobotanja je dovoljenega v skladu z zadevnimi davčnimi režimi. To lahko
vključuje pobotanje s preteklimi davčnimi obveznostmi ali sedanjimi ali
verjetnimi prihodnjimi davčnimi obveznostmi.
13. člen
(izogibanje dvojnemu štetju)
(1) Zavarovalnica zagotovi, da teoretičnih odloženih
terjatev za davek, ki so posledica takojšnje izgube iz prvega odstavka
207. člena Delegirane uredbe, ne podpirajo enake odložene obveznosti za
davek ali prihodnji obdavčljivi dobiček, ki že podpira pripoznanje odloženih
terjatev za davek za namene vrednotenja v bilanci stanja v sistemu Solventnost
II v skladu s 174. členom ZZavar-1.
(2) Zavarovalnica pri pripoznanju teoretičnih odloženih
terjatev za davek v šokirani bilanci stanja v sistemu Solventnost II upošteva
načela iz 15. člena Delegirane uredbe.
14. člen
(pripoznanje na podlagi prihodnjih dobičkov)
(1) Če pripoznanje teoretičnih odloženih terjatev za
davek podpira ocena prihodnjega obdavčljivega dobička, zavarovalnica pripozna
toliko teoretičnih odloženih terjatev za davek, da je verjetno, da bo po
takojšnji izgubi zanje na voljo zadosten prihodnji obdavčljivi dobiček.
(2) Zavarovalnica za izdelavo ocene začasne narave
teoretičnih odloženih terjatev za davek in časovne razporeditve prihodnjih
obdavčljivih dobičkov uporabi tehnike, ki omogočajo:
(a)   
da je ocena v skladu s tretjim odstavkom 15. člena Delegirane
uredbe in
(b)   
da je v oceni upoštevana perspektiva zavarovalnice v obdobju po izgubi.
15. člen
(dokazovanje upravičenosti)
Zavarovalnici pri izračunu prilagoditve zaradi zmožnosti pokrivanja
izgub z zmanjševanjem odloženih davkov ni potrebno upoštevati teoretičnih
odloženih terjatev za davek, če je dokazovanje njihove upravičenosti za
zavarovalnico preveč obremenjujoče.
16. člen
(teoretične odložene obveznosti za davek)
Ne glede na četrti odstavek 207. člena Delegirane uredbe
zavarovalnica v izračun prilagoditev zaradi zmožnosti pokrivanja izgub z
zmanjševanjem odloženih davkov vključi teoretične odložene obveznosti za davek,
ki so posledica takojšnje izgube iz prvega odstavka 207. člena Delegirane
uredbe.
V. PRILAGODITEV ZARADI ZMOŽNOSTI POKRIVANJA IZGUB Z
ZMANJŠEVANJEM ZAVAROVALNO-TEHNIČNIH REZERVACIJ IN ODLOŽENIH DAVKOV NA RAVNI
SKUPINE – SPLOŠNE DOLOČBE
17. člen
(področje uporabe)
Če udeležena zavarovalnica, zavarovalni holding ali mešani finančni
holding za izračun solventnosti skupine uporabi metodo računovodske
konsolidacije iz 1. točke drugega odstavka 378. člena ZZavar-1 ali
kombinacijo metod, uporabi prilagoditev zaradi zmožnosti pokrivanja izgub z
zmanjševanjem zavarovalno-tehničnih rezervacij in odloženih davkov samo za del
konsolidiranih podatkov, določenih v skladu s točkami (a), (b) in (c) prvega
odstavka 335. člena Delegirane uredbe.
VI. PRILAGODITEV ZARADI ZMOŽNOSTI POKRIVANJA IZGUB Z
ZMANJŠEVANJEM ZAVAROVALNO-TEHNIČNIH REZERVACIJ NA RAVNI SKUPINE
18. člen
(scenariji)
Kadar se pri standardni formuli izbira med alternativnimi
scenariji, se izbor izvede na ravni skupine. Za potrebe upoštevanja prilagoditve
zaradi zmožnosti pokrivanja izgub z zmanjševanjem zavarovalno-tehničnih
rezervacij v podmodulih izračuna za skupino se merodajne scenarije za skupino
izračuna za vsako zavarovalnico, ki je konsolidirana v skladu s točkami (a),
(b) in (c) prvega odstavka 335. člena Delegirane uredbe.
19. člen
(izračun neto osnovnega zahtevanega solventnostnega
kapitala)
(1) Pri upoštevanju prilagoditve zaradi zmožnosti
pokrivanja izgub z zmanjševanjem zavarovalno-tehničnih rezervacij skupine na
ravni podmodulov udeležena zavarovalnica, zavarovalni holding ali mešani
finančni holding izračuna neto zahtevan solventnostni kapital skupine na ravni
podmodula s pomočjo spodnje formule, ob upoštevanju prilagoditve zaradi
zmožnosti pokrivanja izgub z zmanjševanjem zavarovalno-tehničnih rezervacij
vsake zavarovalnice, ki je konsolidirana v skladu s točkami (a), (b) in (c)
prvega odstavka 335. člena Delegirane uredbe, preračunane na podlagi
relevantnega scenarija, kjer je to ustrezno:
pri čemer:
-       
 kjer
FDBsolo predstavlja skupni znesek prihodnjih diskrecijskih
upravičenj na ravni posamezne zavarovalnice, po potrebi prilagojen za
transakcije znotraj skupine v skladu z drugim odstavkom 339. člena
Delegirane uredbe;
-       
asolo predstavlja
odstotek, uporabljen pri pripravi konsolidiranih računovodskih izkazov;
-       
sta netSCR in grossSCR, določena v skladu s prejšnjim
členom;
-       
grossSCRsolo in netSCRsolo predstavljata
skupni rezultat podmodulov netSCR in grossSCR za vsako zavarovalnico, pri čemer se
za agregiranje uporabljajo ustrezne korelacijske tabele standardne formule ali
odobren notranji model.
(2) Vrednost neto osnovnega zahtevanega solventnostnega kapitala
(nBSCR) iz prvega odstavka 206. člena Delegirane uredbe je izračunana z uporabo
agregacijskih tabel standardne formule ali z odobrenim notranjim modelom.
Vrednosti prihodnjih diskrecijskih upravičenj iz prvega odstavka
206. člena Delegirane uredbe ustrezajo delu prihodnjih diskrecijskih
upravičenj, ki se nanaša na del konsolidiranih podatkov, določenih v skladu s
točkami (a), (b) in (c) prvega odstavka 335. člena Delegirane uredbe.
20. člen
(transakcije znotraj skupine)
Če posamezna zavarovalnica prilagodi del najboljše ocene zavarovalno-tehničnih
rezervacij, ki se nanaša na prihodnja diskrecijska upravičenja, za transakcije
znotraj skupine, mora biti v skladu z drugim odstavkom 339. člena
Delegirane uredbe skupni znesek prihodnjih diskrecijskih upravičenj na ravni
skupine ustrezno prilagojen.
21. člen
(zgornja meja)
Prilagoditev zaradi zmožnosti pokrivanja izgub z
zmanjševanjem zavarovalno-tehničnih rezervacij na ravni skupine ne sme preseči
vsote prilagoditev zaradi zmožnosti pokrivanja izgub z zmanjševanjem
zavarovalno-tehničnih rezervacij posameznih zavarovalnic, konsolidiranih v
skladu s točkami (a), (b) in (c) prvega odstavka 335. člena Delegirane
uredbe.
22. člen
(alternativni izračun)
(1) Kadar obstaja razumna raven homogenosti med
prihodnjimi diskrecijskimi upravičenji udeležene zavarovalnice in zavarovalnic,
ki so v skladu s točkami (a), (b) in (c) prvega odstavka 335. člena
Delegirane uredbe konsolidirane znotraj skupine, udeležena zavarovalnica,
zavarovalni holding ali mešani finančni holding namesto izračuna iz
19. člena tega sklepa za izračun prilagoditve zaradi zmožnosti pokrivanja
izgub z zmanjševanjem zavarovalno-tehničnih rezervacij na ravni skupine uporabi
naslednjo formulo:
pri čemer predstavlja:
-       
Adj prilagoditev zaradi zmožnosti
pokrivanja izgub z zmanjševanjem zavarovalno-tehničnih rezervacij vsake
zavarovalnice, konsolidirane v skladu s točkami (a), (b) in (c) prvega odstavka
335. člena Delegirane uredbe;
-       
asolo odstotek,
uporabljen pri pripravi konsolidiranih računovodskih izkazov;
-       
SCRsolo zahtevani solventnostni kapital vsake
zavarovalnice, konsolidirane v skladu s točkami (a), (b) in (c) prvega odstavka
335. člena Delegirane uredbe, pred prilagoditvijo zaradi zmožnosti
pokrivanja izgub z zmanjševanjem zavarovalno-tehničnih rezervacij in odloženih
davkov;
-       
sorazmerno
prilagoditev zaradi učinkov razpršitve na ravni skupine;
-       
SCRdiversified zahtevani solventnostni kapital,
izračunan na podlagi konsolidiranih podatkov v skladu s točko (a)
336. člena Delegirane uredbe, pred prilagoditvijo zaradi zmožnosti
pokrivanja izgub z zmanjševanjem zavarovalno-tehničnih rezervacij in odloženih
davkov (v primeru uporabe standardne formule je SCRdiversified
= BSCdiversified + SRC).
(2) Udeležena zavarovalnica, zavarovalni holding ali
mešani finančni holding je sposoben nadzorniku skupine dokazati, da je v skladu
s profilom poslovanja in tveganja skupine zagotovljena razumna raven
homogenosti prihodnjih diskrecijskih upravičenj znotraj skupine.
VII. PRILAGODITEV ZARADI ZMOŽNOSTI POKRIVANJA IZGUB Z
ZMANJŠEVANJEM ODLOŽENIH DAVKOV NA RAVNI SKUPINE
23. člen
(izračun)
Udeležena zavarovalnica, zavarovalni holding ali mešani
finančni holding izračuna prilagoditev zaradi zmožnosti pokrivanja izgub z
zmanjševanjem odloženih davkov po naslednji formuli:
pri čemer predstavlja:
-       
Adj prilagoditev zaradi zmožnosti
pokrivanja izgub z zmanjševanjem odloženih davkov vsake zavarovalnice,
konsolidirane v skladu s točkami (a), (b) in (c) prvega odstavka
335. člena Delegirane uredbe;
-       
asolo odstotek,
uporabljen pri pripravi konsolidiranih računovodskih izkazov;
-       
SCRdiversified zahtevani solventnostni kapital,
izračunan na podlagi konsolidiranih podatkov v skladu s točko (a)
336. člena Delegirane uredbe, po prilagoditvi zaradi zmožnosti pokrivanja
izgub z zmanjševanjem zavarovalno-tehničnih rezervacij in pred prilagoditvijo
zaradi zmožnosti pokrivanja izgub z zmanjševanjem odloženih davkov (v primeru
uporabe standardne formule je SCRdiversified = BSCdiversified
+ SRC+ Adj);
-       
SCRsolo zahtevani solventnostni kapital vsake
zavarovalnice, konsolidirane v skladu s točkami (a), (b) in (c) prvega odstavka
335. člena Delegirane uredbe po prilagoditvi zaradi zmožnosti pokrivanja
izgub z zmanjševanjem zavarovalno-tehničnih rezervacij in pred prilagoditvijo
zaradi zmožnosti pokrivanja izgub z zmanjševanjem odloženih davkov.
VIII. KONČNA DOLOČBA
24. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-21/2016-6
Ljubljana, dne 31. marca 2016
EVA 2016-1611-0053
Predsednik strokovnega sveta
Agencije za zavarovalni nadzor
Sergej Simoniti l.r.