I. SPLOŠNA DOLOČBA
1. člen
Ta sklep določa vsebino, način in roke poročanja Agenciji za
trg vrednostnih papirjev (v nadaljevanju: Agencija) o okoliščinah in dejstvih,
povezanih s poslovanjem družbe za upravljanje oziroma podružnice tuje družbe za
upravljanje, investicijskimi skladi in premoženjem dobro poučenih vlagateljev
in potrebnih za opravljanje nadzora oziroma izvrševanje drugih pristojnosti in
nalog Agencije na podlagi 197. in 198. člena in v zvezi s tretjim odstavkom 52.
člena zakona o investicijskih skladih in družbah za upravljanje (Uradni list RS,
št. 110/02; v nadaljevanju: ZISDU-1).
II. SPROTNO POROČANJE
2. člen
(1) Družba za upravljanje mora najpozneje v 3 delovnih dneh
obvestiti Agencijo o dejstvih in okoliščinah, ki se nanašajo na družbo za
upravljanje in investicijske sklade, ki jih upravlja, in sicer s pisnim
poročilom, zlasti o naslednjih dejstvih oziroma dogodkih:
1.     
spremembah podatkov, ki se vpisujejo v sodni register, s predložitvijo
kopije predloga za vpis v sodni register;
2.     
spremembah podatkov, ki so bili vpisani v sodni register, s predložitvijo
sklepa sodišča oziroma rednega izpiska iz sodnega registra;
3.     
sklicu skupščine investicijske družbe z navedbo datuma in mesta
zasedanja skupščine in s predložitvijo dnevnega reda in predlogov sklepov
skupščine;
4.     
sklepih, sprejetih na skupščini investicijske družbe;
5.     
razrešitvi in imenovanju članov uprave družbe za upravljanje z navedbo
datuma razrešitve starega člana uprave oziroma imenovanja novega člana uprave,
imena razrešenega člana uprave ter imena, datuma rojstva naslova stalnega in
začasnega prebivališča novega člana uprave.
III. MESEČNO POROČANJE
Poročanje o družbi za upravljanje in investicijski družbi
3. člen
(1) Družba za upravljanje mora najpozneje do osmega dne v
mesecu poslati Agenciji poročilo o naslednjih dejstvih oziroma dogodkih, ki so
nastopili v preteklem mesecu:
1.     
seji nadzornega sveta družbe za upravljanje s predložitvijo zapisnika te
seje, z vsemi prilogami k zapisniku vred;
2.     
seji nadzornega sveta investicijske družbe s predložitvijo zapisnika te
seje, z vsemi prilogami k zapisniku vred;
3.     
sklepih ustanovitelja oziroma edinega družbenika oziroma skupščini
družbe za upravljanje s predložitvijo sklepov ustanovitelja oziroma edinega
družbenika oziroma zapisnika skupščine družbe za upravljanje, z vsemi prilogami
k zapisniku vred;
4.     
skupščini investicijske družbe s predložitvijo zapisnika skupščine, z
vsemi prilogami k zapisniku vred;
5.     
spremembi pogodbe o upravljanju investicijske družbe s predložitvijo
pogodbe ali ustreznega dodatka k pogodbi;
6.     
spremembi statuta oziroma družbene pogodbe oziroma akta o ustanovitvi
družbe za upravljanje s predložitvijo notarsko overjenega prečiščenega
besedila;
7.     
sklenitvi, spremembi oziroma prenehanju pogodbe s klirinško depotno
družbo o vodenju računov nematerializiranih vrednostnih papirjev investicijskih
skladov oziroma sklenitvi, spremembi oziroma prenehanju pogodbe s klirinško depotno
družbo o članstvu s predložitvijo pogodbe oziroma ustreznega dodatka k pogodbi;
8.     
sklenitvi, spremembi oziroma prenehanju pogodbe z depozitarjem o hrambi
vrednostnih papirjev investicijskih skladov, ki so izdani kot pisne listine, s
predložitvijo pogodbe oziroma ustreznega dodatka k pogodbi;
9.     
sklenitvi, spremembi oziroma prenehanju pogodbe s pooblaščenim
udeležencem o opravljanju storitev posredovanja pri nakupu oziroma prodaji
vrednostnih papirjev oziroma drugih finančnih instrumentov za račun
investicijskega sklada s predložitvijo pogodbe oziroma ustreznega dodatka k
pogodbi;
10.  
javni objavi pravnih in poslovnih dogodkov, revidiranih letnih in
polletnih poročil ter drugih obvestil na podlagi zakona o investicijskih
skladih in družbah za upravljanje (Uradni list RS, Št. 110/02), ki se nanašajo
na poslovanje družbe za upravljanje oziroma investicijskih skladov v preteklem mesecu,
z navedbo datuma objave, mesta objave in kratke vsebine objave;
11.  
začetku veljavnosti dokumentov, h katerim daje soglasje Agencija, s
predložitvijo čistopisov teh dokumentov.
(2) Poročilo iz prvega odstavka tega člena mora obsegati:
1.     
firmo in sedež družbe za upravljanje;
2.     
mesec in leto, na katerega se nanaša poročilo;
3.     
datum in opis vsakega posameznega dejstva oziroma dogodka, ki je predmet
poročanja, z izjemo datuma in opisa posameznega dejstva oziroma dogodka iz 10.
točke prvega odstavka tega člena;
4.     
popis listin, ki so priložene poročilu.
(3) Kadar v preteklem mesecu ni nastopil nobeden izmed
dogodkov iz prvega odstavka tega člena, mora družba za upravljanje v roku iz
prvega odstavka tega člena sporočiti Agenciji, da v obdobju, na katero se
nanaša poročilo, ni nastopil noben izmed dogodkov iz prvega odstavka tega
člena.
Poročanje o lastnikih družbe za upravljanje
4. člen
Družba za upravljanje mora najpozneje do osmega dne v mesecu
po stanju na zadnji dan preteklega meseca poslati Agenciji poročilo o imetnikih
delnic oziroma poslovnih deležev družbe za upravljanje v obliki seznama
imetnikov v naslednjem zaporedju:
1.     
zaporedna številka imetnika delnic oziroma poslovnih deležev družbe za
upravljanje;
2.     
firma in sedež oziroma ime in naslov stalnega prebivališča imetnika
delnic oziroma poslovnega deleža družbe za upravljanje;
3.     
število delnic posameznega imetnika delnic družbe za upravljanje;
4.     
odstotek (na dve decimalni mesti natančno) števila delnic v celotnem
številu izdanih delnic družbe za upravljanje oziroma odstotek (na dve decimalni
mesti natančno) poslovnega deleža posameznega imetnika poslovnega deleža družbe
za upravljanje;
5.     
zmanjšanje oziroma povečanje števila delnic posameznega imetnika delnic
družbe za upravljanje glede na pretekli mesec, izraženo v številu delnic z
negativnim ali pozitivnim predznakom;
6.     
zmanjšanje oziroma povečanje odstotka poslovnega deleža posameznega
imetnika poslovnega deleža družbe za upravljanje glede na pretekli mesec,
izraženo v odstotnih točkah (na dve decimalni mesti natančno) z negativnim ali pozitivnim
predznakom.
Poročanje o delničarjih investicijskih družb
5. člen
Družba za upravljanje mora najpozneje do osmega dne v mesecu
po stanju na zadnji dan preteklega meseca poslati Agenciji poročilo o imetnikih
delnic investicijskih družb, ki jih upravlja, v obliki seznama imetnikov v
naslednjem zaporedju, in sicer za vsako posamezno investicijsko družbo in za
deset največjih imetnikov delnic investicijske družbe:
1.     
zaporedna številka imetnika delnic investicijske družbe;
2.     
firma in sedež oziroma ime in naslov stalnega prebivališča imetnika
delnic investicijske družbe;
3.     
število delnic posameznega imetnika delnic investicijske družbe;
4.     
odstotek (na dve decimalni mesti natančno) števila delnic v celotnem
številu izdanih delnic investicijske družbe;
5.     
zmanjšanje oziroma povečanje števila delnic posameznega imetnika delnic
investicijske družbe glede na pretekli mesec, izraženo v številu delnic z
negativnim ali pozitivnim predznakom;
6.     
zmanjšanje oziroma povečanje odstotka števila delnic posameznega
imetnika delnic investicijske družbe glede na pretekli mesec, izraženo v odstotnih
točkah (na dve decimalni mesti natančno) z negativnim ali pozitivnim
predznakom.
Poročanje o premoženju dobro poučenih vlagateljev
6. člen
(1) Družba za upravljanje mora najpozneje do osmega dne v
mesecu po stanju na zadnji dan preteklega meseca poslati Agenciji poročilo o
finančnem premoženju dobro poučenih vlagateljev, ki ga upravlja.
(2) Poročilo iz prejšnjega odstavka mora biti sestavljeno na
obrazcu DPV/M – Mesečni prikaz naložb premoženja dobro poučenih vlagateljev.
Vsebina obrazca DPV/M in navodila za njegovo izpolnjevanje so v prilogi k temu
sklepu.
III. DRUGE DOLOČBE
Poročanje podružnice tuje družbe za upravljanje
7. člen
(1) Za poročanje podružnice tuje družbe za upravljanje, ki je
pridobila dovoljenje Agencije za ustanovitev podružnice na ozemlju Republike
Slovenije, se smiselno uporabljajo določbe tega sklepa.
(2) Podružnica iz prejšnjega odstavka tega člena mora sprotno,
v roku iz prvega odstavka 2. člena tega sklepa, Agenciji poročati tudi o vseh
ukrepih nadzornega organa tuje države, izrečenih tuji družbi za upravljanje, s
predložitvijo dokumentacije v zvezi z izrečenimi ukrepi.
Način poročanja
8. člen
Agencija lahko predpiše, da se podatki, o katerih morajo družbe
za upravljanje poročati na podlagi tega sklepa, pošiljajo po ustreznih elektronskih
medijih. Pri tem lahko določi tudi dodatne podatke, ki so potrebni zaradi
enolične identifikacije družbe za upravljanje oziroma investicijskega sklada in
vrste posameznega poročila.
IV. KONČNA DOLOČBA
9. člen
Ta sklep začne veljati petnajsti dan po objavi v Uradnem listu
Republike Slovenije.
Št. 146-2/18-22/2003
Ljubljana, dne 18. junija 2003.
EVA 2003-1611-0110
Predsednik
Strokovnega sveta
Agencije za trg vrednostnih papirjev
dr. Miha Juhart l. r.

PRILOGA:
NAVODILO ZA IZPOLNJEVANJE OBRAZCA DPV/M
Obrazec
DPV/M
 