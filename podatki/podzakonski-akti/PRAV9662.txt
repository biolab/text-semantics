1. člen
S tem pravilnikom se podrobneje ureja delovanje strokovnih komisij
(v nadaljnjem besedilu: strokovne komisije) Javne agencije za knjigo Republike
Slovenije (v nadaljnjem besedilu: agencija), določi njihova podrobnejša sestava
ter število članov komisij, trajanje mandata, postopek imenovanja in
razreševanja, naloge, njihovo financiranje ter razloge za izločitev članov pri
odločanju.
2. člen
(1) Strokovne komisije so najvišja strokovna in posvetovalna telesa
agencije, ki jih imenuje Svet javne agencije za knjigo Republike Slovenije (v
nadaljnjem besedilu: svet agencije).
(2) Agencija ima tri strokovne komisije, in sicer: 
-       
strokovno komisijo za knjižno in revijalno produkcijo s področja
leposlovja in humanistike, 
-       
strokovno komisijo za literarne prireditve in razvijanje bralne kulture,
-       
strokovno komisijo za mednarodno promocijo slovenskega leposlovja in
humanistike.
(3) Strokovna komisija ima najmanj tri in največ šest članov,
ki jih po njihovem predhodnem soglasju imenuje svet agencije za dobo petih let
in so lahko ponovno imenovani. Svet agencije sprejme sklep o imenovanju in
številu članov strokovne komisije, s katerim določi predsednika ter njegovega namestnika.
3. člen
(1) Člani strokovnih komisij so iz vrst uglednih avtorjev ali
strokovnjakov, ki delujejo na področju knjige. Član strokovne komisije ne sme
sodelovati pri odločanju o zadevah, na katere je kakor koli poslovno ali osebno
vezan, in sicer zlasti kot avtor, izvajalec, odgovorna oseba izvajalca, načrtovalec,
organizator ali soorganizator.
(2) Član strokovne komisije mora izpolnjevati naslednje pogoje:
-       
ima ustrezne reference in je v strokovni javnosti prepoznaven na
področju, ki ga pokriva strokovna komisija,
-       
na delovnem področju, ki ga pokriva posamezna strokovna komisija, deluje
najmanj pet let.
4. člen
(1) Svet lahko razreši člana komisije pred potekom mandata, za
katerega je imenovan, če:
-       
sam zahteva razrešitev,
-       
pri delu ne ravna v skladu z namenom dela, s predpisi in sklepom o
imenovanju,
-       
ne opravlja svojih nalog,
-       
s svojim nevestnim ali nepravilnim delom povzroči večjo škodo ali
zanemarja ali malomarno opravlja svoje naloge.
(2) Ob predčasni razrešitvi člana se za čas do izteka mandata
komisije imenuje nov član.
5. člen
Strokovno-administrativna dela za posamezno strokovno komisijo
opravlja pristojni uslužbenec agencije, ki ga s sklepom določi direktor
agencije. V primeru odsotnosti ali ugotovitve interesne povezanosti uslužbenca
s predmetom odločanja direktor agencije imenuje njegovega namestnika.
6. člen
Strokovne komisije:
-       
oblikujejo predloge financiranja programov in projektov,
-       
dajejo mnenja in ocene o predlogih programov in projektov s področja
knjige pri razdeljevanju javnih sredstev,
-       
predlagajo ukrepe kulturne politike in druge razvojne ukrepe, ki se
nanašajo na področje knjige,
-       
oblikujejo strokovne podlage za izdajo splošnih aktov iz drugega
odstavka 10. člena Zakona o javni agenciji za knjigo Republike Slovenije
(Uradni list RS, št. 112/07).
7. člen
(1) Strokovne komisije delajo in odločajo na sejah.
(2) Strokovne komisije delujejo v prostorih agencije.
Izjemoma je lahko seja sklicana tudi izven prostorov agencije.
(3) Strokovne komisije se sestanejo praviloma enkrat na mesec
oziroma po potrebi.
(4) Strokovna komisija je sklepčna, če je na seji prisotnih več
kot polovica njenih članov.
(5) Strokovna komisija sprejema odločitve z večino glasov prisotnih
članov. V primeru enakega števila glasov za in proti odloča glas predsednika
strokovne komisije.
8. člen
(1) Član strokovne komisije ne sme sodelovati pri odločanju o
zadevah, na katere je kakor koli poslovno ali osebno vezan, in sicer zlasti kot
avtor, izvajalec, odgovorna oseba izvajalca, načrtovalec, organizator ali
soorganizator.
(2) Pri odločanju o zadevah, ki sodijo na več področij, lahko
strokovna komisija pridobi mnenje druge strokovne komisije s področja stroke,
ki jo obravnava zadeva ali drugo ekspertno mnenje.
(3) Člani strokovne komisije v času do izdaje odločbe ali sklepov
ne smejo dajati informacij o zadevah, ki jih obravnavajo in so v pristojnosti
odločanja agencije.
(4) Člani strokovne komisije morajo pri svojem delu
upoštevati omejitve, ki izhajajo iz predpisov, ki urejajo varovanje osebnih in
tajnih podatkov. Tajne in osebne podatke, ki so kot takšni določeni z zakonom,
ki ureja tajne podatke, in z zakonom, ki ureja osebne podatke, lahko uporabijo
le v okviru svojih nalog, izključno v dovoljene namene in v dovoljenem obsegu.
9. člen
(1) Sejo strokovne komisije skliče predsednik strokovne komisije
vsaj pet delovnih dni pred sejo, po posvetu ali na predlog pristojnega
uslužbenca agencije. Člani strokovne komisije, ki se seje ne morejo udeležiti,
morajo svoj izostanek sporočiti pristojnemu uslužbencu vsaj dva dni pred sejo.
Če pristojni uslužbenec agencije iz 5. člena tega pravilnika ugotovi, da zaradi
odsotnosti članov strokovne komisije seja ne bi bila sklepčna ali da bi bila
ogrožena sklepčnost, se seja prestavi.
(2) Vabilo z gradivom se pošlje po elektronski pošti.
Izjemoma se gradivo pošilja po navadni pošti, če zaradi obsega ali narave
gradiva elektronsko pošiljanje ni mogoče.
10. člen
(1) Izjemoma, ko ni mogoče sklicati redne seje, se lahko skliče
dopisna seja. Dopisno sejo izvede pristojni uslužbenec agencije iz 5. člena tega
pravilnika.
(2) Predlog za sklic dopisne seje se skupaj z gradivom pošlje
članom strokovne komisije po elektronski pošti. O sklicu dopisne seje se lahko
člane strokovne komisije še dodatno obvesti preko telefona ali na drug primeren
način.
(3) V sklicu se navede, kako in do kdaj lahko člani med dopisno
sejo pošljejo svoja mnenja, stališča in pripombe. Rok za podajo stališč in
pripomb ne sme biti krajši od 24 ur in ne daljši od treh dni.
(4) Predsednik strokovne komisije lahko določi, da se za dopisno
sejo uporabijo tudi druga komunikacijska sredstva, ki omogočajo trajen zapis
ali arhiviranje poslanih sporočil.
(5) Član strokovne komisije lahko predlaga, da se gradivo obravnava
na redni seji. Če postavi takšno zahtevo vsaj polovica članov, se šteje, da je
gradivo umaknjeno z dopisne seje. To gradivo strokovna komisija obravnava na
prvi naslednji redni seji.
11. člen
(1) Sporočila, prejeta med dopisno sejo, se posredujejo vsem
članom strokovne komisije.
(2) Gradivo s predlaganimi sklepi, mnenji ali stališči je sprejeto,
če je zanj glasovala več kot polovica članov strokovne komisije. Glasovanje in
obravnava gradiva se konča predčasno, če je pred iztekom postavljenega roka za
sprejem glasovala večina članov strokovne komisije.
(3) Član strokovne komisije, ki je glasoval za sprejem sklepa,
mnenja ali stališča, ne more več glasovati proti, lahko pa sporoča svoja
stališča in pojasnila k sporočilom, ki jih med dopisno sejo pošljejo drugi.
12. člen
(1) Mnenja in predlogi strokovne komisije morajo biti
oblikovani jasno in jedrnato.
(2) Mnenja, ocene, predloge in druge dokumente podpišejo vsi
člani strokovne komisije, ki so sodelovali pri njihovi pripravi oziroma
odločanju.
(3) Član strokovne komisije lahko poda svoje ločeno mnenje.
13. člen
(1) O seji strokovne komisije se piše zapisnik. Seja se lahko
snema na ustrezne nosilce zvoka, kar je podlaga za sestavo zapisnika. Osnutek
zapisnika se izdela v petih delovnih dneh po seji in se pošlje v usklajevanje
članom s tridnevnim rokom za pripombe.
(2) Zapisnik obsega zaporedno številko seje, datum in kraj seje,
imena in priimke navzočih in odsotnih članov strokovne komisije ter osebna
imena drugih navzočih, sprejeti dnevni red, navedbo o potrditvi oziroma
spremembi ali dopolnitvi zapisnika prejšnje seje, kratko vsebino razprave in
sprejete sklepe k posameznim točkam dnevnega reda.
(3) Na zahtevo posameznega člana strokovne komisije se v
zapisnik vpiše tudi njegova izjava in posebna mnenja, če se ne strinja s
sprejetim sklepom. Član strokovne komisije lahko poda pisno ločeno mnenje z
obrazložitvijo, ki se priloži zapisniku seje, na kateri je bil sprejet sklep, s
katerim se član strokovne komisije ne strinja.
(4) Strokovna komisija sprejme zapisnik na svoji naslednji redni
seji.
(5) Za pripravo zapisnika je odgovoren pristojni uslužbenec iz
5. člena tega pravilnika.
14. člen
O dopisni seji se napiše zapisnik. Za zapisnik dopisne seje
se smiselno uporabljajo določbe prejšnjega člena.
15. člen
(1) Člani strokovnih komisij so dolžni varovati tajne
podatke, osebne podatke, davčne in poslovne skrivnosti ter spoštovati avtorske in
sorodne pravice v skladu z zakoni in drugimi predpisi.
(2) Z gradivi, ki so posredovana v ocenjevanje (vloge, poročila
itd.), se ravna kot z zaupnimi podatki, zato ni dovoljeno reproduciranje ali
drugačno razširjanje dokumentacije.
16. člen
(1) Člani strokovne komisije imajo pravico do izplačila
nadomestila za avtorsko delo in povračila potnih stroškov v zvezi z
opravljanjem dela strokovne komisije.
(2) Sklep o določitvi višine nadomestila za avtorsko delo ter
načinu določitve povračila potnih stroškov članom strokovnih komisij sprejme
svet agencija na predlog direktorja agencije.
17. člen
Ta pravilnik se lahko spremeni ali dopolni po postopku, ki velja
za njegov sprejem.

Pravilnik o strokovnih komisijah Javne
agencije za knjigo Republike Slovenije (Uradni list RS, št. 19/09) vsebuje naslednjo končno določbo:
»18. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah Pravilnika o strokovnih
komisijah Javne agencije za knjigo Republike Slovenije (Uradni list RS, št. 10/14) vsebuje naslednjo končno določbo:
»5. člen
Ta pravilnik začne veljati naslednji dan po objavi v Uradnem
listu Republike Slovenije.«.