1. člen
Ta pravilnik določa pogoje, ki jih mora izpolnjevati
vzletišče, vključno s pogoji o požarni varnosti, posebnimi tehničnimi pogoji za
ureditev terena za vzletišče, ter pogoji za zaznamovanje objektov in instalacij
na območju vzletišča z orientacijskimi znamenji. 
Ta pravilnik se uporablja za vzletišča, ki jih uporabljajo
zrakoplovi splošne in posebne kategorije, ki glede na letalne karakteristike
zrakoplova lahko uporabljajo vzletišče.
2. člen
Vzletišče mora biti oddaljeno najmanj 500 metrov od
naseljenega kraja.
3. člen
Vzletišče mora izpolnjevati naslednje posebne tehnične pogoje
za ureditev terena za varno vzletanje, pristajanje in postanek zrakoplovov: 
1.    
teren mora biti utrjen (travnik, pašnik in podobno); 
2.    
osnovna steza vzletišča mora biti široka najmanj 30 metrov in na njej ne
sme biti ovir, ki bi ogrožale letenje; 
3.    
osnovna steza mora biti na obeh koncih najmanj po 20 metrov daljša od
vzletno-pristajalne steze (v nadaljnjem besedilu: VPS); 
4.    
dolžina VPS mora biti enaka dolžini za vzletanje oziroma za pristajanje,
ki je določena v potrjenem operativnem priročniku za posamezen tip zrakoplova,
povečana za vsakih 300 metrov nadmorske višine za 7% in za vsako stopinjo
referenčne temperature nad 15°C – za 1%, vse skupaj povečano za 40%. Povečanje
dolžine VPS glede na nadmorsko višino oziroma referenčno temperaturo, kot je
določeno v tej točki, se ne upošteva v primeru, ko sta navedena podatka že
upoštevana v operativnem priročniku za posamezen tip zrakoplova. Dolžina VPS na
vzletišču, ki se uporablja za usposabljanje letalnega osebja, ne sme biti
krajša od 300 metrov; 
5.    
VPS mora biti široka najmanj 15 metrov; 
6.    
ravnost površine travnate VPS ne sme po vsej dolžini in širini steze
odstopati za več kot ± 5 cm, merjeno s tri metre dolgo letvo; 
7.    
ravnost površine VPS, ki ni travnata površina, ne sme po vsej dolžini in
širini steze odstopati za več kot ±3 cm, merjeno s tri metre dolgo letvo; 
8.    
nagib priletne in odletne ravnine, ki se začne 20 metrov od praga VPS,
je 5% na dolžini 500 metrov, divergenca bočnih robov priletne in odletne
ravnine je 10%; 
9.    
nagib bočne ravnine, ki se začne 15 metrov od osi VPS, je 50% (1:2) na
širini 50 metrov; 
10.  vzdolžni
in prečni nagib VPS ne sme biti večji od 3%; 
11.  skozi
bočni ter priletno in odletno ravnino ne sme štrleti nobena ovira, ki bi
utegnila ogrožati letenje. 
Dimenzije vzletišča s priletno in odletno ravnino ter bočnima
ravninama in njihovi nagibi so razvidni iz prilog št. 1, 2 in 3, ki so sestavni
del tega pravilnika.
4. člen
VPS se lahko prekrije z betonom ali asfaltom. 
Pogoji iz prejšnjega člena veljajo tudi za vzletišča z
asfaltnimi ali betonskimi VPS. 
Pri gradnji vzletišča in ureditvi terena za vzletišča z VPS
iz prvega odstavka tega člena ter objektov in naprav na vzletišču se upoštevajo
predpisi in standardi za tovrstne objekte.
5. člen
VPS se zaznamuje z označbami, ki so lahko nepremične ali
premične. Nepremične označbe so kotniki in trakovi, premične označbe pa.
zastavice. 
Kadar se VPS zaznamuje z nepremičnimi označbami, se pragovi
VPS zaznamujejo s kotniki, katerih kraka sta dolga 6 metrov, široka pa 1 meter.
Robova VPS se zaznamujeta na vsakih 50 metrov s 4 metre dolgimi in 1 meter
širokimi trakovi. Kotniki in trakovi so iz gramoza, tolčenca ali drugega primernega
materiala in pobarvani z belo barvo. Kotniki in trakovi morajo biti v isti
ravnini kot okoliški teren. 
Kadar se VPS zaznamuje s premičnimi označbami, se postavi na
kotih praga steze po ena rdeča zastavica. Bočna robova VPS se zaznamujeta do
polovice steze na vsakih 50 metrov z rdeče – belimi zastavicami. Dimenzije
zastavic so 50 cm x 40 cm.
6. člen
Ovire in druga nevarna mesta izven VPS, ki lahko ogrozijo
letenje, se zaznamuje z rdečimi zastavicami. 
Prostor za parkiranje zrakoplovov se zaznamuje z rumenimi
zastavicami.
7. člen
Na vzletišču mora biti med njegovo uporabo zagotovljena
sanitetna, protipožarna in meteorološka oprema. 
Sanitetno opremo sestavljajo: omarica za prvo pomoč (krajše
in daljše škarje, Kramerjeve opornice, zavojni material in potrošni material –
alkohol, bencin, vata, gaza, obliž, gumijaste rokavice in drugo), nosila in
osebni avtomobil. 
Gasilsko opremo sestavlja jeklenka C02, težka najmanj 10 kg
ali aparat suhega prahu, težak najmanj 9 kg ali aparat s halo karbonom – BCF,
težak najmanj 6 kg. 
Meteorološko opremo sestavljata kazalec smeri in moči vetra
ter ročni anemometer. Kazalec smeri in moči vetra je iz platna, valjaste
oblike, dolg 1,5 do 2 metra. Postavi se 2 do 3 metre visoko na vidnem mestu
bočno od VPS na razdalji 25 metrov od dela VPS, predvidenega za dotik
zrakoplova.
8. člen
K zahtevi za uporabo in vpis vzletišča vložnik zahteve
priloži naslednjo dokumentacijo: 
1.    
listino o registraciji vložnika zahteve, ki je pravna oseba; 
2.    
dokaz o pravici uporabe zemljišča, na katerem je vzletišče; 
3.    
situacijski načrt vzletišča v merilu 1:50000 ali 1:25000, z vrisanim
območjem uporabe vzletišča in šolskim krogom ter najbližjim manjšim in
najbližjim večjim naseljenim krajem; 
4.    
načrt-skico VPS v merilu 1: 5000 v navpični in vodoravni projekciji z
vrisanimi višinami ovir in drugih nevarnih mest, ki bi utegnila ogrožati
letenje in so pod priletnimi, odletnimi ali bočnimi ravninami, ter z vrisanimi
medsebojnimi razdaljami in odmiki; 
5.    
navodila za uporabo vzletišča. 
Navodila iz 5. točke prejšnjega odstavka morajo vsebovati
zlasti: 
1.    
osnovne podatke, potrebne za vpis vzletišča v vpisnik vzletišč s
karakteristikami vzletišča; 
2.    
podatke o možnosti preskrbe z gorivom in mazivom; 
3.    
območje uporabe vzletišča, določila o organizaciji in vodenju letenja na
tem območju, o gibanju ljudi, vozil in živine ter ureditvi dostopa do
vzletišča; 
4.    
določila o postopkih letenja: letenje, višinske omejitve, vhodno izhodna
vrata in podobno.
9. člen
Dovoljenje za uporabo vzletišča velja eno leto in se po
opravljenem pregledu vzletišča lahko podaljša.
10. člen
Med uporabo vzletišča mora oseba iz prvega odstavka 8. člena
tega pravilnika vzdrževati vzletišče na način in v obsegu, ki zagotavlja
izpolnjevanje pogojev iz tega pravilnika. 
Če nastopi na VPS ali v bližnji okolici sprememba, ki vpliva
ali bi lahko vplivala na varnost letenja, mora oseba iz prejšnjega odstavka
takoj prenehati z uporabo takšnega vzletišča in o tem takoj obvestiti
Ministrstvo za promet in zveze, Republiško upravo za zračno plovbo. 
Označbe za zaznamovanje VPS in ostale označbe na vzletišču je
potrebno popraviti ali nadomestiti z novimi, brž ko postanejo neuporabne
oziroma nezadostno opazne. Šteje se, da je označba nezadostno opazna, če je
opaznih manj kot 70% vse njene površine, ali če se je spremenila njena osnovna
barva.
11. člen
Med letenjem na vzletišču ni dovoljeno gibanje ljudi, vozil
in živine po VPS in osnovni stezi vzletišča.
12. člen
Z uveljavitvijo tega pravilnika se preneha uporabljati
pravilnik o uporabi vzletišč (Uradni list SFRJ, št. 11/79).
13. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 344-23/92
Ljubljana, dne 20. novembra 1992.
Minister 
za promet in zveze 
Marjan Krajnc, dipl. inž. l. r.

Priloga
1, 2 in 3: Dimenzije vzletišča s priletno in odletno ravnino ter bočnima
ravninama in njihovi nagibi