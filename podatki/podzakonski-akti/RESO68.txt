1 UVOD 
Na začetku 21. stoletja se srečujemo z izzivi, ki
napovedujejo temeljito prestrukturiranje sveta, kakršnega poznamo danes. Kakor
lahko sklepamo iz najnovejših podatkov, bo to stoletje zaznamovala Azija, ki
postaja središče svetovne proizvodnje in poglavitna izvoznica. Ob nadaljevanju
zdajšnjih trendov bosta Evropa in ZDA do leta 2025 izgubili vodilno vlogo tudi
v znanosti in tehnologiji, Azija pa bo postala središče raziskav in razvoja
poslovnega sektorja. Demografske spremembe v Evropi bodo povzročile močan
porast javnih izdatkov za zagotavljanje potreb starajoče se populacije.
Naraščajočim ekonomskim in političnim migracijam se bodo pridružile okoljske.
Svet se bo srečal s pomanjkanjem naravnih virov, kakršni so energija, hrana in
voda, ter z večjimi grožnjami, kot posledica podnebnih sprememb1. 
Ti izzivi kličejo po kritičnem razmisleku in raziskovanju
vzrokov za tako stanje, predvsem pa po prenovi načina življenja, delovanja,
ustvarjanja, proizvodnje in povezovanja. Procesi, ki smo jim priča, še poudarjajo
potrebo po ustvarjalnosti in znanju kot dobrinah, ki izpolnjujeta posameznika
in mu dajeta ustrezno mesto v sodobni družbi, omogoča družbeno vključenost,
trajnosten način življenja in trajnostno gospodarstvo, kar vse vodi do visoke
kakovosti življenja in pravičnejše družbe. 
Država Slovenija ob upoštevanju družbene odgovornosti
priznava trajno privrženost znanosti in razvoju ter ugotavlja njuno pomembno
vlogo pri družbenemu napredku in ustvarjanju blaginje za svoje državljane. Pri
tem se zavedamo, da brez skupnega nastopanja in prepletanja različnih
znanstvenih disciplin ni mogoče razumeti razvoja družb in tehnologij. Slovenija
podpira celovitost in nedeljivost znanosti ter krepitev avtonomije znanosti in
njenih institucij ob hkratni podpori usklajeni soodvisnosti znanosti, razvoja
in inovacij, kar edino zagotavlja splošni družbeni napredek in blaginjo. 
Stanje 
Glede na ocene v letu 2010 je kakovost življenja v Sloveniji
razmeroma dobra. Indeks človeškega razvoja nas uvršča med razvite države, na
29. mesto2, medtem ko je prestolnica Ljubljana na lestvici kakovosti
življenja na 81. med 215. mesti3. Evropska inovacijska lestvica, ki
temelji na statističnih podatkih do leta 2008, uvršča Slovenijo med inovacijske
sledilke, z večino kazalnikov blizu evropskega povprečja. Podobno je razvidno s
seznama najinovativnejših držav na svetu,4 ki postavlja Slovenijo na
24. mesto glede na kazalnik inovacijske uspešnosti, tj. na prvo mesto med
srednje- in vzhodnoevropskimi državami. Dosedanji dosežki in dognanja slovenske
znanosti na vseh področjih so spodbudni ter so ustrezno izhodišče za nadaljnji
razvoj. Slovenija je po številu znanstvenih objav glede na javno vlaganje v
raziskave in razvoj nad povprečjem EU 27, po gospodarskih učinkih znanosti pa
pod tem povprečjem.5 
Nastop globalne krize v letu 2008 je v Sloveniji skoraj
izničil napredek v gospodarskem in socialnem razvoju v preteklem desetletju, ki
so ga že tako zavirale stranpoti in zlorabe privatizacije v devetdesetih letih.
Kriza je razkrila številne strukturne pomanjkljivosti, zlasti da je rast bruto
družbenega proizvoda (BDP) v Sloveniji preveč odvisna od nizkotehnološke
industrije in tradicionalnih storitev, ki omejujejo konkurenčnost gospodarstva.
V zaostrenih razmerah se mora država pospešeno osredotočiti na doseganje visoke
kohezivnosti družbe in dvig konkurenčnosti gospodarstva, ob sočasni
konsolidaciji in prestrukturiranju javnih financ. Pri tem gradimo na
ustvarjalnosti in znanju, ki sta temeljni vrednoti in bogastvo Slovenije v
prihodnosti. Za vzpostavitev družbe znanja je potreben nadaljnji razvoj vseh
znanstvenih področij, saj samo odzivanje na aktualne družbene izzive z
različnih zornih kotov omogoča celovit pogled in ustrezno delovanje. Poleg tega
je ključno spodbujati partnerski odnos med znanostjo in njenimi uporabniki, kar
omogoča razvoj novih, trajnostno naravnanih tehnologij, ki so tesno povezane z
znanstvenimi spoznanji in prihajajočimi področji. 
Raziskovalna in inovacijska strategija Slovenije (RISS) je
programski dokument za doseganje družbenih ciljev, kakršna sta izboljšani
življenjski standard za vse in dvig kakovosti življenja. Uresničili ju bomo z
vzpostavitvijo sodobnega raziskovalnega in inovacijskega sistema, ki bo
prispeval k povečanemu znanju in vedenju o družbi, se odzival na njene izzive,
omogočal dvig dodane vrednosti na zaposlenega ter zagotavljal kakovostna
delovna mesta in bivanjsko okolje. RISS temelji na Strategiji razvoja Slovenije
in je zaradi doseganja sinergijskih učinkov v skladu z dokumenti Evropa 2020 in
vodilnimi pobudami EU. Smiselno se navezuje na Nacionalni program razvoja
visokega šolstva 2011–2020 (NPVŠ), s katerim se povezuje v t. i. »trikotnik
znanja«, ki je v središču strateškega premisleka o nadaljnjem razvoju slovenske
in globalne družbe. Pri njegovi pripravi sta bili upoštevani tudi študiji6
mednarodne skupine strokovnjakov pod okriljem Organizacije za gospodarsko
sodelovanje in razvoj (OECD) in skupine v okviru odprte metode koordinacije
Evropske unije (EU), ki sta v jeseni 2010 proučili slovensko raziskovalno in inovacijsko
okolje ter javne politike na teh področjih, nato pa dali priporočila za njihovo
optimizacijo. 
Vizija 
Do leta 2020 bo vzpostavljen odziven raziskovalni in
inovacijski sistem, ki ga bodo sooblikovali vsi deležniki in bo odprt svetu. Ta
sistem bo trdno zasidran v družbi, bo v njeni službi, odzival se bo na potrebe
in hotenja državljanov ter omogočal reševanje velikih družbenih izzivov
prihodnosti, kakršni so podnebne spremembe, energija, pomanjkanje virov,
zdravje in staranje. Kot rezultat tega se bo v družbi povečal ugled in
privlačnost dela raziskovalcev, razvojnikov in inovatorjev. Pravni okvir za
delovanje takšnega sistema bo s prilagoditvijo zakonodaje vzpostavljen v letu
2012. 
Zagotavljal bo odprt prostor za dialog, njegovo upravljanje
pa bo demokratično in gospodarno. Vključenost deležnikov bo preprečevala
podvajanje in hkrati omogočala doseganje sinergijskih učinkov. Vsi akterji bodo
v celoti uživali ugodnosti in koristi prostega pretoka znanja in tehnologije
med sektorji, promocija in širjenje znanstvenih spoznanj pa bosta spodbudili
odgovorno ravnanje in družbeno zavest o skupnem dobrem. Vrzeli med področji
raziskovanja, izobraževanja in inovacijami bodo zabrisane, njihov skupni
imenovalec pa bo obsegal partnerstvo, vseživljenjsko učenje, nova spoznanja in
trajnostni razvoj. 
V družbi se bosta povečala ugled in privlačnost poklica
raziskovalca in raziskovalke, tudi zaradi ugodnih infrastrukturnih in
normativnih okoliščin, ki bodo omogočale učinkovito in uspešno izvajanje
najzahtevnejših raziskav. V osrčju sistema bo človek, saj bomo le z razvojem
človeških virov lahko dosegli višjo stopnjo razvitosti. Raziskovalne ustanove
bodo imele strateško, finančno in vodstveno avtonomijo, odgovorne pa bodo za
uresničevanje svojih družbeno pomembnih poslanstev. Država bo postavila
raziskave in inovacije v središče razvojnih politik in jih ustrezno finančno
podprla. Že v 2012 bo za vlaganje v raziskave in razvoj namenjala 1 % BDP javnih sredstev, do leta 2020 pa
1,5 % BDP. V gospodarskem razvoju
se bo višja razvitost pokazala v višji tehnološki sestavi gospodarstva v državi
in višji dodani vrednosti na zaposlenega zaradi tehnoloških, pa tudi
netehnoloških inovacij. Tako se bo dvignila konkurenčnost gospodarstva, medtem
ko bo davčno in podporno okolje spodbudilo nove in višje naložbe podjetij v
razvoj ter v nova, zlasti kakovostnejša delovna mesta. 
Cilj 
Vzpostaviti sodoben raziskovalni in inovacijski sistem, ki bo
omogočal višjo kakovost življenja za vse, s kritično refleksijo družbe,
učinkovitim reševanjem družbenih izzivov in dvigom dodane vrednosti na
zaposlenega ter zagotavljanjem več in kakovostnejših delovnih mest. 
2 UČINKOVITO UPRAVLJANJE RAZISKOVALNEGA IN INOVACIJSKEGA
SISTEMA 
Upravljanje inovacijskega sistema je v preteklih letih prešlo
iz linearnega modela, ki upošteva, da ekonomska učinkovitost sledi
raziskovalni, v sistem druge generacije, ki ni več osredotočen na tehnologijo,
temveč temelji na interaktivnem organizacijskem modelu, ki ustvarja možnosti za
uspeh. Toda v zadnjem desetletju se po svetu vse bolj uveljavlja sistem tretje
generacije, ki je horizontalen ter zahteva dobro usklajen postopek načrtovanja,
izvajanja in vrednotenja politik med vsemi deležniki, vključenimi v inovacijski
sistem, pa tudi sprotno prilagajanje institucij s področij raziskav,
tehnologije in inovacij spremembam v okolju. Proces je odprt in demokratičen,
porazdelitev odgovornosti pri oblikovanju raziskovalnega in inovacijskega
sistema pa nedvoumna. 
Stanje 
Usklajevanje politik v Sloveniji od leta 2010 poteka v Krovni
delovni skupini za usklajevanje in koordiniranje razvojnega načrtovanja države,
upošteva pa Strategijo razvoja Slovenije7, Državni razvojni program
Republike Slovenije 2007–20138, Nacionalni reformni program
2008–20109 (Evropa 202010) in proračun Republike
Slovenije za vsako proračunsko leto. Politike se izvajajo iz državnega
proračuna. Raziskovalna in inovacijska politika je v pristojnosti Ministrstva
za visoko šolstvo, znanost in tehnologijo (MVZT), Ministrstva za gospodarstvo
(MG) in delno Službe vlade za razvoj in evropske zadeve (SVREZ) ter Službe
vlade za lokalno samoupravo in regionalno politiko (SVLR). Ministrstvo za
gospodarstvo usmerja uresničevanje svojega programa prek Javne agencije za
podjetništvo in tuje investicije (JAPTI), Javne agencije za tehnološki razvoj
(TIA) in Slovenskega podjetniškega sklada (SPS). MVZT je prenesel izvajanje
večine ukrepov na agencijo TIA in Javno agencijo za raziskovalno dejavnost
Republike Slovenije (ARRS). 
Področje pokrivata tudi dve svetovalni telesi Vlade RS, Svet
za znanost in tehnologijo RS (SZT) in Svet za konkurenčnost (SK). 
Posledica razdrobljenega sistema upravljanja raziskav in
inovacij je neusklajenost politik in pristojnosti ter podvajanje instrumentov,
pa tudi slabo izvajanje sprejetih strateških dokumentov, predvsem Nacionalnega
raziskovalnega in razvojnega programa11 (NRRP). 
S povečevanjem nalog in odgovornosti, predvsem pa z
ambiciozno zastavljenim načrtom razvoja, novimi instrumenti ter dejavnejšim
sodelovanjem v mednarodnem znanstvenem in inovacijskem okolju se povečujejo
tudi obveznosti resornih organov s področja znanosti, tehnologije in inovacij.
Temu povečanju obveznosti pa v zadnjih letih ni sledila strokovna kadrovska
okrepitev resornih ministrstev, ki bi omogočala ustrezno oblikovanje in izvajanje
teh politik, na kar so opozorili tudi pregledi mednarodnih strokovnjakov.12
To se že kaže v nekaterih izgubljenih priložnostih, tudi v mednarodnem okviru. 
Cilji 
Cilj je doseči boljše upravljanje s sledečimi ukrepi: 
1.     
Vzpostaviti učinkovit enoten sistem upravljanja raziskovalnega in
inovacijskega sistema, ki bo vključeval vse deležnike 
Sistem bo temeljil na horizontalnem in medsektorskem
usklajevanju na vseh odločevalskih in institucionalnih ravneh, gradil pa bo na
zaupanju in odprti komunikaciji med vsemi deležniki. Upravljal se bo na
najvišji ravni, kjer bo zanj pristojna posebna skupina ministrov (Krovna
delovna skupina za usklajevanje in koordiniranje razvojnega načrtovanja
države), v kateri bosta za raziskave in inovacije odgovorni MVZT in MG. To bo
zagotavljalo tesno povezanost izvajanja RISS in nove industrijske politike
države. Področje bo pokrivalo eno svetovalno telo vlade, Svet za raziskave in
inovacije, ki bo povezovalo ključne deležnike ter nadomestilo Svet za znanost
in tehnologijo in Svet za konkurenčnost. V Svetu za raziskave in inovacije bodo
sodelovali vsi ključni deležniki, sestava pa bo določena v zakonskih in
podzakonskih določilih. Vzpostavljen bo učinkovit sistem mreženja na vseh
ravneh, pri čemer bo glavno vodilo učinkovitost upravljanja. Izvajanje RISS
bomo ustrezno institucionalno podprli s krepitvijo visoko usposobljene
kadrovske sestave resornih ministrstev in preoblikovanjem javnih agencij. Te
bodo partnerice pri strokovnem usmerjanju in vrednotenju izvajanja politike. Financiranje
in izvajanje različnih programov bosta večinoma preneseni na strokovno
usposobljene izvajalske institucije. 
2.     
Spremljanje izvajanja RISS in vrednotenje učinkov 
Izvajanje programa bo temeljilo na strokovnosti, preglednosti
in stroškovni učinkovitosti. 
Za doseganje ciljev RISS je treba sproti spremljati
uresničevanje naloženih ukrepov. Za povečanje učinkovitosti sistema in
uspešnosti pri tem je treba preverjati obstoječe ukrepe in jih po potrebi
izboljšati, opustiti ali vključiti nove. Ti zadnji morajo biti razviti v
sodelovanju s ključnimi deležniki, sistem morajo nadgraditi, ne pa voditi v
podvajanje in razdrobljenost. 
Zaradi tesne povezanosti raziskav in razvoja v visokošolskem
in javnem raziskovalnem sektorju bomo zagotovili skupno spremljanje izvajanja
obeh programskih dokumentov za področji visokega šolstva ter raziskovalne in
inovativne dejavnosti ter vrednotenja njihovih učinkov. Neodvisna skupina
strokovnjakov bo skupno spremljala uresničevanje postavljenih ciljev in učinkov
ter izvajanje ukrepov, pa tudi letno poročala pristojnim svetovalnim telesom
Vlade RS za področje visokega šolstva znanosti in tehnologije. Po skupni
obravnavi bodo telesa poročala Vladi RS o izvajanju programov ter dala predloge
dopolnitev in ukrepov za učinkovitejšo izvedbo obeh dokumentov. Vlada RS bo
poročilo predstavila Državnemu zboru RS vsako drugo leto. 
Ukrepi RISS se financirajo iz državnega proračuna RS, ki ga v
skladu s to strategijo oblikujejo pristojna ministrstva. Sistem spremljanja, ki
je v skladu s kazalniki v RISS, je podrobneje razdelan v programskem proračunu
s ciljnimi vrednostmi do leta 2014. V letu 2015 bo opravljena temeljita ocena
RISS, ki bo vključevala vrednotenje ukrepov in doseganje ciljnih vrednosti ter
bo podlaga za posodobljeno strategijo 2015–2020. 
3.     
Redno vrednotenje učinkovitosti vseh podpornih in izvajalskih institucij
Izvajalske institucije in agencije bodo uresničevale svoje
poslanstvo v skladu z načeli učinkovitosti, odgovornosti in preglednosti.
Učinkovitost in kakovost delovanja vseh podpornih (npr. agencije) in
izvajalskih institucij (npr. javne raziskovalne organizacije; JRO) bo
ovrednotena po merljivih kazalnikih, kar bo zagotavljalo transparentnost,
strokovnost in etičnost, vanjo pa bodo vključeni domači in mednarodni strokovnjaki.
Ukrepi
3 KAKOVOSTNE RAZISKAVE V JAVNEM SEKTORJU 
3.1 Več avtonomije in odgovornosti javnih raziskovalnih
organizacij 
Javne raziskovalne organizacije (JRO), kakor jih opredeljuje
veljavna zakonodaja, so osebe javnega prava, katerih ustanovitelj je RS ali
druga z zakonom pooblaščena oseba javnega prava in ki izpolnjujejo pogoje za
izvajanje raziskovalne in razvojne dejavnosti. Med JRO tako sodijo javni
raziskovalni in infrastrukturni zavodi ter visokošolski zavodi, ki jih je
ustanovila RS (ali druga z zakonom pooblaščena oseba javnega prava). Javno
službo na področju raziskovalne in razvojne dejavnosti po veljavni zakonodaji
sicer poleg JRO na podlagi podeljene koncesije v obliki raziskovalnih programov
izvajajo tudi programske skupine pri pravnih osebah javnega in zasebnega prava.
Za potrebe tega dokumenta se kot JRO štejejo tudi ti izvajalci. 
JRO so kot glavne nosilke raziskovalne dejavnosti v središču
raziskovalno-inovacijskega sistema, ki se hitro razvija in spreminja. Kljub
vsemu je tudi v spreminjajočih se okoliščinah treba zagotoviti čim boljše
možnosti za delo JRO. Njihovo učinkovito delovanje in uspešnost pri
uresničevanju raziskovalnega poslanstva določa izid celotnega raziskovalnega in
inovacijskega sistema. Slednji jim mora zato zagotavljati večjo avtonomnost
(upravljavsko, finančno in raziskovalno), same pa morajo nositi družbeno
odgovornost za prenos znanstvenih odkritij v družbo in njene podsisteme. 
Odlična znanost je eden od temeljev inovativne družbe znanja.
Razvoj odlične znanosti prvenstveno sloni na temeljnih napredkih znanosti na in
preko meja obstoječega vedenja. K temeljnim napredkom znanosti pa vodijo le
raziskave proste vnaprej postavljenih prioritet in temelječe le na prvobitni
vedoželjnosti raziskovalcev. Zato se mora ta del znanosti odvijati znotraj
avtonomnih raziskovalnih organizacij, kjer je edini kriterij za ocenjevanje
znanstvenega dela globalno primerljiva odličnost. Univerze in inštituti
samostojno razvijajo področja v katerih lahko dosegajo najodličnejše prebojne
rezultate in s tem prispevajo pomemben del k svetovni zakladnici znanja. 
Pomembne spremembe v inovacijskem sistemu se kažejo v
organizaciji raziskovalno-razvojne dejavnosti v gospodarstvu, kjer
tradicionalne raziskovalne oddelke nadomeščajo strokovnjaki, ki so s svojo
razvojno in inovacijsko dejavnostjo bližje trgu. To pa vnaša velike spremembe
na raziskovalno področje v javnem sektorju, saj se širi raziskovalno-razvojno
sodelovanje med podjetji, pa tudi med poslovnim in javnim sektorjem. Po drugi
strani pa močno narašča internacionalizacija/globalizacija raziskav in razvoja,
pri čemer sta domači in evropski javni raziskovalni prostor vedno bolj
izpostavljena mednarodni konkurenci, zato se bosta morala prilagoditi in
usposobiti za nove razmere ter ohraniti privlačnost za poslovni sektor. Večata
se mobilnost raziskovalcev, študentov in profesorjev ter konkurenca pri
pridobivanju najboljših med njimi. Razvija se mednarodni trg visokošolskega
izobraževanja, h kateremu vse bolj prispevajo mednarodni sistemi za ovrednotenje
in preverjanje kakovosti. Industrija, storitveni sektor in drugi uporabniki
znanja potrebujejo novo znanje in spretnosti, vseživljenjsko učenje in
izobraževanje na delovnem mestu pa postajata čedalje pomembnejša sestavna dela
raziskovalnega in inovacijskega sistema. 
Vsi ti procesi, ki v raziskovalno-inovacijskem sistemu
potekajo po svetu in Sloveniji, zahtevajo sodobnim tokovom prilagojeno delo in
organiziranost v javnem raziskovalnem sektorju. 
Stanje 
Sloveniji je po osamosvojitvi in med tranzicijo uspelo
ohraniti dokajšnjo stabilnost javnega raziskovalno-razvojnega sektorja, in to
kljub prestrukturiranju gospodarstva, v katerem so velika podjetja, ki so po
osamosvojitvi izgubila velik del trga, zapirala ali zmanjševala svoje
raziskovalno-razvojne oddelke. Večinoma so povečana sredstva države za
raziskave in razvoj na začetku 90. let nadomestila zmanjšanje vlaganja
gospodarstva v ta namen, tako pa omogočila ohranitev visoke ravni znanstvene
produkcije. Posledica prenosa raziskovalno-razvojnega težišča iz poslovne v
javno raziskovalno sfero je bila preusmeritev k temeljnim raziskavam. Zato je
sodelovanje z javnim sektorjem kljub ponovni rasti vlaganja poslovnega sektorja
v raziskave in razvoj v preteklih letih ostalo na precej nizki ravni. 
Pri tem so posebnost slovenskega raziskovalno-razvojnega
prostora majhne razlike v raziskovalno-razvojni dejavnosti na visokošolskih in
javnih raziskovalnih zavodih (JRZ). Sodelovanje JRZ z uporabniki je le za
malenkost večje, kakor v visokošolskem sektorju. V letu 2008 je bil na primer
delež domačega poslovnega sektorja v financiranju raziskav visokošolskega
sektorja 10,1 %, delež pri
raziskavah državnega sektorja pa 12,7 %.
To povzroča podvajanje vsebin, slabo sodelovanje med raziskovalci na različnih
inštitucijah in razdrobljenost raziskovalno-razvojnega prostora. 
Po drugi strani pa JRO ne morejo ustrezno slediti globalnim
procesom in se strateško razvijati, saj jim to otežuje trenutni sistem
financiranja raziskovalnih skupin. Težišče odločanja o razvoju je na ravni
osnovne celice raziskovanja, kar je programska skupina, in ne na ravni
posamezne institucije, ki bi upravljala svojo celotno zmogljivost. Po testni
metodologiji OECD je delež institucionalnega financiranja v celotnih javnih
sredstvih JRO 22,2 %, kar je najnižji
delež med 13 državami, zajetimi v študiji OECD. Trenutni delovnopravni položaj
raziskovalcev in raziskovalk v JRO kot javnih uslužbencev po zakonih, ki
urejajo sistem javnih uslužbencev in sistem plač v javnem sektorju, ter ne
omogoča razvoja odličnega raziskovalnega in razvojnega sistema. 
Možnost zaposlitve raziskovalcev zunaj delovnopravnega
statusa javnih uslužbencev bi v institucije pritegnila (tudi tuje) vrhunske
strokovnjake in motivirala uslužbence z metodami, ki so značilne za
gospodarstvo, s čimer bo institucija lažje izpolnjevala svoje razvojne cilje.
Hkrati bi možnost izstopa iz sistema javnih uslužbencev odpravila anomalije, ki
jih ta sistem, ne da bi predvidel različne, sektorsko profilirane okoliščine,
prinaša posebni skupini znanstvenikov. 
Za spremljanje raziskovalne odličnosti se navadno uporabljajo
podatki o številu objav, številu citatov, številu visoko citiranih objav,
faktorju vpliva in številu patentnih prijav pri izbranih patentnih uradih.
Slovenija je v obdobju 2004–2008 s 5.840 objavami na milijon prebivalcev v
revijah, indeksiranih v bibliografskih zbirkah ISI, po tem kriteriju dosegla
155 % povprečja EU, kar pomeni 7.
mesto v EU. Po številu citatov na milijon prebivalcev smo v istem obdobju z
18.062 citati na milijon prebivalcev na 13. mestu v EU in dosegamo 95 % povprečja EU. Po faktorju vpliva, ki
pomeni povprečno število citatov na objavo, smo s 3,09 pri 61 % povprečja EU na 22. mestu v EU, kar
kaže na v povprečju sorazmerno majhno odmevnost objav slovenskih avtorjev. Z 62
visoko citiranimi objavami na milijon prebivalcev v obdobju 1998–2008 je
Slovenija dosegla 151 % povprečja
EU in tako 13. mesto v EU. 
Cilji 
Cilj je povečanje avtonomije in odgovornosti JRO, ki skladno
s svojim poslanstvom prispevajo pomemben delež k vzpostavitvi uspešnega
raziskovalnega in inovacijskega sistema. S svojimi rezultati bodo JRO po eni
strani prispevale svoj delež k temeljnem napredku znanosti in tehnologij, po
drugi strani pa k razvoju družbe in gospodarstva. Za to so potrebni troji
dejavniki: 
1.     
Povečanje mednarodne prepoznavnosti in konkurenčnosti slovenske znanosti
v evropskem in svetovnem merilu 
Spodbujanje temeljnih raziskav bo sledilo učinkovitemu modelu
Evropskega raziskovalnega sveta (ERC), pri čemer bo namenjena posebna pozornost
vzpostavitvi evropsko primerljivega sistema ocenjevanja prijav in vrednotenja
rezultatov raziskovalnega dela. 
2.     
Razlikovanje poslanstva in vloge visokošolskega sektorja in inštitutov 
S povečanjem raznovrstnosti bodo JRO opredelile lastna
poslanstva in strategije, v okviru katerih se bodo močneje naslonile na razvoj
področij in dejavnosti, kjer so še posebno uspešne ali izkazujejo to možnost.
Vse JRO bodo razvijale temeljno znanje in sodelovanje z uporabniki, pri tem pa
bodo raziskovalni inštituti slednjemu dali močnejši poudarek kakor univerze.
Manjše raziskovalne inštitute, ki sredstva za delovanje pridobivajo skoraj
izključno iz javnih virov, bomo povezali ali združili z univerzami na podlagi
poglobljene razprave z deležniki. 
3.     
Vzpostavitev evalvacijskega sistema raziskovalne dejavnosti JRO 
Za ustrezno spremljanje delovanja raziskovalnega in
inovacijskega sistema je potrebno učinkovito institucionalno vrednotenje, ki
pri izdelavi končnih ugotovitev upošteva širok spekter meril. Bistvo
institucionalnega vrednotenja je v neodvisnem zunanjem ocenjevanju (tuji in
domači neodvisni ocenjevalci), ki ne temelji zgolj na kvantitativnih podatkih.
Evalvacijski sistem bosta na podlagi javne razprave razvili agenciji, pristojni
za raziskave in za tehnološki razvoj, v sodelovanju z resornimi ministrstvi in
drugimi deležniki. Evalvacijska merila bodo temeljila na vrednotenju rezultatov
in učinkov v znanosti. En niz kriterijev (število objav v publikacijah z
visokim faktorjem vpliva, citiranost, indeks rasti raziskovalnega dela, sodelovanje
med JRO ipd.) bo namenjen merjenju znanstvene odličnosti institucije in
mednarodni prepoznavnosti temeljnega raziskovalnega dela. Drug niz kriterijev
pa se bo nanašal na sodelovanje z uporabniki, s čimer bomo merili družbeno
relevantnost raziskovalnega dela. Skladno s poslanstvom bodo slednja merila
bolj poudarjena pri vrednotenju raziskovalnih inštitutov, med drugim bodo
upoštevani prihodki od licenc, število patentov pri patentnih uradih, ki
opravljajo popoln preizkus, število novih podjetij, izhajajočih iz JRO in
aplikativna uspešnost JRO (poslovne povezave ali projekti JRO z uporabniki,
število zaposlitev študentov, mladih raziskovalcev in raziskovalcev v razvojnih
oddelkih v gospodarstva, odstotek raziskav na prednostnih področjih slovenskih
tehnoloških platform, odstotek raziskav za podporo projektom družbenega pomena
in drugo). 
4.     
Avtonomnost in odgovornost (JRO) za zagotovitev njihovega strateškega
razvoja, skladno z nacionalnimi prednostnimi nalogami. 
S postopnim povečevanjem institucionalnega financiranja JRO
na račun zmanjševanja/ukinitve programskega financiranja bomo zagotovili
njihovo večjo avtonomijo in odgovornost pri oblikovanju kadrovske in
razvojne/programske strategije. Pri tem mora raziskovalno-razvojna dejavnost
potekati v partnerskem odnosu, v katerem JRO prevzema odgovornost do zaposlenih
ter do različnih družbenih okolij, vseh svojih sistemskih delov in družbe kot
celote. 
Poenoteno bo institucionalno financiranje raziskovalne in
razvojne dejavnosti visokošolskega sektorja in inštitutov, ki bo vključevalo
dva stebra: temeljnega in razvojnega. Temeljni steber bo zagotavljal stabilnost
financiranja te dejavnosti JRO, razvojni steber pa dodatno financiranje v
skladu z izpolnjevanjem poslanstev institucij in doseganjem vnaprej dogovorjenih
ciljev ter bo temeljil na rezultatih vrednotenja JRO. 
Prenovljeno financiranje JRO bo omogočilo uresničevanje
ciljev RISS ob upoštevanju njihove avtonomije, da same oblikujejo svojo
institucionalno strategijo in poti za doseganje zastavljenih ciljev. Mehanizmi
financiranja iz javnih sredstev bodo zasnovani tako, da omogočajo JRO
samostojnejše odločanje o porabi in celostnem upravljanju sredstev, namenjenih
institucionalnemu financiranju. 
Poleg prehoda na institucionalno financiranje institucij pri
stabilnem financiranju bomo pri projektnem financiranju raziskovalnega dela
nadomestili dosedanje financiranje prek enote »raziskovalne ure« s
(so)financiranjem dejanskih stroškov projektov. 
Institucije bodo pridobile večjo avtonomijo pri zaposlovanju in
upravljanju človeških virov, saj bodo, ob uspešnem dogovoru med udeleženci,
raziskovalci posamezne institucije lahko izstopili iz plačnega sistema.
Pričakujemo in želimo, da vodstva raziskovalnih institucij in zaposleni skupaj
predlagajo, kako bi lahko v tem primeru uredili plačni sistem in pravice ter
dolžnosti zaposlenih, pri čemer je ena od možnosti kolektivna pogodba med
javnimi raziskovalnimi zavodi kot delodajalci in sindikati kot zaposlenimi. Pri
tem je lahko sedanja ureditev pravic in odgovornosti izhodišče za nov sistem.
Vodstva institucij in zaposleni bodo do spremembe zakonodaje predlagali
spremembe delovnopravne ureditve zaposlenih. Nov plačni sistem bo enoten za
visokošolske pedagoške in raziskovalne karierne poti. Na ta način bodo osnovne pravice
in dolžnosti urejene manj rigidno, v skladu z Zakonom o delovnih razmerjih13.
Ukrepi

3.2 Prenos znanja 
Znanje je temeljna vrednota sodobnega sveta. Slovenska
znanost je po oceni OECD v povprečju dokaj kakovostna, manjka pa ji večja
stopnja odgovornosti do družbe, ki jo večinoma financira, ustrezen zakonodajni
okvir, ki bo omogočal nagrajevanje nadpovprečnih ter sistem skupnih oziroma
povezanih spodbud za raziskovalni sektor in podjetja. Raziskovalni in
inovacijski sistem, ki omogoča družbeno vključenost in trajnosten način
življenja, predvideva izpopolnitev in uporabo novega znanja v družbi, da se
zagotavlja boljša kakovost življenja za vse. Posebno pozornost zahtevata
upravljanje in prenos tehnologij, ki kaže na uspešnost znanstvenoraziskovalnega
dela s stališča družbe, ki to raziskovalno delo financira, hkrati pa omogoča
večji izkoristek na novo pridobljenega znanja v družbeno korist. Pretok znanja
in dobro upravljanje intelektualne lastnine sta ključna tudi za uspešno
sodelovanje med javnimi raziskovalnimi organizacijami in neposrednimi
uporabniki znanja, ki vodi do novih proizvodov, procesov in storitev. Znanja s
področja prenosa znanja in tehnologij so ključna za ustvarjanje
visokotehnoloških podjetij, izhajajočih iz JRO, ki izkoriščajo rezultate
raziskovalno-razvojne dejavnosti. Obenem netehnološki prenos znanja v družbo
lahko pripomore, da je ta bolj povezana, zdrava in ustvarjalna, kakovost
življenja pa večja. 
Stanje 
V Sloveniji prenos znanja ni urejen celostno. Dejavnosti po
večini temeljijo na ad hoc akcijah različnih akterjev. Največ jih je v
nekaterih javnih raziskovalnih zavodih in visokošolskih zavodih, medtem ko
imajo državne institucije večinoma premalo dejavno vlogo. V samostojno enoto za
prenos tehnologij sta povezana dva inštituta, in sicer IJS in KI, Univerza v
Mariboru je lastnica TehnoCentra, Univerza na Primorskem deluje prek
Univerzitetnega inkubatorja Primorske, Univerza v Ljubljani pa v okviru Službe
za raziskave, razvoj in intelektualno lastnino. Leta 2009 je bila ustanovljena
neformalna slovenska mreža strokovnjakov za prenos tehnologije SI.TT. Mreženje,
pretok informacij o dobrih praksah in načini urejanja v primerljivih sistemih v
tujini na drugi strani omogočajo vpetost Urada za intelektualno lastnino (UIL)
v projekte EPO in IJS v CERN TT Network, prav tako pa s članstvom posameznih
slovenskih strokovnjakov v organizacijah ASTP, AUTM. Mreženje, pretok
informacij o dobrih praksah in načini urejanja v primerljivih sistemih v tujini
na drugi strani omogočajo vpetost Urada za intelektualno lastnino (UIL) v
projekte Evropskega patentnega urada (EPO) in Inštituta Jožef Stefan (IJS) v
CERN TT Network, prav tako pa s članstvom posameznih slovenskih strokovnjakov v
Združenju evropskih profesionalcev za prenos znanosti in tehnologij (ASTP),
Združenja univerzitetnih menedžerjev s področja tehnologij (AUTM). 
Za prenos znanja in tehnologij obstaja tudi ustrezna
zakonodajna podlaga, saj 21. in 22. člen Zakona o izumih iz delovnega razmerja14
opredeljuje pogoje prevzema izumov in njihovega upravljanja v javnih
raziskovalnih organizacijah. 
Kakovostno izvajanje dejavnosti in postopkov prenosa znanja
lahko omogoči le ustrezna kadrovska podprtost in stabilnost delovnega okolja,
kar moramo doseči s primernim izobraževanjem/izpopolnjevanjem, sistematičnim
financiranjem dejavnosti prenosa znanja in vzpostavitvijo celostno primernega
okolja (zakonodajnega in glede sprejetosti dejavnosti v družbi). 
Zdajšnje stanje se izraža v tem, da je povratek javnega
financiranja v gospodarstvo, ki to financiranje omogoča, v primerjavi z
institucijami v tujini nizek. Povedano velja za sodelovanje institucij znanja s
podjetji (pogodbene raziskave in raziskave za razvoj polizdelka ali prototipa)
ter za licenciranje novonastalega znanja, pridobljenega z javnimi sredstvi, in
ustanavljanje novih podjetij na podlagi tega znanja. 
Cilji 
Boljši prenos znanja bomo dosegli s temi ukrepi: 
1.     
Vzpostaviti okolje, ki bo omogočalo učinkovit prenos znanja 
V takem okolju bo prenos znanja opredeljen kot eden ključnih
strateških poslanstev JRO do družbe. Sistem bo spodbujal sodelovanje, zaupanje
in dobro vpetost v raziskovalno sfero. Omogočeno bo pridobivanje podjetniškega
znanja in kulture podjetnosti med študenti ter preprosto ustanavljanje
podjetij. Urejen bo sistem pisarn za prenos tehnologij (TTO) in vzpostavljena
metrika za ovrednotenje njegove učinkovitosti. Namenjen bo prenosu znanja in
tehnologij iz JRO, pa tudi prenosu med JRO in posamezniki (raziskovalci,
inovatorji in umetniki) ter podjetji. Utrdil in uporabil bo znanje, ki je nujno
za vrednotenje idej in udejanjanje najboljših med njimi v inovacijske projekte
z veliko verjetnostjo gospodarske uspešnosti. Za to bomo okrepili obstoječe
dobro jedro pisarn TTO in njihovo umestitev v celovito podporno okolje ter jim
zagotovili stabilno financiranje. Pri tem bo poudarek na ocenjevanju njihove
uspešnosti v zvezi z doseganjem učinkov prenosa znanja in tehnologij v obliki
licenc, novonastalih podjetij (število podjetij in zaposlenih), rasti prihodkov
itd. 
2.     
Vzpostaviti učinkovit sistem varstva intelektualne lastnine 
Nacionalni protokol (priročnik) pri urejanju pravic
intelektualne lastnine bo omogočil, da bodo podjetja seznanjena s pogoji
uporabe pravic intelektualne lastnine JRO, prenos/dostop pa preprost in hiter. 
3.     
Spodbujati kulturo patentiranja s premišljeno patentno politiko in z
razvojem zakonodaje za intelektualno lastnino 
To bo pospešilo smiselno pridobivanje in izkoriščanje novih
patentov v akademskem, raziskovalno-razvojnem in poslovnem sektorju. Kulturo
inovativnega razmišljanja je treba spodbujati na vseh ravneh izobraževanja, saj
dolgoročno prinaša zaželene rezultate samo celostno boljše razumevanja pomena
tega področja. Proučili bomo rešitve za vključitev deležnikov v izrabo
rezultatov (porazdelitev pravic iz intelektualne lastnine med raziskovalca in
raziskovalko oziroma izumitelja in izumiteljico, institucijo in posrednika pri
komercializaciji). 
4.     
Opredeliti prenos znanja kot enega ključnih strateških poslanstev JRO 
Za kar najboljše delovanje sistema prenosa znanja se morajo
JRO jasno zavedati pomena tega področja ter ga kot pomemben del opredeliti v
svojih vizijah in strateških dokumentih. 
5.     
Graditi odnos zaupanja in dobro vpetost v raziskovalno sfero 
Za ustrezne dosežke je treba vzpostaviti zaupanje med vsemi
ključnimi akterji (raziskovalno sfero in državnimi institucijami), kar omogoča
primeren pretok znanja in informacij, posledično pa sinergijske učinke.15
Ukrepi
3.3 Sodelovanje na raziskovalno-razvojnem področju v EU in
svetu 
Naraščajoča globalizacija zahteva krepitev
znanstveno-tehnološke odličnosti in trajnostnega razvoja. Brez povečanja
znanstveno-tehnološkega sodelovanja v evropskem in svetovnem merilu ni mogoče
učinkovito odgovoriti na izzive, ki presegajo meje držav in celin.
Globalizacija zahteva drugačne pristope in metode na lokalni, regionalni in
nacionalni ravni. Usklajevanje raziskovalno-razvojnih politik, instrumentov in
ukrepov je na globalni mednarodni ravni postalo nujnost, ki je zavezujoča tudi
za Slovenijo. Mednarodno raziskovalno-razvojno sodelovanje mora temeljiti na
načelih vzajemnosti, enakopravnosti in skupne blaginje ter na ustreznem varstvu
intelektualne lastnine. To sodelovanje je ključnega pomena za razvoj, delitev
in razširjanje znanja po vsem svetu ter je podlaga za spodbujanje pretoka
raziskovalcev in »kroženje možganov« v duhu krepitve evropskega raziskovalnega
prostora in širše. 
Stanje 
Slovenija v okvirnih programih EU za raziskave (OP) uradno
sodeluje od leta 1999 in v 7. okvirnem programu po začasnih podatkih Evropske
komisije (EK) za prvi dve leti predstavlja 0,9 %
sodelujočih, s čimer pridobiva 0,6 %
vseh razdeljenih sredstev EK, kar je relativno uspešno glede na to, da ima 0,4 % prebivalstva EU. Po drugi strani pa
nas le okoli 15-odstotna stopnja uspešnosti prijaviteljev (število sodelujočih
v sprejetih projektih v primerjavi s številom v prijavljenih projektih) uvršča
med zadnje v EU (na 24. oziroma 25. mesto v EU-27), kar kaže na slabo
pripravljenost prijav. Prav tako Slovenija ni preveč uspešna pri številu
koordinatorjev projektov in sodelovanju v razpisih Evropskega raziskovalnega
sveta, bolje pa sodeluje v medvladnih programih EUREKA in COST. 
Dvostransko sodelovanje Slovenije na raziskovalno-razvojnem
področju se je, zaradi čim večje prepoznavnosti slovenskih raziskav in razvoja
v evropskem okviru in širše, pospešeno razvijalo vse od slovenske
osamosvojitve. Cilj je bil čim hitrejša vključitev v EU in poglabljanje
sodelovanja tudi z drugimi državami (sosednje države, države Zahodnega Balkana,
razvite zunajevropske in regionalno pomembne države). Z novo strategijo želimo
do leta 2020 preseči mobilnost v okviru dvostranskega sodelovanja in jo
nadgraditi, zlasti s prednostnimi državami v slovenski zunanji politiki. 
Slovenija začenja sodelovanje tudi v dejavnostih OECD in Evropske
vesoljske agencije (ESA). 
Cilji 
Cilj je izboljšati mednarodno sodelovanje, in sicer: 
1.     
Povečati obseg mednarodnega večstranskega sodelovanja 
Podpirali bomo odpiranje slovenskega raziskovalno-razvojnega
prostora v državah članicah EU in pridruženih državah okvirnim programom EU –
predvsem s sistemom nacionalnih oseb za stike (NCP) za OP EU in predstavniki v
ustreznih programskih odborih pri Evropski komisiji – ki ga je treba
prilagoditi spremenjenim okoliščinam. Pri razvoju ali vstopanju v nove instrumente
bomo stremeli k enostavnosti, preglednosti in preprečevanju podvajanja le-teh,
da bo sistem čim bolj enostaven za raziskovalce in poslovni sektor. S
finančnimi spodbudami bomo nadalje podpirali vključevanje slovenskih
raziskovalcev v evropske raziskovalne programe in mreže tako, da bodo v
največji meri vključevali tudi podjetja, ki razvijajo in/ali komercializirajo
novo znanja. 
2.     
Povečati obseg mednarodnega dvostranskega sodelovanja 
Usmerjeno bo na sosednje države in regije, države Zahodnega
Balkana in t. i. BRIK države (Brazilija, Rusija, Indija, Kitajska), ki
postajajo nova svetovna središča raziskav in razvoja, ter na druge raziskovalno
komplementarne države. 
Dvostransko sodelovanje z najrazvitejšimi državami sveta, kot
na primer ZDA, Koreja in Japonska, bomo nadgrajevali, sodelovanje z drugimi
državami pa podpirali v skladu z interesi znanstvene sfere in
zunanjepolitičnimi usmeritvami Republike Slovenije. Slovenija mora z
dvostranskimi raziskovalnimi projekti in drugim sodelovanjem z državami Jugovzhodne
Evrope, še zlasti Zahodnega Balkana, postati privlačna država za vrhunske
raziskovalce in podjetja iz teh okolij. 
Poseben poudarek bo na čezmejnem raziskovalno-razvojnem
sodelovanju, ki ima najneposrednejši učinek na prenos znanja v lokalno gospodarstvo.
Iz financiranja pretežno mobilnosti bomo postopno prešli k
spodbujanju raziskovalnih projektov kot prevladujoči obliki dvostranskega
sodelovanja. 
Nove smernice bodo zapisane v Načrtu razvoja dvostranskega
mednarodnega sodelovanja RS na področju raziskav in razvoja 2012–2020. Za
njegovo pripravo je odgovorno Ministrstvo za visoko šolstvo, znanost in
tehnologijo, ki ga posreduje v sprejem Vladi RS. 
Ukrepi
3.4 Javno financiranje raziskav in razvoja 
Javno vlaganje v raziskave in razvoj je eden temeljnih
stebrov raziskovalnega in inovacijskega sistema, saj največkrat določa njegov
rezultat in je pogoj za avtonomno znanstveno delo. Za učinkovito izvajanje
ciljev RISS je potrebno zagotoviti dolgoročno stabilno financiranje
raziskovalnih in razvojnih aktivnosti. Višina zasebnih vlaganj na drugi strani
ne pomeni le vhodne spremenljivke v ta sistem, ampak prav tako izraža delovanje
sistema samega. Barcelonski cilj kot del lizbonske strategije v državah EU
postavlja za cilj vlaganje v znanost in razvoj v višini 3 % BDP. Tretjina (1 %) teh vlaganj naj bi prišla iz javnih
sredstev, dve tretjini (2 %) pa iz
gospodarstva. Večina držav članic EU tega cilja še ne dosega, Slovenija bo ob
trenutnih trendih cilj javnih vlaganj dosegla že do leta 2012. 
Stanje 
Za financiranje raziskovalno-razvojne dejavnosti v Sloveniji
je značilno naslednje: 
-       
Kljub začetni ambiciji o realizaciji Barcelonskega cilja 3 % BDP za raziskave in razvoj do leta
2010 tudi v Sloveniji je pri nas delež sredstev za raziskovalno-razvojno
dejavnost leta 2008 dosegel le 1,65 %
BDP ali 616,9 mio EUR bruto domačih izdatkov. Pri tem je bil delež državnega
proračuna 0,52 % BDP ali 193,1 mio
EUR, delež celotnih javnih virov (skupaj z javnimi prilivi iz tujine) pa 0,57 % BDP ali 212,9 mio eur. 
-       
iz državnih proračunskih sredstev za raziskave in razvoj (RR) (kar je
nekoliko drugačen agregat od barcelonskega)16 je Slovenija v letu
2008 namenila državnemu sektorju oz. JRZ 45,8 %, visokošolskemu sektorju oz.
visokošolskim zavodom 41,2 %,
sledijo poslovni sektor z 12,2 %,
zasebni nepridobitni sektor z 0,7 %
in tujina z 0,1 %. Številka o
deležu proračunskih sredstev za RR v visokošolskem sektorju je prenizka, saj se
ta čas v statističnem poročilu ne prikazuje denar, s katerim država pokriva
raziskovalno delo, ki ga visokošolski učitelji opravljajo v okviru svoje redne
zaposlitve. Ta denar se všteva v sredstva za pedagoško dejavnost, kar bo treba
v prihodnje korigirati. 
-       
Sredstva za raziskave v poslovnem sektorju so, razumljivo, namenjena
skoraj izključno naravoslovnim in tehniškim vedam (99 %), medtem ko je delež sredstev za te vede v raziskavah
JRO 77 %, za družboslovje in
humanistiko pa 23 % (podatki za
2008). Za Slovenijo je, nadalje, značilna razmeroma nizka poraba sredstev za
raziskave in razvoj v storitvenem sektorju (v letu 2008 so storitvene
dejavnosti porabile 16 % sredstev,
potrošenih za raziskave v poslovnem sektorju in hkrati prispevale 55 % dodane vrednosti, ustvarjene v
gospodarstvu). 
Za sistem financiranja raziskovalne dejavnosti v Sloveniji je
značilno razmeroma veliko različnih instrumentov, kar vodi v njegovo drobljenje
in zmanjšuje učinkovitost vloženih sredstev. Prav tako še nismo razvili
celovitega sistema ex-post analize znanstvenih rezultatov, s čimer bi lahko
merili konkretne družbene učinke raziskovalnega dela, ki ga financira država. 
Cilji 
Cilj je izboljšati sistem javnega financiranja raziskav in
inovacij. To bomo dosegli z: 
1.     
večanjem sredstev za razvojno-raziskovalno dejavnost 
V letu 2010 je vlada sprejela cilj, da bo Slovenija do leta 2020
dosegla skupna vlaganja javnega in zasebnega sektorja v raziskave in razvoj v
višini 3 % BDP. Koalicijski
sporazum 2008-2012 predvideva v ta namen javna vlaganja v višini 1 % BDP že v letu 2012. 
Svet za znanost in tehnologijo je v izhodiščih za RISS postavil
ta cilj še višje – 3,6 % BDP
skupnih naložb do leta 2020, od tega 1,2 %
BDP javnih sredstev. V Sloveniji se bo povečal delež sredstev za raziskovalno
in inovacijsko dejavnost v okviru sredstev evropske kohezijske politike v
tekočem in v prihodnjem programskem obdobju. 
Povečanje javnega vlaganja v raziskovalno-razvojno dejavnost
bomo dosegli z rastjo nacionalnih in strukturnih sredstev namenjenih za
raziskovalno-razvojno dejavnost. Delež slednjih se bo v prihodnji finančni
perspektivi povečal, nacionalna, strukturna in druga evropska sredstva (npr.
operativni programi) pa se bodo uporabljala sinergično. Področja in aktivnosti
za razvoj raziskovalnega in inovacijskega sistema v programskem obdobju EU
2014-2020 bodo opredeljene v Načrtu razvoja raziskovalnega in inovacijskega
sistema z nacionalnimi in strukturnimi sredstvi 2014–2020. Za njegovo pripravo
sta odgovorna Ministrstvo za visoko šolstvo, znanost in tehnologijo in
Ministrstvo za gospodarstvo, ki ga posredujeta v sprejem Vladi RS. 
2.     
Spodbuditi temeljne17 raziskave 
Raziskovalna politika bo podpirala temeljno raziskovanje, ki
ima največji pomen za razvoj znanosti in družbeni razvoj, ter bo ob višanju
javnega vlaganja vanj povečevala sredstva. Brez odlične znanosti ni možnosti za
uspešno aplikativno delo in prenos v gospodarstvo, obenem pa ni dovolj le
produkcija samo akademskega znanja – brez možne in dejanske uvedbe v
gospodarstvo. Pri tem se tradicionalna meja med temeljnimi in aplikativnimi
raziskavami vse bolj briše. Temeljne raziskave, ki ne bodo omejene s prioritetnimi
področji, se bodo izvajale komplementarno s projekti in rednim delom na
univerzah, s čimer bo zagotovljen prenos odličnega znanja na prihodnje
generacije. 
3.     
Spodbujati projekte v sodelovanju z inovativnim gospodarstvom 
Ob višanju vlaganja javnih sredstev za raziskave in razvoj
bomo namenili dodatna sredstva spodbudam za projekte v sodelovanju z
inovativnim gospodarstvom, s končnim ciljem doseči razmerje 60 : 40 v prid
slednjim. 
4.     
Povečati diverzifikacijo virov financiranja raziskovalne in inovacijske dejavnosti
in v tem okviru zagotoviti okolje za razvoj donatorstva kot čedalje
pomembnejšega zasebnega vira financiranja 
Pospeševali bomo donatorstvo v znanost in raziskovanje, med
drugim z davčnimi olajšavami. Dolgoročni razvoj donatorstva je nujen zaradi
boljše povezanosti raziskovalne dejavnosti z družbo in posledično izboljšanim
položajem (ugledom) raziskovalcev in inovatorjev v družbi. Ključni predpogoj za
donatorstvo je zaupanje v znanost kot katalizator razvoja in vzpostavljanja
kreativne, na znanju temelječe družbe. Glede na to, da je segment donatorstva v
razvitih državah pomemben vir sofinanciranja raziskovalnih aktivnosti je cilj
RISS spodbuditi dolgoročni razvoj tega segmenta v družbi, tudi prek davčnih
olajšav pri čemer pa gre za trajni proces, ki ima mnogo daljši horizont kot ga
ima predvidoma trenutna finančna kriza. 
5.     
Spodbuditi vlaganje v raziskovalno-razvojno dejavnost v poslovnem
sektorju 
Posebno pozornost je treba nameniti vlaganju v
raziskovalno-razvojna gospodarstva. Za spodbujanje tega vlaganja so izjemno
pomembni podporni ukrepi države, kakršni so celoviti viri financiranja za
razvoj proizvodov, procesov in storitev, davčne olajšave za vlaganje v
raziskave in razvoj ter razvoj trga. Ukrepi za spodbujanje vlaganja v
raziskovalno-razvojna gospodarstva so podrobneje opredeljeni v poglavju 5.1. 
Cilji in ukrepi
3.5 Etika v raziskavah in pri raziskovalcih 
Naraščajoča vpetost raziskav in inovacij v družbeno okolje
ter reševanje temeljnih družbenih problemov in vprašanj, skupaj s težavnostjo
ocenjevanja posledic raziskovalno-razvojne dejavnosti na življenje ljudi in na
okolje, ustvarjata vedno večjo potrebo po etični ozaveščenosti raziskovalcev.
Hkrati pa raziskovalni poklic zahteva čvrsto integriteto in poudarjen čut za
odgovornost, saj se še zlasti v majhnem prostoru, kakršen je slovenski,
velikokrat znajdejo v položajih, ki bi jih bilo mogoče razumeti kot nasprotje
interesov ali pa bi lahko škodili ugledu raziskovalne ustanove in
raziskovalnega poklica na splošno. 
Stanje 
V Sloveniji se z vprašanji etike v raziskavah ukvarjata
Komisija RS za medicinsko etiko, ki je neodvisno telo, in Etična komisija za
poskuse na živalih, ki deluje na Ministrstvu za gozdarstvo, kmetijstvo in
prehrano. Komisija RS za medicinsko etiko ima dolgo tradicijo, je ena
najstarejših nacionalnih etičnih komisij na svetu in je prispevala svoj delež
tudi k oblikovanju evropskih etičnih standardov za biomedicinske raziskave na
človeku. Sem se prištevata Oviedska konvencija Sveta Evrope o človekovih
pravicah v zvezi z biomedicino in Dodatni protokol o biomedicinskih raziskavah
k Oviedski konvenciji. Oba sta pravno-etična instrumenta z zakonsko močjo,
Slovenija ju je ratificirala med prvimi državami in sta, kar zadeva etiko
raziskav na človeku, neposredno uporabna v praksi. Slovenija ima nekatere
posebne vidike urejene v posameznih zakonih, na primer raziskave na človeških
zarodkih, ravnanje s človeškimi celicami in tkivi ter drugo. Sicer pa sprotno
sledi razvoju etike v biomedicini in še naprej sodeluje pri izdelavi mednarodnih
standardov, npr. smernic za etično ocenjevanje raziskav. 
Deloma še odprt pa je etični nadzor nad raziskavami na drugih
področjih, na primer v družboslovju, kjer se prav tako lahko kršijo pravice
ljudi, vključenih v raziskave. S hitrim razvojem znanosti in uporabe njenih
dosežkov je potreba po etičnem ocenjevanju vseh znanstvenih projektov kot
pogoju za začetek dela vse izrazitejša. To velja tudi za področja, na katerih
je verjetnost neposrednih kršitev človekovih pravic in etičnih norm na videz
majhna. Upoštevati je treba tudi možnost t. i. dvojne rabe dosežkov. Tu gre
lahko za nepredvideno zlorabo – izdelavo novega orožja ali sredstev za
zločinsko ali teroristično dejavnost, nesprejemljive posege v korist
posameznika in družbe. Skladno s tendencami v razvitem svetu bo smiselno
proučiti tudi etični nadzor nad objavljanjem, ki ne sme prizadeti svobode
znanosti in svobode širjenja njenih rezultatov. Vsekakor bo treba dopolnjevati
zakonodajo in pravno ureditev skladno z razvojem po svetu. Poleg tega bo pomembno
sprejeti kodekse moralne integritete in dobre prakse v znanosti, ki bodo
podlaga za oblikovanje takšnih kodeksov tudi v vseh znanstvenih ustanovah. 
Cilji 
Cilj je zagotoviti visoko raven etičnosti raziskovalcev pri
delu in navzven. 
1.     
Za ocenjevanje etičnosti raziskav zunaj biomedicine se kažejo potrebe po
novih neodvisnih področnih komisijah za raziskovalno etiko. V sodelovanju z
vsemi deležniki bomo pripravili sistemsko institucionalno ureditev obravnave
etičnih vprašanj v znanosti na vseh pomembnih področjih po zgledu držav
Evropske unije. 
2.     
Sprejeti bo treba nacionalni kodeks etike in poštenja ter dobre prakse v
znanosti. Na njem lahko temeljijo kodeksi posameznih raziskovalnih ustanov. 
3.     
Vzpostaviti je treba častno razsodišče za znanstveno področje. 
Ukrepi
4 VZPOSTAVITEV ZMOGLJIVOSTI V PODPORO RAZISKAVAM IN
INOVACIJAM 
4.1 Krepitev človeških virov 
V Sloveniji zavest o pomenu razvoja človeških virov obstaja
že dolgo. Vzporedno s priznavanjem pomena znanosti za splošen družbeni in
gospodarski razvoj ima tudi krepitev človeških virov v znanosti prednostno
mesto v srednjeročnih nacionalnih raziskovalnih in razvojnih programih. 
Stanje 
V letu 2008 je bilo v Sloveniji v raziskovalno-razvojni
dejavnosti zaposlenih 16.243 oseb, od tega 10.124 (62 %) raziskovalcev. Merjeno z ekvivalentom polne
zaposlenosti (FTE) smo imeli tega leta skupaj 7032 FTE raziskovalcev, od tega
3058 (43 %) v poslovnem sektorju,
2156 (31 %) v državnem sektorju
(JRZ), 1795 (26 %) v visokošolskem
in le 23 (0,33 %) v zasebnem
neprofitnem sektorju. Največjo rast med raziskovalci smo beležili v poslovnem
sektorju, in sicer za 58% med letoma 2005 in 2008. Delež FTE raziskovalcev v
poslovnem sektorju je tako v letu 2008 dosegel 43 %,
kar je nekoliko pod povprečjem EU 27 (46 %).
Pri mednarodni primerjavi deleža FTE raziskovalcev med zaposlenimi se Slovenija
z 0,71 % uvršča nad povprečje EU
27 (0,68 %) in še vedno pod
povprečje EU 15 (0,75%). 
Delež zaposlenih z doktoratom se postopno krepi. Leta 1990 je
bilo med zaposlenimi v razvojno-raziskovalni dejavnosti doktorjev znanosti samo
12 %, leta 2008 pa 25 %. Delež doktorjev znanosti med
raziskovalci je bil v istem letu 41 %
(npr. Irska 39 %), od tega
najmanjši delež v poslovnem sektorju (10 %,
na Irskem 14 %) v visokošolskem
sektorju pa jih je 62 % (na Irskem
56 %) in v državnem 46 % (na Irskem 71 %). 
S strukturo slovenskih raziskovalcev po starosti in spolu smo
lahko zadovoljni, saj se veča delež raziskovalcev, starih do 34 let. Ta delež
je leta 1990 znašal 34 %, v letu
2008 pa že 39 %. Hkrati se v
program mladih raziskovalcev vključuje tudi vse več žensk, sploh v biotehniških
vedah, medicini, družboslovju in slednjič v humanistiki, kjer imajo ženske tudi
večinski delež. Trenutni delež žensk med raziskovalci za Slovenijo znaša 34 % in presega povprečje EU 27 (30 %). Kljub temu je bilo leta 2007 v
akademskem sektorju med rednimi profesorji le 17 %
žensk. 
Med zaposlenimi raziskovalci jih po podatkih iz leta 2008
največ dela na področju tehniških ved (42 %)
in naravoslovja (34 %), sledijo pa
družboslovje (9 %), medicinske (7 %), humanistične (5 %) in biotehniške vede (3 %). 
Cilji 
Cilj je doseči večjo razvitost človeških virov, in sicer: 
1.     
Povečati število raziskovalcev in razvojnikov v gospodarstvu 
Vrhunsko osebje bomo privabljali z uvedbo spodbujevalnih
ukrepov iz davčne, delovnopravne, priselitvene in druge zakonodaje. Oblikovali
bomo celovit sistem spodbujevalnih mehanizmov za povečanje mobilnosti kadrov
med JRO in gospodarstvom, za zaposlovanje raziskovalcev v podjetjih, »najem«
raziskovalcev in krepitev raziskovalno-razvojnih sposobnosti v gospodarstvu.
Stroški delodajalcev za raziskovalce in razvojnike v podjetjih bodo postali
primerljivi ali nižji od tistih v sosednjih in drugih primerljivih državah. 
Poseben poudarek bo na kadrih v naravoslovju in tehniki,
vključno s spodbujanem študija teh področij na terciarni ravni. Poleg
razvojnega kadra je v gospodarstvu v inovacijske procese treba vključevati čim
širši krog zaposlenih. 
2.     
Povečati število doktorjev znanosti 
Pri določanju števila kandidatov, ki jim bo država
sofinancirala stroške doktorskega študija, se bo pri izbiri področij varoval
celosten razvoj vseh disciplin, še zlasti pa bo več sredstev za področja, ki
bodo določena kot nacionalne prioritete na osnovi prepoznanih kompetenc in konkurenčnih
prednosti v znanosti in gospodarstvu. 
3.     
Krepiti usposobljenost kadrov 
Načrtno je treba krepiti usposobljenost kadrov, ki temelji na
vseživljenjskem učenju. Za raziskovalce je še zlasti pomembno novo znanje, ki
se navezuje na pridobivanje veščin za vodenje ter pripravo nacionalnih in
mednarodnih raziskovalno-razvojnih projektov, poleg tega jih je treba opremiti
z znanjem o rabi menedžerskih tehnik, komuniciranju, upravljanju intelektualne
lastnine in podjetništvu. 
4.     
Zagotoviti učinkovito medinstitucionalno in meddržavno mobilnost
raziskovalcev 
Omogočili bomo povezovanje in pretok raziskovalcev med JRO. K
temu bo svoje prispevalo tudi izenačenje statusa raziskovalcev na inštitutih in
pedagoških delavcev na univerzah. Načrtno bomo spodbujali povezovanje in pretok
med JRO in gospodarstvom, in sicer po tehnoloških platformah in drugih
mehanizmih. 
Slovenija se mora glede intelektualnih in delovnih selitev na
znanstvenem področju bolj odpreti EU in svetu. Zato bomo spodbujali mednarodni
mobilnost raziskovalcev, ki pomembno prispeva k njihovi kakovosti in k
privlačnosti raziskovalnih karier. 
Načrtno bomo spodbujali povezovanje in pretok raziskovalcev
med JRO in gospodarstvom ter vključevanje vrhunskih strokovnjakov iz podjetij v
izobraževalni in raziskovalni sistem. 
5.     
Izboljšati karierne priložnosti za raziskovalce in vključitev načela
enakih možnosti spolov 
Osnovni pogoj za vzpostavitev kariernih priložnosti
raziskovalcev je učinkovita informacijska mreža o možnostih raziskovalnega dela
v Sloveniji in tujini. Treba je ustvariti privlačno bivanjsko okolje, ki bo
pritegnilo ljudi iz tujine in spodbujalo mednarodno mobilnost. Temelj
vzpostavitve kariernih priložnosti je tudi uvajanje spodbudnih zakonskih
določil, ki bodo zagotavljala socialno varnost raziskovalcev, ugodne delovne
razmere in jasne postopke za zaposlovanje. 
Nacionalno prizadevanje za razvoj raziskovalnih karier bo po
vsebinskih izhodiščih in namenu primerljivo z mednarodnim, ne glede na področje
raziskovalnega dela, usklajeno pa bo predvsem z evropskimi izhodišči za skupen
okvir razvoja znanstvene kariere. 
Treba je zmanjšati vertikalno segregacijo, zato pa sta zelo
pomembni podpora odločitvene ravni za spremembe in posodobitev raziskovalnih
organizacij. Prva je potrebna za sprejetje ukrepov za enakost spolov, za
spremembo zakonodaje in usmeritev pozornosti na vlogo spolov v raziskavah, pri
pedagoškem delu in upravljanju institucij. Osnovni pogoj za tako podporo je
dobra seznanjenost s pomembnostjo enakosti spolov. Zato bomo ob pomoči
strokovnega telesa, Komisije za ženske v znanosti, podpirali promocijske
dejavnosti, sledili načelu uravnoteženega zastopanja obeh spolov pri imenovanju
delovnih teles v pristojnosti MVZT ter pri pripravi pravnih aktov in drugih
strateških dokumentov. Področja in aktivnosti za izboljšanje kariernih možnosti
za raziskovalce v vseh obdobjih kariere in zagotavljanje načela enakih možnosti
spolov bodo opredeljene v Akcijskem načrtu za izboljšanje kariernih možnosti za
raziskovalce v vseh obdobjih kariere in zagotavljanje načela enakih možnosti
spolov. Za njegovo pripravo sta odgovorna MVZT in MG, ki ga posredujeta v
sprejem Vladi RS. 
Ukrepi

4.2 Specializacija 
Za uspešnost v globalnem svetu je potrebna odličnost v
svetovnem merilu. Podobno kakor v ekonomski teoriji primerjalnih prednosti
pomanjkanje kritične mase in omejena sredstva v manjših in manj razvitih
regijah zaradi kompleksnosti znanstvenih problemov in velikosti potrebnega
vlaganja v infrastrukturo govorijo v prid koncentraciji znanja in kompetenc na
izbranih področjih. Taka zasnova specializacije države ali regije, ki izkorišča
lokalne prednosti, danosti in značilnosti ter preteklo vlaganje v vzpostavitev
zmogljivosti in znanstvene odličnosti, omogoča nastanek kakovostne domače
kompetence in vodilnega mesta na teh področjih, ob kar najsmotrnejši uporabi
finančnih sredstev. 
Stanje 
Resolucija NRRP 2006–2010 je po zgledu srednjeevropskih
prednostnih nalog predvidela pet širokih prednostnih področij (informacijske in
komunikacijske tehnologije, napredni (novi) sintetični kovinski in nekovinski
materiali in nanotehnologije, kompleksni sistemi in inovativne tehnologije,
tehnologije za trajnostno gospodarstvo, zdravje in znanost o življenju). Hkrati
je opredelila ožja tehnološka področja s študijami tehnološkega predvidevanja.
SZT naj bi po dveh letih podrobno ovrednotil uveljavljanje prednosti in jih po
potrebi dopolnil. 
Področja iz NRRP že zaradi svoje širine niso omogočila
izvedbe zasnove specializacije. Do leta 2009 so bila zato sredstva za raziskave
in razvoj uravnoteženo razpršena po celotnem spektru dejavnosti, kar ni
omogočalo vzpostavitve kritične mase zmogljivosti, ki bi izbranim področjem
zagotavljala možnost za kakovost v globalnem merilu. 
Čeprav SZT ni ovrednotil prednostih področij, so pretekla
leta zaznamovala številna prizadevanja za določitev ožjih prednostnih področij.
Študija Tehnološka predvidevanja in slovenske razvojne prioritete (2008, IER)
in dokumenti nacionalnih tehnoloških platform so temeljili na kakovostnih
analizah, dopolnjenih tudi s kvantitativnimi podatki o nosilnih podjetjih,
raziskovalnih skupinah in njihovi usposobljenosti. Pomembna so tudi Poročilo o
rezultatih identifikacije ožjih prioritetnih razvojnih tem (2008, TIA) in
priporočila vladnega svetovalnega telesa Sveta za konkurenčnost (2009), ki
temeljijo na ocenah velikega števila sodelujočih strokovnjakov iz gospodarstva
in znanosti. Dodatne usmeritve so bile izdelane na podlagi ocene razpisa za
centre odličnosti (2009), ki so jih domači in mednarodni recenzenti ovrednotili
glede na družbeni pomen ter kakovost javne raziskovalne sfere in sodelujočega
gospodarstva. Na podlagi vseh teh študij je vlada v letu 2010 sprejela in
objavila dodatnih sedem ožjih prednostnih področij za kompetenčne centre. Tako
določenim 15 področjem smo v preteklih dveh letih z razpisi za centre
odličnosti in kompetenčne centre v obdobju do 2013 namenili več kakor 120 mio
evrov javnih sredstev ter začeli uresničevati specializacijo slovenske znanosti
in tehnologije. Komplementarno k tem področjem je bilo izpostavljenih osem
industrijskih sektorjev, ki smo jih podprli s 185 mio evrov v okviru razvojnih
centrov slovenskega gospodarstva. 
Preteklo prizadevanje nakazuje pot za razvoj
specializacijskih področij v Sloveniji. Namesto določitve teh od zgoraj
navzdol, kar bi izvedla politika, sicer lahko podprte z izvedenskimi mnenji v
študijah tehnološkega predvidevanja ali mnenji gospodarstva in raziskovalcev,
bo razvoj področij pametne specializacije vzpostavljen kot stalen in odprt
proces, ki vključuje vse ključne deležnike. Uporaba zasnove specializacije se
udejanja z večjim obsegom javnih sredstev na izbranih področjih. 
Cilja 
Cilj je vzpostaviti področja pametne specializacije države
ali regije, na katerih se bo Slovenija lahko uveljavila kot odlična in
konkurenčna v mednarodnem merilu. RISS kot dolgoročni strateški dokument
opredeljuje način oblikovanja in vrednotenja področij specializacije in ne
področij samih, ki morajo biti izbrana na podlagi stalnega, vključujočega
procesa, odprtega od spodaj navzgor, in utemeljena s primerjalnimi analizami
kompetenc na posameznih področjih, ki prispevajo k reševanju družbenih
problemov. 
Ukrepa za večjo specializacijo: 
1.     
Vzpostaviti oblikovanje in vrednotenje področij specializacije 
To naj bo stalen in od spodaj navzgor odprt proces
prepoznavanja in izbire prednostnih področij. Slednja bodo prepoznana na
podlagi pobud posameznih deležnikov in utemeljena s primerjalnimi analizami
svojih kompetenc, bodisi v raziskovalni in inovacijski, pa tudi industrijski
politiki. Izbor in razvoj izbranih prednostnih področij bosta vsako drugo leto
podvržena domačim in tujim evalvacijam, ki lahko vodijo do spremembe namenske
podpore posameznim prednostnim področjem. Programi bodo tako temeljili na
partnerstvu med kakovostnimi deli javnega in zasebnega sektorja, dopolnila pa
jih bo vzpostavitev namenskih zmogljivosti (npr. kadri in infrastruktura). 
2.     
Povečati obseg sredstev na področjih specializacije, ki omogočajo
izgradnjo domačih kompetenc ter konkurenčne prednosti v znanosti in
gospodarstvu 
Na izbrana področja pametne specializacije bomo vlagali
dodatna sredstva, pri čemer pa bomo še naprej podpirali tudi projekte na vseh
drugih področjih na podlagi odličnosti in perspektivnosti za rast in razvoj,
kar bo omogočilo razvoj novega znanja in usposobljenosti ter zagotavljalo
znanstveno širino. 
Ukrepi
4.3 Razvoj raziskovalne infrastrukture 
Raziskovalne infrastrukture so zmogljivosti, sredstva ali
storitve, ki obsegajo večjo opremo ali nabor instrumentov ter dopolnjujejo vire
znanja, kakršni so zbirke, arhivi in podatkovne zbirke. So gibalo inovacij in
osnovni pogoj za raziskovalno delo, hkrati pa so predvsem srednje in velike
infrastrukture ključne tudi za njegovo odličnost in za izvajanje
najzahtevnejših raziskav. Okoli 50.000 raziskovalcev iz Evrope vsako leto
uporablja vsaj 300 velikih raziskovalnih infrastruktur. Plod tega je od 3.000
do 6.000 raziskovalnih člankov, ki imajo zelo velik vpliv, verige patentov,
nova podjetja, izhajajoča iz JRO in pogodbe z industrijo. Njihova uporaba
omogoča odgovarjanje na pomembne družbene izzive, kakršni so zdravje ljudi,
podnebne spremembe, staranje prebivalstva in dobava energije, z njimi je mogoče
uspešno spremljati in se odzivati na spremenjene družbene odnose, vzorce in
vedenje posameznikov, industriji pa pomagajo razvijati nove visokozmogljive
materiale in zdravila ter spremljati okolje. 
Zato je dostop slovenskih raziskovalcev do razvite velike
raziskovalne infrastrukture ključen za doseganje in ohranitev znanstvene ravni
v državi na globalno primerljivi ravni. Ta dostop je mogoč z zgraditvijo
nacionalne raziskovalne infrastrukture in z mednarodnim povezovanjem pri
vzpostavitvi skupne take infrastrukture. Do leta 2020 bo v Evropi nared več
deset novih raziskovalnih infrastruktur, Evropa pa bo tudi med vodilnimi na
svetu glede e-infrastruktur. Mreža vseh raziskovalnih infrastruktur bo krepila
človeške vire v znanosti, omogočala prosti pretok ljudi in zamisli v evropskem
raziskovalnem prostoru ter s sodelovanjem med visokošolskim sektorjem,
gospodarstvom in raziskovalnimi inštituti spodbujala rojstvo novih inovacijskih
ekosistemov. 
Stanje 
Raziskovalna infrastruktura v Sloveniji je močno razpršena
(ni ustreznega pregleda nad podvajanjem opreme v institucijah), deloma
zastarela, hkrati pa večinoma ne dosega kritične mase in tako ne odličnosti,
primerljive z velikimi evropskimi in svetovnimi raziskovalnimi
infrastrukturami. 
Glavni instrument razvoja raziskovalne infrastrukture so
različne oblike sofinanciranja ARRS, ki organizacijam, katerih dejavnost je
infrastrukturni pogoj za izvajanje nacionalnega raziskovalnega programa,
subvencionira nakup opreme na podlagi javnih razpisov in z neposredno
dodelitvijo sredstev. Za nakup nove opreme ARRS nameni od 2 do 4 mio. evrov na
leto, za infrastrukturne programe raziskovalnih institucij pa od 7 do 8 mio.
evrov. 
Pod konkurenčnimi pogoji je mogoč dostop do večjega dela tuje
raziskovalne infrastrukture. Kljub temu so potrebe slovenskih raziskovalcev po
dostopu do mednarodnih raziskovalnih infrastruktur (v katerih Slovenija ni
članica) dosti večje od dejansko uresničenih. 
V letu 2009 je bilo ustanovljenih osem novih centrov
odličnosti (CO), od katerih bodo štirje do leta 2013 namenili več od polovice
odobrenih sredstev (od 8 do 10 mio. evrov) nakupu opreme in so zato ob odličnih
raziskovalcih lahko kritična masa tudi v smislu infrastrukturnega centra: CO
nanoznanosti in nanotehnologije, CO za integrirane pristope v kemiji in
biologiji proteinov, CO nizkoogljične tehnologije in NMR CO za raziskave v
biotehnologiji, farmaciji in fiziki snovi. 
Cilji 
Cilj je zagotoviti dostop do odlične raziskovalne
infrastrukture, in sicer: 
1.     
Bolje izkoristiti obstoječo nacionalno raziskovalno infrastrukturo 
Za dostop do raziskovalne opreme, s katero razpolagajo JRO v
Sloveniji, bo vzpostavljen transparenten in javno dostopen virtualni center
(portal), ki bo omogočal hiter in pregleden prikaz razpoložljivih zmogljivosti
ter prijave in informacije za dostop do te opreme za vse deležnike. Tak center
se bo povezal s podobnimi v bližnjih državah. S tem bomo opremo povezali in
povečali njeno izkoriščenost, omogočena bo mednarodna izmenjava prostih
zmogljivosti in vzpostavljen mehanizem za uporabo razpoložljivih zmogljivosti.
Država bo še naprej zagotavljala del sredstev za vzdrževanje in delovanje
raziskovalne infrastrukture v JRO. Do nje bodo po merilih znanstvene odličnosti
in pomembnosti lahko dostopali vsi uporabniki pod enakimi pogoji. 
2.     
Posodobiti in zgraditi novo raziskovalno infrastrukturo na prednostnih
področjih 
Za doseganje kritične mase in znanstvene odličnosti bo
Slovenija razvijala nacionalno raziskovalno infrastrukturo na prednostnih
področjih, ki bodo dopolnjevala področja pametne specializacije in prispevala k
uravnoteženemu razvoju družbe. Področja in aktivnosti za doseganje teh ciljev
bodo opredeljene v Načrtu razvoja raziskovalnih infrastruktur 2011-2020. Za
njegovo pripravo je odgovoren MVZT, ki ga posreduje v sprejem Vladi RS.Izbor
področij bo ocenjen in dopolnjevan skladno s procesom iz poglavja
Specializacija. 
Dolgoročno je cilj doseči kritično maso in znanstveno
odličnost na vsaj enem znanstvenem področju ter v Sloveniji povezati mednarodne
partnerje v oblikovanju infrastrukturnega centra na najvišji globalni ravni, to
raziskovalno infrastrukturo pa umestiti na dnevni red razvoja raziskovalne
infrastrukture v Evropi. 
3.     
Mednarodno povezovanje pri dostopu do velikih raziskovalnih
infrastruktur 
Za Slovenijo je smiselno, da si do leta 2020 zagotavlja
dostop do velikih raziskovalnih infrastruktur s sodelovanjem v mednarodnih
projektih, ocenjenih kot prednostnih in opisanih v nacionalnem Načrtu razvoja
raziskovalne infrastrukture 2011–2020. Slovenija si bo prizadevala za
sodelovanje v mednarodnih infrastrukturnih projektih tako, kakor bo zanjo
najprimernejše, pri čemer bo sledila načelu, da morajo biti koristi njenega
vložka v mednarodno raziskovalno infrastrukturo za našo znanost večje, kakor če
bi sredstva vložili v tovrstno nacionalno infrastrukturo. Pri tem se bo moral
slovenski vložek čim bolj porabiti v domačem gospodarstvu oziroma se bo vanj
neposredno čim prej vrnil. 
Ukrepi
4.4 Razvoj podjetniško-inovacijske infrastrukture 
Inovacije so eden najpomembnejših elementov rasti
gospodarstva ter hkrati odgovor na reševanje družbenih in socialnih izzivov.
Podjetniki so tisti, ki imajo osrednjo vlogo v inovacijskem procesu, saj idejam
in znanju dodajajo komercialno vrednost in ustvarjajo zaposlitve. Za razvoj
konkurenčnega gospodarstva je izredno pomembna vzpostavitev učinkovite
podjetniško-inovacijske infrastrukture. 
K podjetniško-inovacijski infrastrukturi prištevamo vladne
izvajalske institucije, subjekte podpornega okolja, opredeljene v Zakonu o
podpornem okolju za podjetništvo (ZPOP-1)18, pa tudi druge javne in
zasebne institucije ter finančne posrednike, ki zagotavljajo podporo
podjetnikom in podjetjem pri razvoju poslovne ideje. 
Medtem ko so raziskave in razvoj še vedno zelo pomemben del
inovacijskega procesa, se zaradi spremenjene narave inoviranja in spremenjene
vloge deležnikov v tem procesu nova vrednost v gospodarstvu prednostno ustvarja
s prepletanjem več dejavnosti. V sodobnem poslovnem okolju poteka inovacijski
proces v sodelovanju z dobavitelji, kupci, konkurenco, visokošolskim sektorjem,
znanstvenoraziskovalnimi organizacijami in seveda drugimi podjetji. Ta mreža
omogoča vsem, še zlasti pa malim inovativnim podjetjem, da premostijo številne
ovire in omejitve, vezane na njihovo majhnost, omejenost virov ali stopnjo
razvoja, predvsem pa težave pri dostopu do financiranja, partnerstev in trgov,
omejene tehnološke zmogljivosti in pomanjkljivo menedžersko znanje. 
Podjetniško-inovacijska infrastruktura mora podpirati zasnovo
odprtih inovacij in povezovanja v mrežah, ki vključujejo mala, srednja in
velika podjetja, visokošolske zavode, raziskovalne inštitute, različne vladne
institucije in druge deležnike v inovacijskem procesu. Zagotavljati mora
podporo ne le tehnološkim, ampak tudi netehnološkim inovacijam. To pomeni, da
je treba nameniti posebno pozornost vodenju, organizacijskim spremembam, novim
poslovnim modelom, oblikovanju in ustvarjalnosti, trženju in na splošno razvoju
sposobnosti za obvladovanje in prilagajanje spremembam. Netehnološke inovacije
in tako kreativna industrija so pomembne zlasti v storitvenih dejavnostih, ki
predstavljajo pretežni del slovenskega gospodarstva. Podjetniško-inovacijska
infrastruktura vključuje tudi širše zakonodajno okolje in splošno vzdušje, ki
spodbuja ustvarjalnost, inovativnost in podjetništvo. 
Stanje 
Slovenija ima razvito široko podjetniško-inovacijsko
infrastrukturo z velikim številom izvajalskih in podpornih institucij, katerih
največja pomanjkljivost je velika razdrobljenost in neusklajenost. 
Poslanstvo različnih izvajalskih institucij in njihova
odgovornost za uresničevanje ciljev razvojne politike nista opredeljena dovolj
jasno. Programi in ukrepi se podvajajo, povezovanja med njimi ni, zato je
sistem nepregleden, nepopolno izrabljen, premalo učinkovit in neustaljen. 
V Sloveniji so se na podlagi spodbujevalnih ukrepov države
vzpostavile različne javne in zasebne institucije, ki povezujejo podjetja in
JRO ter zagotavljajo podporne storitve zanje (npr. tehnološki centri, tehnološki
parki, podjetniški in univerzitetni inkubatorji, grozdi in tehnološke mreže …).
Z Zakonom o podpornem okolju za podjetništvo so postavljene pravne podlage za
sovlaganje države v razvoj storitev podpornih institucij, a izvaja se delno in
nesistematično. Vloga teh podpornih institucij v primerjavi z javnimi
izvajalskimi agencijami ni jasna, zato se programi in ukrepi ponekod podvajajo.
Sistem spremljanja in vrednotenja učinkov ni vzpostavljen. 
Za ustvarjanje pozitivne inovacijske mikroklime mora Slovenija
nadaljevati premike pri krepitvi kulture ustvarjalnosti, inovativnosti in
podjetnosti, kar je opredeljeno v poglavju 6. 
Cilj 
Cilj je vzpostaviti celovito in kakovostno mrežo podpornih
institucij, in sicer: 
1.     
Izboljšati učinkovitost delovanja javnih izvajalskih institucij 
S povezovanjem in prestrukturiranjem javnih izvajalskih
institucij s področij raziskav in razvoja, inovacij in podjetništva bo
odpravljeno podvajanje pri pripravi in izvajanju ukrepov razvojnih politik.
Večja učinkovitost delovanja bo zagotovljena z jasno opredeljenim poslanstvom,
nalogami in odgovornostmi za uresničevanje ciljev razvojne politike ter rednim
vrednotenjem njihovega dela, skladno z ukrepi iz 2. poglavja. Preverjeni bosta
strokovna in stroškovna učinkovitost izvajanja posameznih javnih nalog ter
možnost za njihovo optimizacijo s prenosom pooblastil za izvajanje na strokovno
najbolj usposobljene javne ali zasebne institucije. 
2.     
Posodobiti mrežo podpornih subjektov v podjetništvu in inovacijah 
Za boljše izkoriščanje podjetniških in inovacijskih in
spodbuditev povezovanja v gospodarstvu ter med raziskovalnimi, izobraževalnimi,
kulturnimi organizacijami, posamezniki (raziskovalci, inovatorji in umetniki)
in gospodarstvom bomo oblikovali celovito strategijo za razvoj mreže podpornih
institucij (kot so na primer tehnološki in razvojni centri, grozdi,
oblikovalski centri, tehnološki parki, inkubatorji, …), ki lahko z vključitvijo
v mrežo zagotavljajo dodatne podporne storitve za širši krog uporabnikov.
Posebna pozornost bo namenjena razvoju storitev v podporo uvajanju novih
poslovnih modelov in spodbujanju mednarodnega povezovanja. V tem okviru sta
nujna tudi učinkovit in enostaven dostop do zmogljivosti delujoče
raziskovalno-razvojne infrastrukture ter pospeševanje tehnološkega transfera
oz. dejavnosti pisarn za prenos tehnologij, opredeljen v poglavju 3.2. 
Z oblikovanjem celovite mreže podpornih institucij bomo
uporabnikom omogočili večjo preglednost in boljši dostop do teh storitev.
Zagotovljena bo večja zanesljivost in predvidljivost delovanja
podjetniško-inovacijske infrastrukture s financiranjem večletnih programov
posameznih institucij, izbranih po kakovosti storitev in z rednim vrednotenjem
uspešnosti izvajanja. 
3.     
Izboljšati preglednost in dostopnost informacij o javnih razpisih 
Ukrep zahteva vzpostavitev enotnega portala za objavo vseh
javnih razpisov z iskalnikom za zainteresirane uporabnike ter izvedbo skladno z
Zakonom o javnih financah19 in določili o javni in pregledni objavi
javnih razpisov, kar je zdaj zagotovljeno z objavo v Uradnem listu RS. Portal
bo postal enotna in skupna točka za objavo javnih razpisov po zgledu objave
javnih naročil ter bo hkrati pomenil poenostavitev in pocenitev.20 
Ukrepi
4.5 Informacijska infrastruktura v podporo inovacijskemu
sistemu 
Informacijsko komunikacijska infrastruktura (IKT) je eden
izmed ključnih strateških podpornih gradnikov evropskih raziskovalnih in
inovacijskih politik. Inovacije ter z njimi povezan gospodarski in družbeni
razvoj so večinoma odvisni od hitrosti znanstvenega napredka, ki ga danes
zagotavlja le odprto in čezmejno sodelovanje znanstvenikov z vsega sveta po
hitrem širokopasovnem omrežju. Poleg tega sodobna znanost za modeliranje
kompleksnih sistemov in procesiranje obsežnih podatkovnih zbirk podatkov vedno
bolj izrablja možnosti, ki jih ponuja čedalje večja računska moč procesorjev,
in skoraj neomejene možnosti hrambe obsežnih znanstvenih podatkovnih zbirk. 
IKT je v zadnjih letih močno spremenila način raziskovalnega
dela, kar se kaže v uveljavljanju novih raziskovalnih pristopov in metod na
marsikaterem raziskovalnem področju. To spremembo, ki jo imenujemo e-znanost
(ang. e-Science),21 lahko primerjamo z »znanstveno renesanso«, ki je
postavila temelje moderne znanosti. 
Stanje 
Slovenija mora za ohranitev svoje vpetosti v mednarodne
raziskovalne tokove to paradigmo sprejeti ter za to zagotoviti sredstva za
razvoj in vzdrževanje potrebne e-infrastrukture, ki bo omogočala, »da v polni
meri izkoristimo nastajajoče porazdeljene oblike raziskovalne dejavnosti
(e-znanost), temelječe na mednarodnih raziskovalnih mrežah, ki jih omogočata
razpoložljivost in kakovost evropskih omrežnih infrastruktur, kot so GEANT in
e-znanstvena GRID-omrežja«22. Slovenija se v GEANT in e-znanstveno
GRID-omrežje vključuje z delovanjem Javnega zavoda ARNES, za katerega delovanje
zagotavlja sredstva MVZT. Za celovit razvoj širokopasovnih omrežij je MVZT v
letu 2008 sprejelo Strategijo razvoja širokopasovnih omrežij v Sloveniji. 
Cilji: 
1.     
Okrepiti temelj znanstvene e-infrastrukture, ki zagotavlja podporo
slovenski raziskovalni skupnosti 
Temeljni gradniki znanstvene e-infrastrukture so zanesljiva
in hitra širokopasovna optična omrežja, ki omogočajo povezanost v mednarodno
raziskovalno omrežje GEANT2 in e-znanstvena GRID-omrežja, s katerimi znanstveniki
lahko učinkoviteje in hitreje rešujejo kompleksne znanstvene probleme,
dostopajo do vse obsežnejših znanstvenih zbirk podatkov in sodelujejo v
mednarodnih virtualnih multidisciplinarnih raziskovalnih skupinah oziroma imajo
možnost oblikovati nova raziskovalna okolja. K temeljem znanstvene
e-infrastrukture sodi tudi delovanje nacionalne točke za visokozmogljivo
računalništvo. 
2.     
Prost dostop do surovih podatkov iz raziskav, financiranih z javnimi
sredstvi 
Prost in brezplačen internetni dostop do surovih podatkov iz
javno financiranih raziskav, bo izboljšal in spodbudil prenos znanja in
informacij. S tem bomo preprečili podvajanja v raziskovanju, povečali
učinkovitost znanstvenega dela ter okrepili povračilo glede na financiranje
raziskav in razvoja iz javnih sredstev. 
Ukrepi
5 INOVATIVNO GOSPODARSTVO 
5.1 Pospeševanje zasebnega vlaganja v raziskave in razvoj 
Vlaganje v raziskave in razvoj je eden ključnih dejavnikov za
konkurenčno sposobnost podjetij. Zato je ustvarjanje stimulativnega okolja in
pogojev za povečevanje zasebnega vlaganja prednostna naloga države. 
Stanje 
V Sloveniji se obseg vlaganja zasebnega sektorja v raziskave
in razvoj se v zadnjih letih povečuje, približuje se povprečju EU, a je še
daleč od najuspešnejših držav. V tem napredku se kaže tudi ugoden vpliv davčnih
spodbud za naložbe v raziskave in razvoj, vendar je njihov delež v Sloveniji še
vedno manjši kakor v večini najuspešnejših držav. Ob tem ostaja dejstvo, da sta
nadpovprečno vlaganje in trend povečevanja naložb v raziskave in razvoj v
zasebnem sektorju še vedno omejena le na nekatere sektorje dejavnosti in manjšo
skupino podjetij, medtem ko pretežna večina, zlasti majhnih podjetij, vlaga v
razvoj precej pod povprečjem in je podpovprečno sposobna izkoriščati prednosti
inovacijskih dejavnosti. 
Tudi obseg vlaganja javnih sredstev za raziskave in razvoj v
gospodarstvu se je v zadnjem obdobju bistveno povečal, zlasti zaradi uporabe
sredstev evropske strukturne in kohezijske politike. Spodbude podjetjem so
večinoma namenjene še za izvajanje raziskovalno-razvojnih projektov v povezavi
z javnim raziskovalnim sektorjem. Neposredne (nepovratne) finančne spodbude za
vlaganje v raziskave in razvoj imajo ugodne učinke, vendar so viri omejeni in
ne zadoščajo za pokrivanje dejanskih potreb, še zlasti ker se viri iz evropske
strukturne politike zmanjšujejo. Pomanjkljivosti se kažejo predvsem pri
zagotavljanju dostopa do povratnih virov financiranja za vlaganje v raziskave
in razvoj ter projekte z višjim tveganjem, ki ga finančni trg praviloma ne
sprejema. Dostop do (predvsem komercialnih) virov financiranja razvoja je po
kazalcih uspešnosti inovacijskega sistema (EIS 2009) daleč pod povprečjem EU
(67 % povprečja). 
Cilji 
Cilj je povečati zasebno vlaganje v raziskave in razvoj, in
sicer: 
1.     
Okrepiti spodbude za povečanje zasebnega vlaganja v raziskave in razvoj
iz javnih sredstev. 60 % teh
javnih sredstev bomo usmerili v projekte v sodelovanju z gospodarstvom, kakor
je opredeljeno v poglavju 3.5. Dodatno bo namenjen poseben poudarek izboljšanju
dostopa podjetij do komercialnih virov financiranja za raziskave, tehnološki
razvoj ter komercializacijo novih proizvodov in storitev na temelju lastnega
znanja. Za povečanje finančnih zmogljivosti v te namene na trgu bomo dodatna
javna sredstva usmerili v instrumente finančnega inženiringa po obstoječih
finančnih institucijah, tako da bo dosežen kar največji finančni učinek in
hkrati zagotovljen dostop do ugodnih (dolžniških in lastniških) virov
financiranja raziskovalno-razvojnih dejavnosti na različnih stopnjah razvoja. 
2.     
Spodbujati zaposlovanje oziroma usposabljanje raziskovalcev in
razvojnikov v gospodarstvu. Ukrepi so navedeni v poglavju 4.3. 
3.     
Okrepiti sistem davčnih spodbud za vlaganje v raziskave in razvoj 
Čeprav je stopnja spodbud za zdaj manjša kakor v številnih
razvitih državah, je pozitiven njihov učinek za vlaganje v raziskave in razvoj
za gospodarstvo potrjen in jasno kaže na učinkovitost ukrepa in multiplikativen
vpliv za gospodarstvo. Izdelana bo celovita primerjalna analiza sistemov v
primerljivih državah, pripravljen bo predlog za optimizacijo in skladno s tem
izvedena posodobitev tega ukrepa. Namen je povečati stopnjo olajšave oziroma
razširiti obstoječi olajšavi za vlaganje v raziskave in razvoj, tudi na
vlaganje v razvoj človeških virov, vseživljenjsko izobraževanje in poenostaviti
sistem izvajanja tako, da bo spodbuden za širši krog, zlasti za mala podjetja. 
Ukrepi
5.2 Več inovativnih novoustanovljenih podjetij 
Okolje za inoviranje se spreminja. V preteklosti je
inovacijska politika poudarjala naložbe v raziskave in razvoj, zdaj pa je nujno
upoštevanje celotnega invencijsko-inovacijskega procesa. Inovacije niso le
znanost in tehnologija, prav tako obsegajo nove trženjske metode ter spremembe
v načinu organiziranja podjetij in njihovih poslovnih praks in odnosov z
zunanjimi deležniki. V tem okviru ustanavljanje novih podjetij s spodbujanjem
podjetništva in inovacijami dobiva osrednjo vlogo. Nova inovativna podjetja so
skupina s specifičnimi potrebami. Ker večinoma vstopajo z novimi produkti in
tehnologijami ter v veliki meri (med 30 in 50 %)
na globalni trg, se še bolj kot druga mala podjetja srečujejo z ovirami pri
dostopu do zunanjih virov financiranja ter do informacij in povezav s trgi. 
Pomen novih in malih podjetij v inovacijskem procesu se
povečuje, saj učinkoviteje razvijajo in uvajajo nove proizvode. Izkoriščajo
tehnološke in poslovne priložnosti, ki jih že ustanovljena podjetja pogosto
spregledajo. Poleg tega se laže prilagajajo zahtevam na trgu, pokrivajo še
neizkoriščene niše in omogočajo komercializacijo znanja, ki se ustvarja na
visokošolskih in raziskovalnih institucijah. Nova in inovativna podjetja
sodelujejo tudi v pretoku znanja, hkrati pa so uporabniki ter vir znanja in
prodornih poslovnih zamisli. 
Stanje 
Za lažje ustanavljanje podjetij je Slovenija naredila velik
napredek z vzpostavitvijo točk VEM (vse na enem mestu), ki zagotavljajo splošno
obveščanje podjetnikov, in spletnega sistema e-VEM, ki omogoča hitro in poceni
registracijo podjetja. Oblikovani so bili instrumenti v podporo na
najzgodnejših stopnjah razvoja podjetij, na primer subvencije za zagon
inovativnih podjetij, vavčerski sistem usposabljanja za potencialne podjetnike
in nastajajoča podjetja ter spodbude za samozaposlovanje. 
Kljub napredku v zadnjih letih pa slovensko okolje še ne
spodbuja dovolj prevzemanja tveganja, podjetništva in odgovornosti za
uresničitev podjemov. Zato sta delovanje in razvoj malih, še zlasti
visokotehnoloških podjetij zelo šibka (npr. v farmaciji, bioznanosti in
nanotehnologiji). Tudi to se izraža v manj kakor 5-odstotnem deležu
visokotehnološkega izvoza in od dva- do trikrat nižji dodani vrednosti na
zaposlenega od primerljivih držav EU (Finska, Irska, Nizozemska in Avstrija). 
Slovenija sicer dosega precej visoko raven znanja raziskovalcev
v javnem sektorju na posameznih tehnoloških področjih in povečuje se tudi obseg
sodelovanja s podjetji. Sorazmerno veliki začetni vložki v visoke tehnologije
pa otežujejo nastanek novih inovativnih podjetij. Zaradi pomanjkanja spodbud
ter premalo preglednega in urejenega okolja raziskovalci in drugi posamezniki
ali skupine ne prevzemajo tveganja in ne ustanavljajo visokotehnoloških
podjetij. Dodatno k temu pasivno prispevajo javne raziskovalne organizacije, ki
niso zadosti spodbujane v komercializacijo rezultatov svojih raziskav in
dejavno upravljanje pravic intelektualne lastnine. 
Cilji 
Glavni cilj je povečati priliv novih inovativnih podjetij, in
sicer: 
1.     
Ustvariti spodbudno okolje za komercializacijo znanja na JRO 
Ukrepi so opisani v poglavju 3.2 in obsegajo zlasti ureditev
zakonodajnega okolja, ki bo omogočalo in spodbujalo institucije in
raziskovalce, da bodo ustanavljali podjetja, izhajajoča iz JRO, razvijali
inovacijsko infrastrukturo za nastajajoča in nova podjetja na JRO ter učinkovit
sistem upravljanja pravic intelektualne lastnine. 
2.     
Vzpostaviti celovito shemo finančnih in drugih spodbud za zagon in
začetno delovanje podjetij 
Dosedanji ukrepi začetnega financiranja z nepovratnimi
sredstvi so se izkazali za učinkovite, vendar ne zadostne. Okrepili bomo
lastniške in dolžniške vire financiranja z instrumenti, ki bodo finančne
institucije in zasebnike spodbujali za semenski kapital. Izkušnje kažejo, da so
finančne spodbude na zgodnjih stopnjah razvoja učinkovitejše, če so povezane s
prenosom znanja in izkušenj za vodenje, razvoj dejavnosti in trženje v novih
podjetjih. Finančne spodbude bodo dopolnjene z razvojem storitev v podporo
novoustanovljenim podjetjem tako, da bo ta celovita in prilagojena dejanskim
potrebam. 
3.     
Oblikovali bomo ukrepe za podporo start-up podjetjem, ki vstopajo na
globalne trge (t.i. BornGlobals). V povezavi z zunanjo politiko in programi za
spodbujanje internacionalizacije podjetij bomo vzpostavili sistem za podporo
novim globalnim podjetjem pri povezovanju z inovacijskimi središči,
mednarodnimi mrežami in potencialnimi partnerji. Preko institucij podpornega
okolja bomo krepili programe za usposabljanje in mednarodno povezovanje.
Spodbude za razvoj trga tveganega kapitala bomo usmerili tako, da bodo
stimulirali sovlaganja tujih specializiranih skladov v nova inovativna podjetja
v Sloveniji. 
Ukrepi
5.3 Hitrejša rast inovativnih podjetij 
Inovativna in hitro rastoča podjetja so velika neizkoriščena
možnost za rast gospodarstva in ustvarjanje dodane vrednosti. So tudi ključni
dejavnik strukturnih sprememb in vir dinamike v mnogih sektorjih. 
Z dosedanjimi ukrepi in osredotočanjem na ustanavljanje
podjetij država ne prispeva dovolj k rasti gospodarstva in zaposlovanja.
Podlaga za tako razmišljanje je podatek, da ima samo 1,7 % vseh nastajajočih ter novih malih in srednjih podjetij
izraženo izredno možnost rasti (kar pomeni, da bodo v petih letih odprli še
vsaj 100 delovnih mest) ter da ta podjetja dejansko v maso vseh novih delovnih
mest prispevajo 50 %. Kar 90 % novih delovnih mest odpre četrtina
novoustanovljenih malih in srednje velikih podjetij.23 Ta dejstva
kažejo na veliko priložnost za usmerjene dejavnosti pri spodbujanju rasti
podjetij in za usmerjenost na področja z visoko dodano vrednostjo, pa naj bodo
to tehnološka ali netehnološka podjetja. 
Ključne ovire, ki jih prepoznavajo hitro rastoča inovativna
podjetja so dostop do zunanjih virov financiranja za razvoj produktov in
internacionalizacijo, dostop do visokokvalificiranega kadra, dostop do
informacij o trgih ter zakonodajni sistem, zlasti z vidika patentiranja in
standardizacije. 
Stanje 
Za podporo rasti podjetij je Slovenija razvila širok izbor
instrumentov. Napredek je bil narejen pri lastniškem financiranju z
oblikovanjem sklada tveganega kapitala, ki je namenjen podpori podjetjem z
izrazito možnostjo rasti, a tudi večjo stopnjo tveganja. Okrepili smo tudi
dolžniško financiranje z mikrogarancijami, garancijami s subvencijo obrestne
mere in neposrednimi posojili. Še vedno pa je veliko prostora za izboljšanje
sistema podpore, in sicer tako, da se ukrepi bolj usmerijo na inovativna
podjetja z veliko možnostjo rasti, ki delujejo na področjih z visoko dodano
vrednostjo. 
Mednarodne primerjave (European Innovation Scoreboard 2009)
kažejo, da Slovenija zelo zaostaja po kazalnikih rasti inovativnih podjetij; po
rasti in zaposlovanju v tehnološko intenzivnih panogah, zlasti storitvah (72 % povprečja EU), po intenzivnosti
uvajanja novih rešitev in proizvodov na trg (67 %
povprečja) ter po deležu visokotehnoloških storitev v izvozu (43 % povprečja). 
Hkrati lahko država naredi mnogo več pri razvoju trgov
oziroma politik na strani povpraševanja, ki imajo učinek na inovacije. Eden
izmed instrumentov, ki doslej ni bil ustrezno izkoriščen, so »inovativna in
zelena« javna naročila. 
Slovensko gospodarstvo je brez zadostnega notranjega trga,
kar močno omejuje razvoj novih izdelkov in tehnologij. Zato je za hitro rast
inovativnih podjetij treba učinkoviteje spodbujati internacionalizacijo
poslovanja, povezovanje in mreženje zunaj nacionalnih okvirov ter izpopolnitev
drugih instrumentov za krepitev mednarodnega sodelovanja. 
Cilj 
Glavni cilj je hitrejša rast inovativnih podjetij, in sicer: 
1.     
Izboljšati sistem dostopa do kapitala in virov financiranja za
inovativna podjetja 
Z usmerjanjem javnih sredstev po finančnih institucijah bomo
krepili vire za lastniško in dolžniško financiranje razvojnih projektov
podjetij (poglavje 5.1). Za začetni razvoj in hitro rast inovativnih podjetij
je zlasti pomembno lastniško financiranje, ki poleg kapitala prinaša znanje,
tržne povezave in dostop do mednarodnih verig vrednosti. Že vzpostavljeni sklad
tveganega kapitala, ki spodbuja razvoj in naložbe zasebnih skladov, bomo še
okrepili, tako da bo dejavneje vplival na razvoj trga tveganega kapitala v
Sloveniji s privabljanjem tujih specializiranih skladov, spodbujanjem
sovlaganja in krepitvijo povezav z mednarodnim trgom. 
2.     
Nameniti posebno pozornost skupini hitro rastočih podjetij 
Posebno pozornost bomo namenili podjetjem, ki izkazujejo
možnost za mednarodni preboj in hitro rast. 
Vzpostavili bomo odprt sistem podpore strateškim
raziskovalno-razvojnim projektom za izdelke in storitve novih generacij ter
krepitev njihovega položaja na trgu. Obstoječi sistem spodbud za izvajanje
strateških raziskovalno-razvojnih projektov podjetij ali skupin podjetij namreč
ni prilagojen dejanskim potrebam. Zato bo uveden odprt program, ki bo omogočal
hitro in sprotno odzivanje na prepoznane priložnosti za tehnološki preboj
podjetij oziroma skupin podjetij z novimi rešitvami oziroma proizvodi na
globalnih trgih. Ukrep bo tesno povezan z ukrepi industrijske politike za
prepoznavanje priložnosti v posameznih sektorjih ali področjih konvergenčnih
tehnologij ter z ukrepi za prepoznavanje in podporo prednostnim področjem, ki
so predstavljena v poglavju 3.3. Podpora hitro rastočim podjetjem ima tudi
širše sinergijske učinke v povezovanju z drugimi podjetji, dobavitelji in
lokalnimi partnerji. 
3.     
Pospeševati sistemske ukrepe za razvoj trga z inovativnimi javnimi
naročili 
Država lahko z javnimi naročili omogoči razvoj in
preizkušanje novih izdelkov in storitev na nacionalnem trgu (t. i. projekti
flagship), s tem pa pospeši razvoj novih izdelkov, storitev ali procesov na
globalnem trgu in tako bistveno prispeva k hitrejši rasti inovativnih podjetij.
Javna naročila so s tega vidika še zlasti pomembna pri reševanju družbenih
izzivov – staranje prebivalstva, ravnanje z okoljem, obnovljivi viri energije
ipd. 
Pripravili bomo akcijski načrt in sistem za uvajanje
inovativnih javnih naročil na vseh ravneh, ki bosta podjetjem omogočala razvoj
in uvedbo inovativnih rešitev na trg. V sistem javnih naročil bomo vnesli
zasnovo demonstracije in preizkušanja, s čimer bomo pospešili tudi uvajanje
novih rešitev v sistemu standardizacije in tehnične zakonodaje. Analize kažejo,
da je za povečevanje inovativnosti sistem standardov enako pomemben kot sistem
varovanja pravic intelektualne lastnine. Ta vidik je nezanemarljiv, saj
demonstracijski projekti omogočajo vključevanje podjetij, zlasti malih in
srednje velikih v postopke standardizacije in hkrati uveljavlja vse pomembnejši
model inoviranja z vidika končnega uporabnika, hkrati pa prispeva k
uveljavljanju slovenskega znanja na širšem trgu. 
4.     
Krepiti mednarodno razvojno in poslovno sodelovanje 
Trg za podjetja je globalen, zato bo poseben poudarek
namenjen njihovemu vključevanju v mednarodne odprte inovacijske sisteme oziroma
mednarodne verige vrednosti. To se navezuje zlasti na podporo podjetjem pri
vstopanju v mednarodne verige, sodelovanje v mednarodnih projektih in krepitev
njihovih sposobnosti za konkurenčen nastop z uvajanjem zahtevanih standardov,
potrebnih organizacijskih sprememb in znanja. 
Mednarodno raziskovalno-razvojno sodelovanje je odličen vir
za dostop do najnovejšega znanja ter za vključevanje v najnaprednejše mreže in
konzorcije, zato ga je treba še naprej in še močneje podpirati, z vključevanjem
najboljših javnih in zasebnih organizacij v industrijske mednarodne projekte,
tudi s financiranjem prisotnosti v dogodkih, ki omogočajo dostop do strateških informacij,
odločitev in udeležbe. Poleg mednarodnega sodelovanja je treba spodbujati
meddisciplinarne industrijske projekte, ki ponujajo nove možnosti in različne
mehanizme povezovanja podjetij. 
5.     
Ustvarjati spodbudno zakonodajno okolje 
Ob določanju prednostnih nalog bomo med drugim z mednarodnih
lestvic konkurenčnosti prepoznali dejavnike, ki so ključni za uspešno rast
nacionalnega sistema inovacij, in jim namenili še posebno pozornost, tudi
tistim, ki so ključni zaviralci. To je za rast podjetij ključnega pomena. V tem
okviru so zlasti pomembni zakonodaja za gospodarske družbe, delovnopravna in
davčna zakonodaja ter standardizacija in tehnični predpisi. Uveljavljali bomo
ugodnejšo obravnavo podjetij ob prehodu v naslednji velikostni razred, ki ima v
spreminjajočem se poslovnem okolju še toliko večji pomen. 
Ukrepi

5.4 Krepitev inovacijskih sposobnosti podjetij 
V današnjem svetu morajo podjetja neprestano sistematično
razvijati, premišljeno in hitro uvajati nove poslovne modele, organizacijske
rešitve, inovativne proizvode ter obvladovati nove poslovne povezave in trge,
tako pa krepiti svoje inovacijske sposobnosti. Le tako lahko tekmujejo v
globalnem okolju ali so celo korak pred konkurenco. Pri tem gre za krepitev
menedžerskih, organizacijskih in tehnoloških sposobnosti, s katerimi podjetja
ohranjajo in povečujejo svoje konkurenčne prednosti. 
Stanje 
Gospodarska kriza je Slovenijo še bolj prizadela zaradi
sestave njenega gospodarstva, v katerem so v ospredju predelovalne dejavnosti z
nizko dodano vrednostjo in visoko izvozno usmerjenostjo. Te dejavnosti so v
letu 2007 ustvarile kar 68,3% slovenskega izvoza blaga in storitev ter
zaposlovale kar 41,9 % vseh
zaposlenih v gospodarskih družbah, zato so po izvozni pomembnosti in številu
zaposlenih najpoglavitnejši, hkrati pa eden najšibkejših členov slovenskega
gospodarstva. V letu 2007 so ustvarile le 31.235 evrov dodane vrednosti na
zaposlenega (povprečje nizkotehnološke industrije EU 15 v letu 2000 je bilo
42.000 evrov) ob 4,3-odstotnem deležu dobička v prihodkih. Slovenska podjetja
so pretežno nizke in srednje tehnološke zahtevnosti, so premalo razvojno in
inovacijsko dejavna ter konkurirajo na globalnem trgu večinoma tam, kjer je
precej konkurence in kjer so cenovni pritiski zato veliki. Druga težava je, da
je v strukturi proizvodov sorazmerno majhen delež končnih celovitih izdelkov,
prevladujejo predvsem posamezne komponente in sklopi ter dodelavni posli. To
pomeni, da so številna podjetja sposobna obvladovati le posamezne dele
inovacijske dejavnosti, poudarek je na procesnih in manj na produktnih
inovacijah. 
Na drugi strani pa je v storitvenih dejavnostih, ki
predstavljajo velik del slovenskega gospodarstva, njihova dodana vrednost pa je
62 % celotnega gospodarstva,
nezadostno izkoriščena inovacijska zmogljivost. Možnosti inoviranja so premalo
izrabljene tudi v javnih storitvah, kakršne so zdravstvo in okolje ter javna
uprava. 
Večina slovenskihih podjetij zaradi neustreznih poslovnih
modelov in premalo razvojno usmerjenega upravljanja še zmeraj posluje po
ekonomiji obsega, pri kateri je poudarek na količini in manj na dodani
vrednosti. Razvojne možnosti slovenskega gospodarstva so omejene z možnostjo
trženja domačih izdelkov in storitev ter premajhnim deležem prodaje končnim
kupcem. Slovensko gospodarstvo je brez zadostnega notranjega trga, kar večinoma
omejuje razvoj novih izdelkov in tehnologij ter otežuje prodor na globalne
trge. 
Cilji 
Glavni cilj je okrepiti inovacijske sposobnosti podjetij kot
pogoj za povečanje dodane vrednosti, ustvarjanje kakovostnih delovnih mest in
dolgoročno konkurenčnost gospodarstva. Ukrepi na tem področju se tesno
povezujejo z izobraževalno in industrijsko politiko. Za uresničitev tega cilja
potrebujemo ustrezne spodbude: 
1.     
Spodbude za krepitev inovacijskih sposobnosti podjetij 
Pri tem je najpomembnejše spodbujanje prestrukturiranja
poslovnih modelov podjetij. Spodbujali jih bomo k dolgoročnemu
prestrukturiranju teh modelov, proizvodnih strategij in sistemov vodenja in
vključevanja kreativnih industrij. V tem okviru bodo ukrepi usmerjeni h
krepitvi menedžerskih, organizacijskih in tehnoloških sposobnosti zlasti malih
in srednje velikih podjetij. Še posebno bomo spodbujali različne oblike
horizontalnega in vertikalnega povezovanja podjetij v dobaviteljskih verigah,
tehnoloških mrežah in grozdih ter ponudnikih storitev,. 
2.     
Spodbude za razvoj in uvajanje novih izdelkov, storitev in trgov 
Spodbujanje razvoja in hitrejšega uvajanja novih izdelkov,
storitev in razvoja novih trgov vključuje ukrepe za podporo komercializaciji
znanja, kar je prepoznano kot ena bistvenih pomanjkljivosti v sedanjem sistemu
podpore raziskavam in razvoju. Gre za neposredne spodbude za razvoj in
oblikovanje proizvodov ter posredne finančne in fiskalne spodbude za njihovo
tržno preverjanje in uvajanje. Z javnimi naročili, ki vključujejo inovacije, se
pospeši uvajanje novih rešitev, tako pa ustvarjanje povpraševanja. Preverjeni
bosta možnost in učinkovitost uvedbe dodatnih davčnih spodbud za razvoj in
uvajanje novih proizvodov (davčne počitnice). 
3.     
Spodbujanje internacionalizacije 
Inovativnost in internacionalizacija podjetij sta dve
medsebojno tesno povezani determinanti rasti in konkurenčnosti.
Internacionalizacija in uspešen nastop na tujih trgih je pogojena z inovacijsko
sposobnostjo podjetij. In obratno, delovanje na tujih trgih in povezovanje v
mednarodnih verigah krepi inovacijsko sposobnost podjetij. Izdelan bo pregled
ukrepov razvojne politike na področju internacionalizacije, konkurenčnosti in
inovativnosti ter izdelana celovit program ukrepov , ki podpirajo oboje in s
katerimi lahko dosežemo sinergijske učinke. Ukrepi bodo usmerjeni na
spodbujanje internacionalizacije, vhodnih investicij, ki prinašajo znanja in
mednarodne povezave za nastop podjetij na globalnih trgih ter izhodnih
investicij slovenskih podjetij, ki krepijo njihovo tehnološko in inovacijsko
sposobnost. Vzpostavljena bo tudi tesnejša povezava s programi mednarodnega
razvojnega sodelovanja. 
4.     
Spodbude za večanje inovativnosti v storitvah 
Storitve so tesno vpete v povečanje konkurenčnosti preostalih
delov gospodarstva in javnega sektorja. Posebno vlogo pri tem imajo na znanju
temelječe storitve, ki horizontalno pospešujejo inoviranje v gospodarstvu in
javnem sektorju. Tehnološke inovacije imajo pri storitvah sicer majhno vlogo,
večjo imajo netehnološke v mnogih industrijah, še posebno tistih z zelo visoko
dodano vrednostjo, ki so medsebojno komplementarne (npr. farmacija, IKT).
Mehanizmi in spodbude (obstoječe in nove) za pospeševanje inoviranja bodo zato
prilagojeni tako, da jih bodo lahko bolj izkoriščala storitvena podjetja
oziroma podjetja na splošno za spodbujanje tehnoloških in netehnoloških
inovacij. Predvsem bomo pospeševali razvoj storitev v tehnoloških panogah, s
katerimi smo sposobni razvijati trajnejšo in dolgoročnejšo konkurenčnost. 
5.     
Uveljaviti in podpirati zaščito in upravljanje pravic intelektualne
lastnine v zasebnem sektorju 
Neopredmetena sredstva podjetij in pomanjkljivo upravljanje
intelektualne lastnine so velike neizkoriščene možnosti za večanje
konkurenčnosti in ustvarjanje višje dodane vrednosti. Pravico intelektualne
lastnine, zaščito in predvsem uveljavljanje bomo spodbujali pred poslovnim
interesom, vključno s popolnim mednarodnim preizkusom. 
Ukrepi
6 PROMOCIJA ZNANOSTI, USTVARJALNOSTI IN INOVATIVNOSTI V
DRUŽBI IN IZOBRAŽEVANJU 
Vodilo zasnove na znanju temelječe družbe so posamezniki, ki
se lotevajo problemov znanstveno-raziskovalno, obenem pa družbeno okolje
učinkuje tudi kot valilnica novih idej in znanstvenikov. Znanje in
ustvarjalnost sta v takšni družbi vrednoti, v gospodarstvu pa kapital in
naložba. Kot takšnega ga dojemajo predvsem pogumni posamezniki, ki znanje ali
zamisel na trgu ponudijo vsem, tako pa prispevajo k razcvetu gospodarstva in
skupnemu napredku celotne družbe. Uravnotežen raziskovalni in inovacijski
sistem skrbi za opremljanje posameznikov z znanjem, pogumom in veščinami za
odgovorno podjetništvo. 
Stanje 
Javna podoba in položaj raziskovalcev in raziskovalk v
Sloveniji nista ustrezna. Njihovi dosežki pogosto niso prepoznavni, njihovo
delo pa je sprejeto kot premalo družbeno pomembno. Državljani se pogosto ne
zavedajo njihovega prispevka k reševanju družbenih problemov in konkurenčnosti
gospodarstva ter ne poznajo svetovno priznanih dognanj in izdelkov domačih
znanstvenikov in inovatorjev. Odgovornost za neprepoznavnost njihovega dela
nosijo vsi – oni sami, njihove institucije, mediji, apatični posamezniki, pa
tudi raziskovalni in inovacijski sistem, vključno z ministrstvi in izvajalskimi
agencijami, ki tovrstnega promocije ne spodbuja dovolj. Raziskovalcem poleg
dostopa do sredstev pogosto manjka poguma, predvsem pa podjetniških veščin in
znanja za komercializacijo svojih dognanj. Slednje si pridobivajo sami, na
večini znanstvenih področij najpogosteje šele pozno v svoji karieri. Slovenski
izobraževalni sistem na vseh ravneh, predvsem pa na nižjih, namreč ne
zagotavlja zadostne pridobitve tovrstnega znanja. 
Cilji 
1.     
Popularizacija znanosti 
Vzpostavljanje znanstvene kulture in raziskovalne miselnosti
se začne z vzgojo predvsem mladih. Šolski učni programi na tem področju niso
učinkoviti – premalo njihovih vsebin prikazuje raznovrstno uporabo znanosti in
znanja, zato si bomo prizadevali za več tovrstne vsebine. 
Znanost mora postati predmet radovednosti mladih. S
promocijskimi dejavnostmi in podporo centrom, ki mladim omogočajo preživljanje
prostega časa v stiku z znanostjo, jim bomo to poskušali približati in
vzpostaviti osnovno infrastrukturo za praktični preizkus njihovih zamisli. 
2.     
Promocija kulture ustvarjalnosti, inovativnosti in podjetnosti 
Za razvoj inovativne slovenske družbe je treba uveljavljati
podjetnost ter zagotavljati ugodno ozračje za pospeševanje ustvarjalnosti,
inovativnosti in podjetništva. Izboljšati je treba komuniciranje o
ustvarjalnosti in inovativnosti kot vrednote v vseh medijih in na vseh stopnjah
izobraževalnega procesa. Prilagodili ga bomo tako, da bo podpiral samostojno
razmišljanje, reševanje problemov, ustvarjalnost, inventivnost, podjetnost in
razvoj drugih osebnih veščin, predvsem na poznejših ravneh izobraževanja pa bo
tudi opogumljal uresničitev zamisli in podjetništvo. Z vključevanjem
uveljavljenih strokovnjakov iz podjetniškega sektorja v izobraževalni proces na
terciarni ravni se bo usposobilo več študentov in se izboljšala kakovost
raziskovalnega dela mladih. 
3.     
Prenova študijskih programov na terciarni ravni 
Pri posodabljanju univerzitetnih in visokošolskih študijskih
programov bo namenjeno več pozornosti ukrepom in vsebinam, ki podpirajo in
spodbujajo ustvarjalnost, inovativnost, usmerjenost k dosežkom in podjetništvo.
Ena od spremljevalnih dejavnosti študija na terciarni ravni mora biti, da
študent že v tem času vzpostavlja mrežo stikov z delodajalci in morebitnimi
viri financiranja, kar mu olajša razvoj lastne karierne poti. Za to morajo
univerze in država razviti ustrezne mehanizme, npr. srečanja z družbeno
uveljavljenimi diplomanti (alumni) in gostujočimi predavatelji, ki so uspešni
podjetniki in mladi študentski podjetniki, mrežo povezav z gospodarskimi
zbornicami in posameznimi podjetji, moderirana in ciljno usmerjena srečanja
študentov tehniških in poslovnih ved, seminarje o podjetništvu, zagonu
podjetja, ustvarjalnosti, pravnih vprašanjih za uspešnost podjetja in
upravljanju ugleda, individualna mentorstva podjetniških idej ipd. V
posodabljanje strokovnih študijskih programov bodo vključena tudi podjetja,
predvsem pri opredeljevanju profilov kompetenc študijskih programov, pri čemer
bo dana ustrezna skrb ravnotežju med splošnim akademskim pristopom in potrebami
industrije. 
Ukrepi
7. PRILOGE 
7.1 Okvirni obseg sredstev za uresničevanje RISS 
Osnovno izhodišče RISS za obdobje 2011–2020 mora biti
zavedanje, da vlaganje v raziskave in razvoj prvenstveno ni strošek, temveč
naložba, od katere pričakujemo dolgoročno mnogokratnik povečanja vrednosti
vloženih sredstev. Dobro koordiniran in ciljno usmerjen pristop k zagotavljanju
ustrezne podpore raziskovalni in razvojni dejavnosti je namreč nujno potreben
za dolgoročno konkurenčnost Slovenije in izgradnjo na znanju temelječe družbe. 
RISS sledi ambicioznemu cilju povezovanja znanstvene,
razvojne in inovacijske dejavnosti, kar je v skladu s strategijo EU – Evropa
2020. V predlogu so ključni ukrepi tudi finančno ovrednoteni, medtem ko so
nekateri predvsem normativne narave in je njihov neposredni finančni vpliv
zanemarljiv. Osnovno izhodišče finančnega načrtovanja je doseganje cilja 1%
javnega vlaganja v raziskave in razvoj v letu 2012 in 1,5% do leta 2020.
Okrepljena javna vlaganja bodo spodbudila tudi multiplikacijske učinke v
zasebnem sektorju, ki ga s sistemskimi in tudi finančnimi spodbudami in
ugodnostmi želimo spodbuditi k povečevanju vlaganj v raziskave in razvoj in
postopno doseganje ciljnega vlaganja v raziskave in razvoj v višini 2,4 % BDP do leta 2020. 
Sredstva za dosego zastavljenih ciljev nameravamo doseči z
intenzivnim povečevanjem nacionalnih sredstev, predvsem pa z znatnim povečanjem
investicij v raziskave in razvoj prek sredstev evropskih kohezijskih skladov. V
ta namen bo potrebno prilagoditi strateške dokumente in operativne programe za
koriščenje teh sredstev, saj z iztekom sedanje finančne perspektive usahne
pomemben vir sredstev za financiranje področja, ki ga bo v enaki oziroma večji
meri potrebno nadomestiti z novimi viri. 
Razrez potrebnih sredstev je prikazan v tabeli 7.1
* za leto 2011
je prikazan sprejeti proračun
** cilj  1%
vlaganja v raziskave in razvoj bomo dosegli v letu 2012.
*** v 1 % cilj
je zajeta tudi ocena letnih prihodkov raziskovalcev neposredno iz okvirnih programov
EU v višini 20.000.000 mio eur. 
7.2 Kazalniki ključnih ciljev za spremljanje RISS 
Vlaganja v RR 
-       
bruto domači izdatki za RR kot %
BDP – Barcelonski cilj EU 
-       
od tega javna vlaganja v RR kot %
BDP 
-       
vlaganja zasebnega/poslovnega sektorja v RR kot % BDP. 
Človeški viri v RR 
-       
Diplomanti naravoslovnih in tehniških smeri terciarnega izobraževanja na
1000 prebivalcev v starosti 20–29 let – Eurostat 
-       
Delež raziskovalcev med delovno aktivnimi /FTE 
-       
Delež raziskovalcev v poslovnem sektorju /FTE Delež raziskovalcev s
tujim državljanstvom med vsemi raziskovalci [Delež tujih študentov med študenti
na doktorski stopnji] 
Javna raziskovalna infrastruktura 
-       
Proračunska sredstva za RI na raziskovalca v domačem javnem sektorju 
-       
Prenos znanja iz javne raziskovalne sfere 
-       
Delež sredstev poslovnega sektorja v financiranju raziskav JRO Skupne
objave raziskovalcev iz JRO in podjetij na mio prebivalcev 
-       
Prihodki JRO iz pravic intelektualne lastnine 
-       
Delež sredstev za osrednje družbene izzive v državnih proračunskih
sredstvih za RR 
Inovacijsko sodelovanje 
-       
Delež MSP, ki pri inoviranju sodelujejo z drugimi podjetji ali /in JRO,
med vsemi MSP 
Mednarodno sodelovanje in mobilnost 
-       
Znanstvene objave v soavtorstvu s tujimi raziskovalci na mio prebivalcev
-       
Delež raziskovalcev s tujim državljanstvom med vsemi raziskovalci 
-       
Delež tujih študentov med študenti na doktorski stopnji 
Znanstvena produktivnost 
-       
Znanstvene objave na mio prebivalcev 
Znanstvena odličnost 
-       
Delež nacionalnih znanstvenih objav med 10 %
najbolj citiranih objav na svetu 
-       
Inovativnost 
-       
Delež podjetij, ki so uvedla tehnološko ali netehnološko inovacijo24,
med vsemi podjetji 
-       
Delež podjetij, ki so uvedla tehnološko inovacijo, med vsemi podjetji 
-       
Delež podjetij, ki so uvedla netehnološko inovacijo, med vsemi podjetji 
-       
Delež podjetij v storitvenih dejavnostih, ki so razvila inovacijo, med
vsemi podjetij v teh dejavnostih 
-       
Mala in srednja podjetja (MSP), ki so razvila inovacijo sama ali v
sodelovanju, kot % vseh MSP. 
Kapitalizacija znanja 
-       
Delež prodaje inovacij, novih za podjetje, in inovacij, novih za trg, v
celotnem prometu podjetij 
-       
Število patentnih prijav po PCT na mrd eur BDP 
-       
Število zaščitenih blagovnih znamk na mrd eur BDP 
-       
Število zaščitenih modelov na mrd eur BDP 
-       
Evropske patentne prijave (EPO), ki so jih vložila MSP ali individualni
izumitelji, na mio prebivalcev 
-       
Evropski visokotehnološki patenti na mio preb 
Gospodarska konkurenčnost 
-       
Produktivnost dela: Bruto dodana vrednost na zaposlenega 
-       
Dodana vrednost dejavnosti z visokim deležem znanja v celotni dodani
vrednosti 
-       
Delež zaposlenih v dejavnostih z visokim deležem znanja med vsemi
zaposlenimi 
-       
Delež izvoza proizvodov visoke in srednje visoke tehnologije v celotnem
izvozu proizvodov 
-       
Delež izvoza storitev z visokim deležem znanja v celotnem izvozu 
7.3 Slovar 
AAI 
Infrastruktura za preverjanje istovetnosti in
avtorizacijo (ang. Authentication and Authorization Infrastructure) 
ARNES 
(Javni zavod) Akademska in raziskovalna mreža
Slovenije 
ARRS 
Javna agencija za raziskovalno dejavnost
Republike Slovenije 
ASTP 
Združenje evropskih strokovnjakov za prenos
znanosti in tehnologij (ang. Association of European Science & Technology
Transfer Professionals) 
AUTM 
Združenje univerzitetnih vodij tehnologij
(Association of University Technology Managers) 
BDP 
Bruto družbeni proizvod 
BRIK 
Brazilija, Rusija, Indija, Kitajska 
CERN 
Evropska organizacija za jedrske raziskave 
CIP 
Okvirni program za konkurenčnost in inovacije
CO 
Center(i) odličnosti 
COST 
European Cooperation in Science and
Technology (Evropski program znanstvenih in tehničnih raziskav) 
EIS 
European Innovation Scoreboard 
EK 
Evropska komisija 
EPO 
Evropska patentna pisarna (ang. European
patent office) 
ERC 
Evropski raziskovalni svet 
EU 
Evropska unija 
EU 27 
Vse članice Evropske unije (2010) 
EUREKA 
Medvladni program za tržno usmerjene
industrijske raziskovalne in razvojne dejavnosti 
FTE 
Ekvivalent polnega delovnega časa 
GEANT 
Evropsko več-gigabitno računalniško omrežje
za raziskovalne in izobraževalne namene 
GRID 
Tehnologija povezave samostojnih
računalniških zmogljivosti z namenom izvršitve skupne računske naloge 
IER 
Inštitut za ekonomska raziskovanja 
IJS 
Inštitut »Jožef Stefan« 
IKT 
Informacijsko-komunikacijska tehnologija 
JAPTI 
Javna agencija RS za podjetništvo in tuje
investicije 
JRO 
Javna(e) raziskovalna(e) organizacija(e) 
KI 
Kemijski inštitut 
MF 
Ministrstvo za finance 
MG 
Ministrstvo za gospodarstvo 
MJU 
Ministrstvo za javno upravo 
MK 
Ministrstvo za kulturo 
MVZT 
Ministrstvo za visoko šolstvo, znanost in
tehnologiji 
NCP 
Nacionalne kontaktne točke 
NMR 
Jedrska magnetna resonance 
NPVŠ 
Nacionalni program visokega šolstva 
NRRP 
Nacionalni raziskovalni in razvojni program 
OECD 
Organizacija za gospodarsko sodelovanje in
razvoj 
OP 
Okvirni program(i) Evropske skupnosti za
raziskave, tehnološki razvoj in predstavitvene dejavnosti 
PCT 
Sporazum o mednarodnem sodelovanju na
področju patentov (ang. International Patent Cooperation Treaty) 
PFV 
Povprečni faktor vpliva 
RI 
Raziskovalna infrastruktura 
RISS 
Raziskovalna in inovacijska strategija
Slovenije. 
RS 
Republika Slovenija 
SAZU 
Slovenska akademija znanosti in umetnosti 
SI.TT 
Slovenska mreža strokovnjakov za prenos
tehnologije 
SiGNET NGI 
Nacionalni koordinacijski center za
GRID-tehnologijo 
SK 
Svet za konkurenčnost 
SPS 
Slovenski podjetniški sklad 
SVLR 
Služba Vlade RS za lokalno samoupravo in
regionalno politiko 
SVREZ 
Služba Vlade RS za razvoj in evropske zadeve 
SZT 
Svet za znanost in tehnologijo 
TIA 
Tehnološka agencija Slovenije 
TTO 
Pisarna za prenos tehnologij 
UIL 
Urad RS za intelektualno lastnino 
VEM 
Vse na enem mestu 
WEF 
Svetovni gospodarski forum (ang. World
Economic Forum) 
ZDA 
Združene države Amerike 
ZPOP 
Zakon o podpornem okolju za podjetništvo 
7.4 Izhodišča in usmeritve za RISS 
Izhodišča in usmeritve za RISS je 7. 7. 2010 sprejel Svet
Vlade RS za znanost in tehnologijo. Dosegljiva so na spletnem naslovu: 
http:// www. mvzt. gov.si/ fileadmin/ mvzt. gov.si/
pageuploads /pdf/ odnosi_z_ javnostmi/ IZHODI% C5%A0% C4%8CA_ NRIP.pdf 
7.5 Podatki 
Oblikovani so bili:
1. Analiza NRRP
2006–2010 in ocena izvajanja NPVŠ 2007–2010
(http://www.mvzt.gov.si/fileadmin/mvzt.gov.si/pageuploads/pdf/visoko_solstvo/Analiza_NRRP_in_NPVS.pdf)
in
2. Kazalniki
uresničevanja NRRP 2006–2010
(http://www.mvzt.gov.si/fileadmin/mvzt.gov.si/pageuploads/pdf/odnosi_z_javnostmi/kazalniki_ciljev_in_ukrepov_NRRP-spletna_stran_8.4.2010.pdf).«
Pri pripravi RISS so bile upoštevane domače in mednarodne
evalvacije raziskovalnega in inovacijskega sistema ter javnih politik in
njihova priporočila:
3. Maja Bučar with
Andreja Jaklič and Boštjan Udovič, National system of innovation in Slovenia,
Faculty for Social Sciences, Ljubljana, 2010
(http://www.mednarodni-odnosi.si/cmo/CIR/CIR4NationalSystemofInnovationinSlovenia.pdf);
4. OECD review of
Slovenia’s innovation policy: Overall assessment and recommendations –
preliminary draft, OECD, Pariz, 2010 in
5. Policy Mix Peer
Reviews: Country Report – Slovenia, European Union Scientific and Technical
Research Committee, Bruselj, 2010.Stran 
Podatki so črpani še iz naslednjih mednarodnih poročil in
dokumentov:
6. Human
Development reports, United Nations Development Programme, 2009.
(http://hdr.undp.org/en/statistics/)
7. Quality of
Living worldwide city rankings, Mercer, 2010.
(http://www.mercer.com/press-releases/quality-of-living-report-2010)
8. European Commission,
The World in 2025, 2009.
(http://ec.europa.eu/research/social-sciences/pdf/the-world-in-2025-report_en.pdf)
9. A new ranking
of the world’s most innovative countries, Economist Intelligence Unit Limited,
2009.
(http://graphics.eiu.com/PDF/Cisco_Innovation_Complete.pdf)
10. European
Commission, A more research-intensive and integrated European Research Area,
Science, Technology and Competitiveness. Key figures report 2008/2009.
(http://ec.europa.eu/research/era/pdf/key-figures-report2008-2009_en.pdf)
11. European
Commission, ICT Infrastructure for e-Science, 2009.
(http://eur-lex.europa.eu/LexUriServ/LexUriServ.do?uri=COM:2009:0108:FIN:EN:PDF)
12. Global
Entrepreneurship Monitor, 2007 Global Report on High-Growth Entrepreneurship,
2007.
(http://www.gemconsortium.org/download.asp?fid=606)
7.6 Dogodki in prejeta mnenja o osnutku RISS 2011–2020 
Za izmenjavo mnenj so bili organizirani naslednji posveti z
akterji v raziskovalnem in inovacijskem sistemu: 
-       
6. 10.: Posvet PREDRZNA SLOVENIJA v Mestnem muzeju; 
-       
5. 11.: posvet z rektorji, dekani in direktorji JRZ, Hotel Kokra, Brdo; 
-       
8. 11.: posvet s strokovno javnostjo, dvorana Ministrstva za šolstvo in
šport; 
-       
8. 11.: posvet v organizaciji Gospodarske zbornice Slovenije; 
-       
15. 11.: posvet s Sindikatom vzgoje, izobraževanja, znanosti in kulture
Slovenije; 
-       
29. 11.: posvet s Slovensko akademijo znanosti in umetnosti; 
-       
6. 12.: posvet z Inženirsko akademijo Slovenije. 
Prvi osnutek RISS je bil objavljen 4. oktobra 2010, na
katerega so bili prejeti naslednji pisni komentarji (vsi so objavljeni na
spletnih straneh MVZT): 
1. dr. Irena Šumi, Evropski center Maribor 
Datum objave: 15. 10. 2010 
2. Tomaž Grom, ASI Kamnik 
Datum objave: 26. 10. 2010 
3. Urad RS za makroekonomske analize in
razvoj 
Datum objave: 2. 11. 2010 
4. Znanstveni svet Instituta Jožef Stefan 
Datum objave: 2. 11. 2010 
5. dr. Srna Mandič, Center za proučevanje
družbene blaginje 
Datum objave: 2. 11. 2010 
6. prof. ddr. Mitja Guštin,
Znanstveno-raziskovalno središče Koper, Univerza na primorskem 
Datum objave: 4. 11. 2010 
7. Javna agencija za raziskovalno dejavnost
RS (ARRS) 
Datum objave: 9. 11. 2010 
8. Znanstveni svet ARRS 
Datum objave: 9. 11. 2010 
9. dr. Marko Juvan, Inštitut za slovensko
literaturo in literarne vede ZRC 
SAZU 
Datum objave: 9. 11. 2010 
10. Koordinacija samostojnih raziskovalnih
inštitutov Slovenije (KOsRIS) 
Datum objave: 11. 11. 2010 
11. Nacionalni inštitut za biologijo (NIB) 
Datum objave: 11. 11. 2010 
12. Filozofska fakulteta Univerze v Ljubljani
Datum objave: 15. 11. 2010 
13. Znanstveni svet Nacionalnega inštituta za
biologijo 
Datum objave: 15. 11. 2010 
14. Znanstveni svet Kemijskega inštituta 
Datum objave: 15. 11. 2010 
15. dr. Zdenko Kodelja 
Datum objave: 17. 11. 2010 
16. dr. Vladimir Boštjan Bregar 
Datum objave: 17. 11. 2010 
17. dr. Mojca Pavlin, Fakulteta za
elektrotehniko UL 
Datum objave: 18. 11. 2010 
18. Konrad Ajster 
Datum objave: 18. 11. 2010 
19. dr. Igor Zajc, Inštitut Jožef Stefan 
Datum objave: 18. 11. 2010 
20. Služba Vlade RS za podnebne spremembe 
Datum objave: 18. 11. 2010 
21. Upravni odbor Združenja profesionalcev za
prenos tehnologij Slovenije (SI-TT) 
Datum objave: 19. 11. 2010 
22. Univerza na primorskem - mnenje in
predlog sprememb. 
Datum objave: 22. 11. 2010 
23. Jožef Vlah 
Datum objave: 24. 11. 2010 
24. Inovatorski center ASI 
Datum objave: 24. 11. 2010 
25. dr. Martin Klanjšek, dr. Matjaž Ličer,
dr. Samir El Shawish, dr. Toni Petan, dr. Erik Zupanič, dr. Damjan Dvoršek,
David Jezeršek, dr. Gregor Gunčar, dr. Sašo Petan, dr. Nejc Košnik, dr. Andrej
Zorko, dr. Rok Žitko, dr. Peter Jeglič, dr. Miha Fošnarič, mag. Samo Penič, dr.
Luka Šajn, dr. Uroš Tkalec, dr. Andrej Mihelič 
Datum objave: 24. 11. 2010 
26. NSIS – Nacionalni svet inovatorjev v
Sloveniji in Poslovna skupina SPATINOVA 
Datum objave: 24. 11. 2010 
27. Grega Gostenčnik, Jerneja Penca, Urška
Petrovčič (Evropski univerzitetni institut) 
Datum objave: 24. 11. 2010 
28. Odbor za obrambo visokošolskega in
znanstvenega dela 
Datum objave: 29. 11. 2010 
29. Raziskovalci Inštituta za narodnostna
vprašanja 
Datum objave: 29. 11. 2010 
30. I. razred SAZU 
Datum objave: 30. 11. 2010 
Na podlagi predlogov v javni razpravi je bil
pripravljen 2. osnutek RISS, ki je bil objavljen 8. 12. 2010. Nanj so bili
prejeti naslednji komentarji: 
31. dr. Irena Šumi, Evropski center Maribor 
Datum objave: 15. 12. 2010 
32. Konrad Ajster 
Datum objave: 15. 12. 2010 
33. dr. Gašper Tkačik 
Datum objave: 16. 12. 2010 
34. Javna agencija za raziskovalno dejavnost
Republike Slovenije (ARRS) 
Datum objave: 17. 12. 2010 
35. Interesna skupina negospodarskih
dejavnosti v Državnem svetu 
Datum objave: 23. 12. 2010 
36. Izobraževalno raziskovalni inštitut
Ljubljana 
Datum objave: 23. 12. 2010 
37. Ministrstvo za zdravje 
Datum objave: 23. 12. 2010 
38. dr. Roman Jerala, Kemijski inštitut 
Datum objave: 23. 12. 2010 
39. Univerza na Primorskem 
Datum objave: 23. 12. 2010 
40. Aktivni slovenski inovatorji (ASI) -
dopis in predlogi sprememb 
Datum objave: 24. 12. 2010 
41. Javna agencija za raziskovalno dejavnost
Republike Slovenije (ARRS) - 2 
Datum objave: 24. 12. 2010 
42. Inoverzum d.o.o. 
Datum objave: 27. 12. 2010 
43. Grega Gostenčnik, Jerneja Penca, Urška
Petrovčič (Evropski univerzitetni institut) 
Datum objave: 29. 12. 2010 
44. Ministrstvo za delo, družino in socialne
zadeve 
Datum objave: 29. 12. 2010 
45. Ministrstvo za šolstvo in šport 
Datum objave: 29. 12. 2010 
46. Fakulteta za kemijo in kemijsko
tehnologijo UL 
Datum objave: 4. 1. 2011 
47. Razvojna Iniciativa Slovenije (RIS) 
Datum objave: 11. 1. 2011
Št. 630-01/11-3/39
Ljubljana, dne 24. maja 2011
EPA 1691-V
Državni zbor 
Republike Slovenije 
dr. Pavel Gantar l.r. 
Predsednik
______________________________
1 Luc Soete et al., World in 2025, 2009. 
2 Hunam Development reports, United Nations Development
Programme, 2009, http://hdr.undp.org/en/statistics/. 
3 http://www.mercer.com/home. 
4 A new ranking of the world’s most innovative
countries, Economist Intelligence Unit Limited 2009,
http://graphics.eiu.com/PDF/Cisco_Innovation_Complete.pdf. 
5 A more research-intensive and integrated European
Research Area, Science, Technology and Competitiveness. 
Key figures report 2008/2009,
EC, 2008, ISBN 978-92-79-10173-1, http://ec.europa.eu/research
/era/pdf/key-figures-report2008-2009_en.pdf. 
6 Maja Bučar with Andreja Jaklič and Boštjan Udovič,
National system of innovation in Slovenia, Faculty for Social Sciences,
Ljubljana, 2010, http://www.mednarodni-odnosi.si/cmo/CIR/CIR4National System of
Innovation in Slovenia.pdf. 
OECD review of Slovenia’s
innovation policy: Overall assessment and recommendations – preliminary draft,
OECD, Pariz, 2010. 
Policy Mix Peer Reviews:
Country Report – Slovenia, European Union Scientific and Technical Research
Committee, Bruselj, 2010. 
7 http://www.svrez.gov.si/fileadmin/svez.gov.si /
pageuploads/docs /Strategija_ razvoja_ Slovenije/SRS_ dispozicija
__17feb2011.doc 
8 http://www.svlr. gov.si/si / zakonodaja _in_dokumenti/
zakonske_podlage_s_podrocja_ politike_ spodbujanja _skladnega
_regionalnega_razvoja/drzavni_razvojni_program/ 
9 http://www. svrez.gov.si/fileadmin/svez.
gov.si/pageuploads/ docs /Razvojni _dokumenti/ NRP_koncna
_17.11._2010_FINAL.doc 
10 http://www. svrez.gov.si/si/ delovna_ podrocja/
nova_evropska _razvojna_ strategija_ do_leta_2020/ strategija_evropa_2020/ 
11 Uradni list RS, št. 3/2006 
  *  Zapis od tu naprej v oklepaju pomeni pristojna
ministrstva za navedena področja pri posameznih ukrepih. V tem primeru gre za
pristojno ministrstvo za znanost, tehnologijo in inovacije. Če je nosilcev več,
je odgovorni nosilec tisti, čigar področje je napisano na prvem mestu. Navedba
pristojnega ministrstva vključuje tudi izvajalske institucije (npr. agencije).
12 Glej opombo št. 6. 
13 Uradni list RS, št. 42/2002, 79/2006-ZZZPB-F, 46/2007
Odl.US: U-I-45/07, Up-249/06-22, 103/2007, 45/2008-ZArbit, 83/2009 Odl.US:
U-I-284/06-26 
14 Uradni list RS, št.15/2007 - uradno prečiščeno
besedilo. 
15 Za mlade doktorje znanosti štejemo doktorje do
izpolnjenih sedem let po podelitvi doktorata znanosti. 
16 Ta agregat zajema vsa sredstva, ki jih nacionalni
državni proračun nameni za raziskave in razvoj, ne glede na to, kje se porabijo
(torej tudi odlive v tujino), kazalnik barcelonskega cilja pa zajema vsa
sredstva za raziskave in razvoj, ki se porabijo v državi, ne glede na to, od
kod pridejo (torej tudi prilive iz tujine). 
17 Izraz temeljne raziskave povsod v dokumentu zaobjema
temeljne in pionirske raziskave. 
18 Uradni list RS, št.102/2007. 
19 Uradni list RS, št. 11/2011 - uradno prečiščeno
besedilo. 
20 Patente prijave po PCT (International Patent
Cooperation Treaty) = PCT patent applications. 
21 ICT Infrastructure for e-Science COM(2009) 108, 5. 3.
2009. 
22 Svet za konkurenčnost, 22.–23. november 2007
(www.consilium .europa.eu /uedocs/cms_data/docs /pressdata/en/intm/ 97225.pdf).
23 Global Report on High Growth Entrepreneurship (GEM),
2007. 
24 Če spremljamo dejanske inovatorje namesto inovacijsko
aktivnih podjetij, smo bliže pristopu v podobnih kazalnikih EU.