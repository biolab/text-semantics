1. člen
(vsebina)
Ta pravilnik podrobneje določa obliko in vsebino obrazca
zahteve za pridobitev lokacijske informacije, obrazca za izdajo lokacijske
informacije in podrobnejšo vsebino lokacijske informacije.
2. člen
(vsebina in oblika zahteve za izdajo lokacijske informacije)
(1) Zahteva za izdajo lokacijske informacije se vloži na
obrazcu iz Priloge 1, ki je sestavni del tega pravilnika.
(2) Glede na dano zahtevo za pridobitev lokacijske
informacije se lokacijska informacija deli na:
-       
lokacijsko informacijo z osnovnimi podatki, ki vsebuje podatek o
namenski rabi prostora, podatek o prostorskih aktih in prostorskih aktih ali
njihovih spremembah v pripravi, podatek o začasnih ukrepih, podatek o tem, ali
je zemljišče v območju predkupne pravice občine ali države, podatek o tem, ali
je nepozidano stavbno zemljišče v območju plačevanja takse za neizkoriščeno
stavbno zemljišče, podatek o razvojni stopnji nepozidanega stavbnega zemljišča
ter podatek o tem, ali je zemljišče v območju, kjer je treba pridobiti soglasje
za spreminjanje meje parcele;
-       
lokacijsko informacijo z razširjenimi podatki, ki poleg podatkov iz
prejšnje alineje vsebuje tudi podatek o pravnih režimih.
(3) Vlagatelj lahko zahteva tudi kopijo grafičnega dela
prostorskega akta.
3. člen
(vložitev zahteve za izdajo lokacijske informacije)
(1) Posamezna zahteva za izdajo lokacijske informacije se
lahko nanaša na največ deset zemljiških parcel, ki ležijo znotraj iste
katastrske občine.
(2) Zahteva za izdajo lokacijske informacije se vloži v
fizični obliki, lahko pa tudi v elektronski obliki.
4. člen
(podrobnejša vsebina lokacijske informacije)
(1) Lokacijska informacija vsebuje podatke iz zahteve za
izdajo lokacijske informacije. Vsebina lokacijske informacije se nanaša na
zemljiško parcelo ali več parcel, navedenih v zahtevi za izdajo lokacijske
informacije.
(2) Pri namenski rabi prostora občina navede podatek o
namenski rabi prostora, ki velja na območju zemljiške parcele, kakor je ta
določen v veljavnem prostorskem aktu. Pri tem navede oznako enote urejanja
prostora, oznako in naziv namenske rabe ter njen opis.
(3) Podatek o razvojni stopnji nepozidanega stavbnega
zemljišča občina navede, če se zemljiška parcela po namenski rabi uvršča med
stavbna zemljišča. Pri tem se navedeta oznaka in naziv razvojne stopnje
zemljiške parcele.
(4) Podatek, ali zemljiška parcela leži na območju plačevanja
takse za neizkoriščeno stavbno zemljišče, občina navede, če se zemljiška
parcela po namenski rabi uvršča med stavbna zemljišča. Pri tem se navedeta
podatek, ali leži na območju plačevanja takse, in občinski predpis, ki to
določa.
(5) Podatek o veljavnih prostorskih aktih zajema navedbo
veljavnih prostorskih aktov, ki veljajo na območju zemljiške parcele, ter
navedbo prostorskih aktov, ki se pripravljajo ali so v postopku priprave
njihove spremembe in dopolnitve. Pri tem se navedeta prostorski akt in datum
njegove objave, za prostorske akte, ki se pripravljajo, pa njihov naziv, datum
sklepa o pripravi prostorskega akta, faza postopka priprave in identifikacijska
številka, pod katero je akt objavljen v prostorskem informacijskem sistemu. Če
na območju zemljiške parcele velja državni prostorski izvedbeni akt in občina
namenske rabe prostora še ni določila v skladu z njim, se to označi in navede
objava državnega prostorskega izvedbenega akta. Če je prostorski akt v
zaključni fazi priprave, se na to posebej opozori.
(6) Podatek o začasnih ukrepih zajema navedbo vrste začasnega
ukrepa, pravno podlago za vzpostavitev začasnega ukrepa z navedbo datuma izdaje
ali objave ter navedbo datuma vzpostavitve in časa trajanja začasnega ukrepa.
(7) Podatek o predkupni pravici zajema navedbo vzpostavljenih
predkupnih pravic občine skupaj s pravno podlago za njihovo vzpostavitev in
predkupnih pravic države, ki so bile določene v skladu z zakonom, ki ureja
prostor.
(8) Podatek o pravnih režimih zajema navedbo pravnih režimov
občine, ki veljajo na nepremičnini, ki je predmet zahteve za izdajo lokacijske
informacije, in pravnih režimov države, ki so javno dostopni v digitalni
obliki. Pri vsakem občinskem pravnem režimu se navedejo vrsta režima, pravna
podlaga in datum njegove objave. Pri prevzetih podatkih državnih pravnih
režimov se navedejo vrsta režima, pravna podlaga, navedba, da gre za privzeti
podatek, ter vir in datum njegovega prevzema.
(9) Podatek o tem, ali je zemljiška parcela v območju, v
katerem je treba pridobiti soglasje za spreminjanje meje parcele, se navede
skupaj s pravno podlago in datumom njene objave.
(10) Izsek grafičnega dela prostorskega akta se priloži
obrazcu lokacijske informacije kot priloga. Pri tem se navedejo prostorski akt,
datum njegove objave in številka grafičnega lista. Izsek mora biti označen z
besedama »grafična priloga« in številko lokacijske informacije, h kateri se
prilaga. Vsak grafični list mora imeti legendo in oznako, da je kopija enaka
izvirniku, ter žig in podpis odgovorne osebe.
5. člen
(izdaja lokacijske informacije)
(1) Lokacijska informacija se izda na obrazcu iz Priloge 2,
ki je sestavni del tega pravilnika.
(2) Lokacijska informacija se lahko izda v elektronski
obliki, če je vlagatelj to zahteval v svoji zahtevi za izdajo lokacijske
informacije in navedel elektronski naslov. Pri izdaji lokacijske informacije v
elektronski obliki se odgovorna oseba podpiše elektronsko, faksimile žiga in
podpisa pa se ne vključi na dokument.
(3) Če je lokacijska informacija izdana v elektronski obliki
in vsebuje tudi izjavo o neuveljavljanju predkupne pravice, mora biti
odpremljena s faksimilom žiga in podpisa odgovorne osebe.
6. člen
(izjava o neuveljavljanju predkupne pravice)
(1) Lokacijska informacija lahko v skladu z zakonom, ki ureja
prostor, vsebuje tudi izjavo, da občina ne uveljavlja svoje predkupne pravice
na nepremičnini, ki je predmet zahteve za izdajo lokacijske informacije.
(2) Izjavo iz prejšnjega odstavka občina izda, če je vlagatelj
zahteve za izdajo lokacijske informacije tudi lastnik nepremičnine, ki je
predmet zahteve za izdajo lokacijske informacije.
PREHODNE IN KONČNI DOLOČBI
7. člen
(podatek o razvojni stopnji nepozidanega stavbnega
zemljišča)
Ne glede na tretji odstavek 4. člena tega pravilnika se do
vzpostavitve razvojnih stopenj stavbnih zemljišč v evidenci stavbnih zemljišč v
skladu s 322. členom Zakona o urejanju prostora (Uradni list RS, št. 199/21)
podatek o razvojni stopnji stavbnega zemljišča v lokacijski informaciji ne
navede.
8. člen
(podatek o prostorskih izvedbenih pogojih)
Ne glede na drugo alinejo drugega odstavka 2. člena tega
pravilnika se do vzpostavitve prostorskega informacijskega sistema v skladu s
prvim odstavkom 326. člena Zakona o urejanju prostora (Uradni list RS, št.
199/21) kot priloga lokacijski informaciji z razširjenimi podatki priloži tudi
podatek o prostorskih izvedbenih pogojih, če prostorski izvedbeni akti niso
dostopni na svetovnem spletu in vlagatelj to zahteva. Pri tem se navedejo prostorski
izvedbeni pogoji, prostorski akt, iz katerega izhajajo, in datum njegove
objave.
9. člen
(končanje postopkov)
Postopki za izdajo lokacijskih informacij, začeti pred
uveljavitvijo tega pravilnika, se končajo po dosedanjih predpisih.
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obliki lokacijske informacije ter o načinu njene izdaje (Uradni list RS, št.
35/04, 33/07 – ZPNačrt, 61/17 – ZUreP-2 in 199/21 – ZUreP-3).
11. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-26/2022
Ljubljana, dne 27. junija 2022
EVA 2022-2550-0003
Uroš Brežan
minister
za okolje in prostor

Priloga
1: Zahteva za izdajo lokacijske informacije
Priloga
2: Lokacijska informacija