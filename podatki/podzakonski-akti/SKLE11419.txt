1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 10. februarja
2017 objavil Smernice o pridobivanju informacij o procesu ocenjevanja ustreznega
notranjega kapitala (ICAAP) in procesu ocenjevanja ustrezne notranje
likvidnosti (ILAAP) za namene nadzorniškega pregledovanja in ovrednotenja
(SREP) (v nadaljevanju: smernice), ki so objavljene na njegovi spletni strani.
(2) Smernice iz prvega odstavka tega člena zagotavljajo zbliževanje
nadzorniških praks, ki se uporabljajo pri vrednotenju procesa ocenjevanja
ustreznega notranjega kapitala (ICAAP) in procesa ocenjevanja ustrezne notranje
likvidnosti (ILAAP) institucij za namene procesa nadzorniškega pregledovanja in
ovrednotenja (SREP) v skladu s Smernicami o skupnih postopkih in metodologijah
za proces nadzorniškega pregledovanja in ovrednotenja (Smernice o SREP,
EBA/GL/2014/13 z dne 19. decembra 2014), ki jih je objavil organ EBA. Te
smernice določajo zlasti, katere informacije v zvezi z ICAAP in ILAAP naj
pristojni organi zbirajo od institucij za opravljanje ocenjevanj v skladu z
merili, določenimi v Smernicah o SREP.
(3) Smernice se uporabljajo za pristojne organe, kot so
opredeljeni v točki (i) drugega odstavka 4. člena Uredbe (EU)
št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, kadar v skladu z ZBan-2 v vlogi pristojnega organa izvaja
pristojnosti in naloge nadzora nad bankami iz drugega odstavka 9. člena
ZBan-2.
(2) Banka Slovenije bo pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013 v
celoti upoštevala določbe smernic v delu, v katerem se nanašajo na izvajanje
nalog in pooblastil pristojnega organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 14. marca
2018
Boštjan Jazbec l.r.
Predsednik
Sveta Banke Slovenije