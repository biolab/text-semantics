1. člen
(vsebina)
(1) Ta operativno tehnična zahteva določa v skladu z
ARO.OPS.300 Poddela OPS Dela ARO Priloge II in NCO.GEN.103 Poddela A Dela NCO
Priloge VII Uredbe Komisije (EU) št. 965/2012 o tehničnih zahtevah in
upravnih postopkih za letalske operacije v skladu z Uredbo (ES)
št. 216/2008 Evropskega parlamenta in Sveta, ki je bila nazadnje
spremenjena z Izvedbeno Uredbo Komisije (EU) 2018/1975 z dne 14. decembra
2018 o spremembi Uredbe (EU) št. 965/2012 glede zahtev v zvezi z
letalskimi operacijami za jadralna letala in elektronske letalske torbe (v
nadaljnjem besedilu: Uredba Komisije (EU) št. 965/2012), dodatne zahteve
in pogoje za izvajanje uvodnih letov, kot so opredeljeni v točki (c) odstavka
4a člena 6 Uredbe Komisije (EU) št. 965/2012 v zvezi s sprejemljivimi načini
usklajevanja in navodili, ki jih je sprejela Evropska agencija za letalsko
varnost.
(2) Ta operativno tehnična zahteva določa v skladu s
3. členom Uredbe Komisije (EU) št. 1178/2011 z dne 3. novembra 2011
o tehničnih zahtevah in upravnih postopkih za letalsko osebje v civilnem
letalstvu v skladu z Uredbo (ES) št. 216/2008 Evropskega parlamenta in
Sveta, ki je bila nazadnje spremenjena z Izvedbeno Uredbo Komisije (EU)
2019/430 z dne 18. marca 2019 o spremembi Uredbe (EU) št. 1178/2011
glede izvajanja omejenih privilegijev brez nadzora pred izdajo licence pilota
lahkega zrakoplova (v nadaljnjem besedilu: Uredba Komisije (EU) št. 1178/2011)
zahteve za imetnike licenc za izvajanje uvodnih letov.
(3) Ta operativno tehnična zahteva se ne uporablja za
zrakoplove iz priloge I Uredbe (EU) 2018/1139 Evropskega Parlamenta in Sveta z
dne 4. julija 2018 o skupnih pravilih na področju civilnega letalstva in
ustanovitvi Agencije Evropske unije za varnost v letalstvu ter spremembi uredb
(ES) št. 2111/2005, (ES) št. 1008/2008, (EU) št. 996/2010, (EU)
št. 376/2014 ter direktiv 2014/30/EU in 2014/53/EU Evropskega parlamenta
in Sveta ter razveljavitvi uredb (ES) št. 552/2004 in (ES) št. 216/2008
Evropskega parlamenta in Sveta ter Uredbe Sveta (EGS) št. 3922/91 (v
nadaljnjem besedilu: Uredba (ES) št. 2018/1139).
2. člen
(pomen izrazov)
(1) Izrazi, uporabljeni v tej operativno-tehnični
zahtevi, imajo enak pomen, kot izrazi uporabljeni v:
a)    
Zakonu o letalstvu,
b)    
Uredbi (ES) št. 2018/1139,
c)    
Uredbi Komisije (EU) št. 965/2012,
d)    
Uredbi Komisije (EU) št. 1178/2011,
e)    
Uredbi Komisije (EU) št. 1321/2014 z dne 26. novembra 2014 o
stalni plovnosti zrakoplovov in letalskih izdelkov, delov in naprav ter o
potrjevanju organizacij in osebja, ki se ukvarjajo s temi nalogami, ki je bila
nazadnje spremenjena z Uredbo Komisije (EU) 2018/1142 z dne 14. avgusta
2018 o spremembi Uredbe (EU) št. 1321/2014, kar zadeva uvedbo nekaterih kategorij
licenc za vzdrževanje zrakoplovov, spremembo postopka sprejema komponent od
zunanjih dobaviteljev in spremembo pravic organizacij za usposabljanje za
vzdrževanje (v nadaljnjem besedilu: Uredba Komisije (EU) št. 1321/2014) in
f)     
Uredbi (ES) št. 785/2004 Evropskega parlamenta in Sveta z dne
21. aprila 2004 o zahtevah v zvezi z zavarovanjem za letalske prevoznike
in operaterje (v nadaljnjem besedilu: Uredba (ES) št. 785/2004.
3. člen
(operativni pogoji)
(1) Uvodne lete lahko izvajajo pravne osebe zasebnega
prava, ustanovljene v skladu z Zakonom o društvih (Uradni list RS,
št. 64/11 – uradno prečiščeno besedilo) in organizacije za usposabljanje,
ustanovljene v skladu z Uredbo Komisije (EU) št. 1178/2011.
(2) Uvodni leti se opravljajo pod pogoji:
a.     
dela NCO Uredbe Komisije (EU) št. 965/2012;
b.     
da se let začne in konča na istem aerodromu za motorna letala,
helikopterje in jadralna letala;
c.     
let z baloni je omejen na trajanje 30 minut od vzleta do pristanka;
d.     
da se leti izvajajo podnevi v pogojih VFR;
e.     
da se leti nadzorujejo s strani imenovane osebe, odgovorne za njihovo
varnost (v nadaljnjem besedilu: odgovorna oseba);
f)     da
se leti izvajajo na zrakoplovih, ki so v lasti ali uporabi pravne osebe
zasebnega prava oziroma organizacije iz prejšnjega odstavka na podlagi najemne
ali druge ustrezne pogodbe.
(3) Uvodni leti se opravljajo kot postranska dejavnost
in je omejena na 20 % celotne aktivnosti pravne osebe zasebnega prava oziroma
organizacije iz prvega odstavka tega člena, ki je opravljena na posamezni vrsti
zrakoplovov (npr. na motornih letalih ali na jadralnih letalih ali na
helikopterjih) ter so namenjeni za njeno promocijo in za privabljanje učencev
ali novih članov. Uvodni leti se ne štejejo za postransko dejavnost, če pravna
oseba zasebnega prava ali organizacija za usposabljanje izvaja te lete kot
svojo glavno dejavnost. Prav tako se uvodni leti ne štejejo za postransko
dejavnost, če se izvajajo samo z namenom ustvarjanja dobička. Celotna aktivnost
se določi glede na število ur, opravljenih na posamezni vrsti zrakoplova v
preteklem letu.
(4) Pravna oseba zasebnega prava oziroma organizacija iz
prvega odstavka tega člena, ki ima dovoljenje agencije za izvajanje uvodnih
letov iz 8. člena te operativno-tehnične zahteve, mora agenciji na
elektronski naslov info@caa.si vsako leto najkasneje do 31. marca za
preteklo leto poročati o številu:
-       
ur opravljenih na posameznih vrstah zrakoplovov v preteklem letu,
-       
izvedenih uvodnih letov na posameznih vrstah zrakoplovov,
-       
prepeljanih oseb.
4. člen
(odgovorna oseba in njene zadolžitve)
(1) Odgovorna oseba mora biti imetnik pilotske licence,
s katero se lahko izvajajo uvodni leti v organizaciji iz prvega odstavka
prejšnjega člena in imetnik pooblastila inštruktorja letenja za zrakoplove iz
5. člena te operativno-tehnične zahteve, s katerimi se izvajajo uvodni
leti.
(2) V primeru, da oseba iz prejšnjega odstavka ni
imetnik pooblastila inštruktorja letenja za zrakoplove iz 5. člena te
operativno-tehnične zahteve, s katerimi se izvajajo uvodni leti, je lahko
odgovorna oseba brez pooblastila inštruktorja letenja in je za usposabljanje in
preverjanje nominirana druga oseba, ki je inštruktor letenja ali inštruktor
oziroma izpraševalec iz agencije v skladu z dogovorom z agencijo.
(3) Odgovorna oseba izda ali odvzame pooblastilo
posameznemu pilotu za izvajanje uvodnih letov, ko izpolni vse pogoje iz te
operativno-tehnične zahteve, kar je dokumentirano v skladu s to
operativno-tehnično zahtevo.
(4) Odgovorna oseba spremlja izvajanje vsakega uvodnega leta
in skrbi za aktiviranje iskanja in reševanja, v primeru, da je letalo
pogrešano, predvsem če leti v nekontroliranem zračnem prostoru in ni bil oddan
plan leta. Odgovorna oseba lahko nominira drugo osebo v primeru, da sama ni na
voljo.
(5) Odgovorna oseba je dolžna hraniti vso dokumentacijo
v skladu s to operativno-tehnično zahtevo vsaj 18 mesecev.
(6) Za odgovorno osebo, ki izvaja uvodne lete, se za
namene preverjanja iz 6. člena te operativno-tehnične zahteve uporabi
druge inštruktorje letenja iz predmetne organizacije ali inštruktorje oziroma izpraševalce
iz agencije. Agencija lahko izda pooblastilo za izvajanje uvodnih letov tudi
brez izvedenega preverjanja, če oceni, da ima določena odgovorna oseba zadostne
izkušnje, zadnje izkušnje in znanje iz predmetnih predpisov.
5. člen
(zrakoplovi)
(1) Zrakoplovi, s katerimi se lahko izvaja uvodne lete,
so:
a.     
motorna letala zmogljivosti razreda B, ki niso kompleksni motorni
zrakoplovi;
b.     
nekompleksni helikopterji,
c.     
jadralna letala,
d.     
baloni skupine A predmetnega razreda.
(2) Vzdrževanje in vodenje stalne plovnosti zrakoplovov
iz prejšnjega odstavka se izvajata v skladu z Uredbo Komisije (EU)
št. 1321/2014 na naslednji način:
a)    
za pravne osebe zasebnega prava v skladu s točko 1 odstavka (i) M.A.201
Poddela B Oddelka A Dela M Priloge 1 Uredbe Komisije (EU) št. 1321/2014;
b)    
za organizacije za usposabljanje v skladu z odstavkom (h) M.A.201
Poddela B Oddelka A Dela M Priloge 1 Uredbe Komisije (EU) št. 1321/2014.
(3) Zrakoplov mora biti zavarovan v skladu z zakonom, ki
ureja obvezna zavarovanja v prometu in napotuje na uporabo Uredbe (ES)
št. 785/2004.
6. člen
(pilotske licence, izkušnje, usposabljanje in preverjanje,
zadnje izkušnje)
(1) Uvodne lete izvajajo imetniki veljavnih licenc LAPL,
SPL, PPL in višje.
(2) Za imetnike licenc za motorna letala LAPL, BPL in
PPL se zahteva primerljiv nalet oziroma privilegij za komercialno letenje s
predmetnim zrakoplovom, in sicer:
a.     
za motorna letala vsaj 200 ur skupnega naleta, od tega vsaj 100 ur kot
PIC in 20 ur preletov kot PIC;
b.     
za jadralna letala privilegij za komercialno letenje v skladu z
FCL.205.S(b)(2) Dela FCL Priloge I Uredbe Komisije (EU) št. 1178/2011 ali
imetnik potrdila inštruktorja letenja pilotov jadralnih letal;
c.     
za balone privilegij za komercialno letenje v skladu z FCL.205.B(b) Dela
FCL Priloge I Uredbe Komisije (EU) št. 1178/2011.
(3) Imetniki licenc iz prvega odstavka tega člena morajo
izpolnjevati naslednje minimalne izkušnje na določenem zrakoplovu, s katerim se
izvajajo uvodni leti:
a.     
minimalno 15 ur ter 15 vzletov in pristankov na točno določenem motornem
letalu (predmetna registracija), ki spada v kategorijo HPA ali MEP, ali
izjemoma na motornem letalu enake različice, ki ima identično opremo in
razporeditev letalskih instrumentov;
b.     
minimalno 10 ur ter 10 vzletov in pristankov na točno določenem motornem
letalu ali helikopterju (predmetna registracija), ki ne spada v kategorijo HPA
ali MEP, ali izjemoma na motornem letalu enake različice, ki ima identično
opremo in razporeditev letalskih instrumentov;
c.     
minimalno 5 ur ter 10 vzletov in pristankov na točno določenem balonu
(predmetna registracija);
d.     
minimalno 10 ur ter 5 vzletov in pristankov na tipu oziroma različici
jadralnega letala.
(4) Imetnik licence iz prvega odstavka tega člena mora
imeti izvedeno osnovno usposabljanje in preverjanje, ki obsega:
a.     
za motorna letala ali helikopterje vsaj en let, na katerem se preveri,
da se letenje izvaja v skladu z zahtevami dela NCO Uredbe Komisije (EU)
št. 965/2012 in letenje z maksimalnim številom potnikov ter ostala
področja, ki so vključena v preizkus praktične usposobljenosti za CPL licenco v
skladu z Uredbo Komisije (EU) št. 1178/2011;
b.     
za balone ali jadralna letala vsaj en let, kjer se preveri, da se
letenje izvaja v skladu z zahtevami dela NCO Uredbe Komisije (EU)
št. 965/2012 in letenje z maksimalnim številom potnikov ter ostala
področja, ki so vključena v praktični preizkus strokovnosti – komercialni
privilegij v skladu z Uredbo Komisije (EU) št. 1178/2011;
c.     
veljavnost osnovnega usposabljanja in preverjanja je eno leto, za tem se
izvaja vsako leto periodično usposabljanje in preverjanje, ki je po vsebini
enako osnovnemu in velja eno leto.
(5) Usposabljanje in preverjanje iz prejšnjega odstavka
izvede odgovorna oseba, v primeru, da je tudi imetnik pooblastila inštruktorja
letenja za predmetni zrakoplov ali nominira druge inštruktorje znotraj
organizacije, ali če to ni možno, izpraševalce oziroma inštruktorje iz agencije
v skladu z dogovorom z agencijo.
(6) Imetnike licence CPL ali ATPL ali potrdila
inštruktorja letenja, ki izvajajo uvodne lete, lahko odgovorna oseba na podlagi
skupnega naleta vsaj 20 ur na predmetnem razredu ali tipu zrakoplova v
preteklem letu in vsaj 10 izvedenih uvodnih letov v preteklem letu, oprosti
dela ali celotnega periodičnega usposabljanja na vsaki dve leti.
(7) Imetniki licence iz prvega odstavka tega člena
morajo imeti zadnje izkušnje v skladu z FCL.060 Dela FCL Priloge I Uredbe
Komisije (EU) št. 1178/2011 za predmetni zrakoplov.
(8) Starost pilota je omejena na 68 let.
7. člen
(operativna dokumentacija, omejitve)
(1) Pooblastilo pilotu za izvajanje uvodnih letov mora
vsebovati vsaj ime, priimek in podpis pilota; tip in registracija zrakoplova, za
katerega je usposobljen; datum izdaje pooblastila; datum odvzema pooblastila;
ime, priimek in podpis odgovorne osebe; ime, priimek in podpis inštruktorja
letenja, ki je izvajal osnovno ali periodično usposabljanje in preverjanje.
(2) Za vsak izveden uvodni let je potrebno v operativni
dnevnik zrakoplova vpisati pod namen leta »uvodni let« oziroma »preverjanje za
uvodni let« za vsako preverjanje v skladu s to operativno-tehnično zahtevo.
(3) Za vsak uvodni let je potrebno, da na tleh ostane
nalog za let, iz katerega mora biti razvidno:
a.     
zaporedna številka naloga za let,
b.     
datum,
c.     
tip in registracija zrakoplova,
d.     
podatki o kraju in času vzleta,
e.     
predvidena ruta zrakoplova,
f.      
predviden čas pristanka,
g.     
ime in priimek ter podpis vodje zrakoplova,
h.     
imena in priimki ter kontaktni podatki potnikov,
i.      
ime in priimek ter podpis odgovorne osebe.
(4) Podatke iz prejšnjega odstavka je možno pridobiti
tudi s kombinacijo obstoječih dokumentov, ki se uporabljajo v organizaciji, pri
čemer je treba zagotoviti jasno sledljivost dokumentov ter da so vsi podatki
urejeni in dosegljivi za namen nadzora agencije.
8. člen
(izjava organizacije glede začetka izvajanja uvodnih letov)
(1) Vsaka organizacija, ki izpolnjuje pogoje iz prvega
odstavka 3. člena te operativno tehnične zahteve, na agencijo pošlje
izjavo, s katero agencijo obvesti o nameri izvajanja uvodnih letov in sporoči
podrobnosti glede zrakoplovov, njihovega vzdrževanja, zavarovanja, odgovornih
oseb in ostalih zahtev te operativno-tehnične zahteve.
(2) Agencija objavi obrazec izjave na svoji spletni
strani.
(3) Organizacija lahko prične izvajati uvodne lete v
skladu z izjavo, ko dobi dovoljenje agencije, ki je priloga 1 te operativno
tehnične zahteve za organizacije za usposabljane oziroma Priloga 2 za pravne
osebe zasebnega prava, ustanovljene v skladu z Zakonom o društvih.
(4) Dovoljenje za izvajanje uvodnih letov iz Priloge 1
oziroma Priloge 2 je neprenosljivo in veljavno 1 leto. Njegova veljavnost se
praviloma podaljša za 12 mesecev, vendar ne za več kot 24 mesecev, razen če se
začasno omeji ali prekliče.
(5) Organizacija je dolžna sporočati vse spremembe pri
izvajanju uvodnih letov s spremenjeno izjavo, kakor tudi prenehanje izvajanja
uvodnih letov.
9. člen
(nadzor)
Če agencija pri izvajanju nadzora uvodnih letov ugotovi, da
so pogoji iz te operativno-tehnične zahteve neustrezni in se izkaže potreba po
dodatnih pogojih za zagotovitev letalske varnosti, agencija sprejme dodatne ali
spremenjene pogoje.
PREHODNE IN KONČNE DOLOČBE
10. člen
(prehodne določbe)
(1) Dovoljenja za izvajanje letalske dejavnosti, izdana
v skladu z Operativno-tehnično zahtevo za izvajanje uvodnih letov (Uradni list
RS, št. 45/17 in 75/18) veljajo do izteka njihove veljavnosti.
(2) Postopki, začeti pred uveljavitvijo te operativno
tehnične zahteve, se končajo po dosedanjih predpisih.
11. člen
(prenehanje veljavnosti)
Z uveljavitvijo te operativno tehnične zahteve preneha
veljati Operativno-tehnična zahteva za izvajanje uvodnih letov (Uradni list RS,
št. 45/17 in 75/18).
12. člen
(začetek veljave)
Ta operativno-tehnična zahteva začne veljati petnajsti dan po
objavi v Uradnem listu Republike Slovenije.
Ljubljana, dne 3. junija
2019
Rok Marolt
direktor
Javne agencije za civilno letalstvo
Republike Slovenije

Priloga 1:
Dovoljenje za izvajanje uvodnih letov (organizacije za usposabljanje)
Priloga 2:
Dovoljenje za izvajanje uvodnih letov (Aeroklubi)