1. SPLOŠNE DOLOČBE
1. člen
(Vsebina sklepa)
(1) Ta sklep določa podrobnejšo vsebino dokumentacije, ki
jo mora banka oziroma hranilnica (v nadaljevanju banka) priložiti zahtevi za
izdajo dovoljenja iz drugega odstavka 129. člena ZBan-2 oziroma dovoljenja iz
tretjega odstavka 26. člena Uredbe (EU) št. 575/2013 za vključitev kapitalskega
instrumenta v izračun kapitala banke.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
Pojmi, uporabljeni v tem sklepu, imajo enak pomen kot v
določbah ZBan-2 in Uredbe (EU) št. 575/2013 ter predpisih, izdanih na njuni
podlagi.
2. DOKUMENTACIJA ZA IZDAJO DOVOLJENJA ZA VKLJUČITEV
KAPITALSKEGA INSTRUMENTA V IZRAČUN KAPITALA
3. člen
(Splošno)
(1) Banka mora skladno s tretjim odstavkom 26. člena
Uredbe (EU) št. 575/2013 ali drugim odstavkom 129. člena ZBan-2 pridobiti
dovoljenje pristojnega organa za vključitev kapitalskega instrumenta v izračun
kapitala ter pri tem upoštevati določbe glede postopka odločanja o izdaji
dovoljenj iz oddelka 12.2. ZBan-2, razen če Uredba (EU) št. 575/2013 ali drug
predpis izrecno določa drugače.
(2) Zahtevi za izdajo dovoljenja za vključitev
kapitalskega instrumenta v izračun kapitala mora banka priložiti informacije iz
4. člena tega sklepa.
4. člen
(Vsebina zahteve za izdajo dovoljenja)
(1) Zahteva za izdajo dovoljenja za vključitev
kapitalskega instrumenta v izračun kapitala iz drugega odstavka 3. člena
tega sklepa mora vsebovati naslednje:
(a)   
osnovna dokumentacija (pogodba, prospekt ali drugo), povezana z izdajo
kapitalskega instrumenta;
(b)   
znesek ter datum načrtovane izdaje kapitalskega instrumenta za
vključitev v izračun kapitala ter vpliv na kapitalske količnike iz 92. člena
Uredbe (EU) št. 575/2013;
(c)   
navedba kategorije kapitala ter raven vključevanja kapitalskega
instrumenta (posamična in/ali konsolidirana podlaga);
(d)   
navedba imetnika kapitalskega instrumenta, če je znan, sicer navedba
potencialnega imetnika oziroma vrste potencialnih imetnikov (npr.
institucionalni investitorji ipd.) zadevnega kapitalskega instrumenta;
(e)   
povzetek glavnih značilnosti kapitalskega instrumenta na podlagi
predpisane predloge iz Priloge II iz Izvedbene uredbe Komisije (EU) št.
1423/2013 z dne 20. decembra 2013 o določitvi izvedbenih tehničnih
standardov glede zahtev po razkritju o kapitalu za institucije v skladu z
Uredbo (EU) št. 575/2013 Evropskega parlamenta in Sveta (UL L št. 355 z
dne 31. decembra 2013);
(f)    
prikaz izpolnjevanja zahtevanih pogojev iz 28., 52. ali 63. člena Uredbe
(EU) št. 575/2013, vključno z relevantnimi pogoji iz regulativnih in izvedbenih
tehničnih standardov oziroma drugih predpisov iz 9. člena ZBan-2;
(g)   
opis računovodske obravnave zadevnega kapitalskega instrumenta skupaj z
mnenjem pooblaščenega revizorja glede njene primernosti;
(h)   
izračun kapitala in kapitalskih zahtev banke, vključno s kapitalskimi
blažilniki, po stanju na zadnji dan meseca pred vložitvijo zahteve za izdajo
dovoljenja, vključno z višino in sestavo kapitala po posameznih kategorijah
oziroma postavkah;
(i)    
projekcijo izračuna kapitala in kapitalskih zahtev banke, vključno s
kapitalskimi blažilniki, za obdobje prihodnjih treh let, ter njeno poslovno
strategijo, vključno s projekcijo izkaza finančnega položaja, izkaza poslovnega
izida ter izkaza vseobsegajočega donosa, kot opredeljeno v Sklepu o poslovnih
knjigah in letnih poročilih bank in hranilnic (Uradni list RS, št. 50/15);
(j)    
soglasje organov vodenja in nadzora banke glede izdaje kapitalskega
instrumenta;
(k)   
statutarne določbe in omejitve glede izdaje kapitalskega instrumenta;
(l)    
krajši vsebinski in časovni opis dodatnih dovoljenj ali soglasij, ki jih
mora banka pridobiti v zvezi z izdajo relevantnega kapitalskega instrumenta na
podlagi zakonodaje, ki ureja trg finančnih instrumentov;
(m) 
druga dejstva in okoliščine, ki bi lahko vplivala na izpolnjevanje
pogojev za pridobitev dovoljenja za vključitev kapitalskega instrumenta v
izračun kapitala banke.
(2) Informacije iz prvega odstavka tega člena banka
predloži na posamični in/ali konsolidirani podlagi, v odvisnosti od ravni
vključevanja zadevnega kapitalskega instrumenta v izračun kapitala. Če namerava
banka zadevni kapitalski instrument vključiti v izračun kapitala na konsolidirani
podlagi, se določbe iz prvega odstavka tega člena uporabljajo s smiselno
prilagoditvijo pri predložitvi informacij.
(3) Informacije iz točke (f) prvega odstavka tega člena
morajo biti predložene v obliki preglednice, v kateri so posamično navedeni:
(a)   
vsi zahtevani pogoji za relevanten kapitalski instrument;
(b)   
sklici na osnovno dokumentacijo iz točke (a) prvega odstavka tega člena
(navedba strani ter člena, odstavka, točke ali drugo), katerih vsebina
utemeljuje izpolnjevanje zahtevanih pogojev;
(c)   
samoocene skladnosti izpolnjevanja vseh zahtevanih pogojev.
(4) Banka v okviru postopka odločanja o zahtevi za
izdajo dovoljenja za vključitev kapitalskega instrumenta v izračun kapitala
pristojnemu organu nemudoma predloži spremenjene, nove oziroma dodatne informacije,
če pride do sprememb ali dopolnitev prvotno predloženih informacij iz prvega
odstavka tega člena.
(5) Če je postopek odločanja pristojnega organa o izdaji
dovoljenja za vključitev kapitalskega instrumenta v izračun kapitala opravljen
na podlagi osnutka osnovne dokumentacije iz točke (a) prvega odstavka tega
člena, mora banka predložiti končno verzijo najkasneje v petih delovnih dneh od
njene sklenitve oziroma uveljavitve. Hkrati mora priložiti izjavo organa
vodenja banke, da se končna različica osnovne dokumentacije iz točke (a) prvega
odstavka tega člena ne razlikuje od prvotno predloženega osnutka, na podlagi
katere je pristojni organ sprejel odločitev v obliki izdanega dovoljenja za
vključitev kapitalskega instrumenta v izračun kapitala oziroma pojasni razlike
od prvotno predloženega osnutka.
(6) Ne glede na dejstvo, da je banka pridobila
dovoljenje pristojnega organa za vključitev kapitalskega instrumenta v izračun kapitala
na podlagi drugega odstavka 129. člena ZBan-2 ali tretjega odstavka 26. člena
Uredbe (EU) št. 575/2013, lahko pristojni organ od banke zahteva
dopolnitve ali spremembe posameznih določb osnovne dokumentacije iz točke (a)
prvega odstavka tega člena, če se v naknadnem postopku pregledovanja kakovosti
kapitalskega instrumenta s strani Evropskega bančnega organa na podlagi 80.
člena Uredbe (EU) št. 575/2013 ugotovi odstopanja od zahtevanih pogojev za
zadevni kapitalski instrument banke.
3. KONČNI DOLOČBI
5. člen
(Uporaba določb sklepa)
Z dnem uveljavitve tega sklepa se preneha uporabljati Sklep o
izračunu kapitala bank in hranilnic (Uradni list RS, št. 85/10, 97/10,
100/11 ter 100/12) v delu, ki se nanaša na dokumentacijo za izdajo dovoljenja
za vključitev kapitalskih instrumentov v izračun kapitala banke.
6. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne 7. julija
2015
Boštjan Jazbec l.r.
Predsednik
Sveta Banke Slovenije