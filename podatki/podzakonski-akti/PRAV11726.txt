I. SPLOŠNE DOLOČBE
1. člen
(vsebina)
Ta pravilnik določa zahteve v zvezi z
zdravstvenim varstvom živali pri dajanju na trg, uvozu ter tranzitu živali in
proizvodov iz akvakulture, preventivne ukrepe za preprečevanje bolezni pri
živalih iz akvakulture ter ukrepe v primeru suma ali pojava določenih bolezni
vodnih živali v skladu z Direktivo Sveta 2006/88/ES z dne 24. oktobra 2006
o zahtevah za zdravstveno varstvo živali in proizvodov iz ribogojstva ter o
preprečevanju in nadzoru nekaterih bolezni pri vodnih pri vodnih živalih (UL L
št. 328 z dne 24. 11. 2006, str. 14), razveljavljeno z Uredbo (EU)
2016/429 Evropskega parlamenta in Sveta z dne 9. marca 2016 o prenosljivih
boleznih živali in o spremembi ter razveljavitvi določenih aktov na področju
zdravja živali (UL L št. 84 z dne 31. 3. 2016, str. 1), (v nadaljnjem
besedilu: Direktiva 2006/88/ES).
2. člen
(izjeme)
(1) Določbe tega pravilnika ne veljajo
za:
a)     okrasne vodne živali v nekomercialnih akvarijih;
b)     prostoživeče vodne živali, nabrane ali ulovljene za neposreden
vstop v prehransko verigo;
c)     vodne živali, ulovljene za proizvodnjo ribje moke, hrane za ribe,
ribjega olja in podobnih proizvodov.
(2) Za okrasne vodne živali v
trgovinah za živali, vrtnih centrih, vrtnih ribnikih, komercialnih akvarijih
ter pri trgovcih in pri katerih ni neposrednega kontakta z odprtimi vodami ali
so zagotovljeni sistemi za čiščenje odpadnih voda, ne veljajo določbe II., III.
in VII. poglavja tega pravilnika.
3. člen
(pomen izrazov)
(1) Za potrebe tega pravilnika imajo
uporabljeni izrazi naslednji pomen:
1.     
akvakultura pomeni rejo ali gojenje vodnih živali z uporabo metod za
povečanje proizvodnje teh živali prek naravnih zmogljivosti okolja in kjer
ostanejo vodne živali last ene ali več fizičnih ali pravnih oseb v fazi reje
ali gojenja, do zajetja in vključno z njim;
2.     
bolezen je klinična ali ne-klinična okužba z enim ali več etiološkimi
povzročitelji bolezni vodnih živali;
3.     
cona je geografsko območje s homogenim hidrološkim sistemom, ki
vključuje: del povodja od izvira(ov) do naravne ali umetne pregrade, ki
preprečuje selitev vodnih živali iz spodnjih delov povodja navzgor, celotno
povodje od izvira(ov) do izliva, ali več povodij, vključno z vsemi njihovimi
izlivi;
4.     
ribogojnica, cona ali kompartment z zdravstvenim statusom »prost
bolezni« je ribogojnica, cona ali kompartment, ki pridobi zdravstveni status
»prost bolezni« v skladu s 44. členom tega pravilnika;
5.     
dajanje na trg je prodaja, vključno s ponujanjem za prodajo ali
kakršnokoli drugo obliko prenosa, brezplačnega ali ne in premika živali iz
akvakulture;
6.     
depo je proizvodnja akvakulture, kjer vodne živali, brez hranjenja ali z
minimalnim vzdrževalnim hranjenjem čakajo na neposreden vstop v prehransko
verigo;
7.     
dovzetne vrste so vrste vodnih živali, pri katerih se je infekcija s
povzročiteljem določene bolezni izrazila v naravnih pogojih ali s pomočjo
eksperimentalne infekcije, ki posnema naravne poti;
8.     
epizootiološka enota je skupina vodnih živali znotraj določenega
območja, pri katerih obstaja približno enako tveganje za izpostavljenost
povzročitelju bolezni; razlog za tveganje je lahko delitev skupnega vodnega
okolja ali upravljanje, ki omogoča hitro širjenje povzročitelja bolezni iz ene
skupine v drugo;
9.     
gojenje je reja živali iz akvakulture v ribogojnici ali na območju
gojenja mehkužcev;
10.  
infekcija je prisotnost povzročitelja določene bolezni v ali na
gostitelju, ki se razmnožuje, ali kako drugače razvija ali pa je prisoten v
prikriti obliki;
11.  
karantena je ukrep zadrževanja skupine vodnih živali brez neposrednega
ali posrednega stika z drugimi vodnimi živalmi, ki so določeno obdobje na
opazovanju, pri čemer morajo biti zagotovljeni pogoji za ustrezno ravnanje z
odpadnimi vodami. V karanteni so, če je to potrebno, živali iz akvakulture
podvržene tudi testiranju in drugim postopkom;
12.  
kompartment pomeni eno ali več ribogojnic s skupnim sistemom biološke
varnosti, kjer se nahaja populacija vodnih živali s posebnim zdravstvenim
statusom glede določene bolezni in zajema pripadajoči vodotok ali njegov del;
13.  
nadaljnja predelava je predelava živali iz akvakulture z načini in
tehnikami, ki posegajo v anatomsko celovitost živali, kot so: izkrvavitev,
odstranitev drobovine, odstranitev glave, rezanje in filetiranje, pri čemer se
proizvajajo odpadki ali stranski proizvodi, ki lahko pomenijo tveganje za
širjenje bolezni;
14.  
nosilec dejavnosti proizvodnje akvakulture je fizična ali pravna oseba,
ki je odgovorna, da so v proizvodnji akvakulture, ki je pod njenim nadzorom,
izpolnjene zahteve iz tega pravilnika (v nadaljnjem besedilu: nosilec
dejavnosti);
15.  
nosilec dejavnosti odobrenega obrata za predelavo je fizična ali pravna
oseba, ki je odgovorna, da so v odobrenem obratu za predelavo, ki je pod njenim
nadzorom, izpolnjene zahteve iz tega pravilnika;
16.  
območje gojenja mehkužcev je območje za proizvodnjo ali območje za
ponovno nasaditev, kjer vse proizvodnje akvakulture delujejo na podlagi
skupnega sistema biološke varnosti;
17.  
območje za ponovno nasaditev je sladka voda ali morje, z vidno
označenimi mejami, omejena z bojami, stebri ali drugimi pritrjenimi sredstvi,
ki se uporablja izključno za naravno prečiščevanje živih mehkužcev;
18.  
območje za proizvodnjo je sladka voda ali morje z naravnimi rastišči ali
kraji za gojenje mehkužcev, kjer se ti nabirajo;
19.  
odobren obrat za predelavo je obrat za živilsko dejavnost, ki je odobren
za predelavo živali iz akvakulture, namenjenih za prehrano ljudi, v skladu s 4.
členom Uredbe (ES) št. 853/2004 Evropskega parlamenta in Sveta z dne
29. aprila 2004 o posebnih higienskih pravilih za živila živalskega izvora
(UL L št. 139 z dne 30. 4. 2004, str. 55) zadnjič spremenjene z Uredbo
Sveta (EU) št. 517/2013 z dne 13. maja 2013 o prilagoditvi nekaterih uredb
ter odločb in sklepov na področjih prostega pretoka blaga, prostega gibanja
oseb, prava družb, politike konkurence, kmetijstva, varnosti hrane,
veterinarske in fitosanitarne politike, prometne politike, energetike,
obdavčitve, statistike, vseevropskih omrežij, pravosodja in temeljnih pravic,
pravice, svobode in varnosti, okolja, carinske unije, zunanjih odnosov,
zunanje, varnostne in obrambne politike ter institucij zaradi pristopa
Republike Hrvaške (UL L št. 158 z dne 10. 6. 2013, str. 1), (v nadaljnjem
besedilu: Uredba 853/2004/ES);
20.  
okrasna vodna žival je vodna žival, ki je ulovljena, gojena ali dana na
trg le v okrasne namene;
21.  
okužena cona ali kompartment pomeni cono ali kompartment, kjer se je
pojavila infekcija;
22.  
porajajoča bolezen je na novo opredeljena nevarna bolezen, za katero je
vzrok lahko že ugotovljen ali se še ugotavlja, ki bi se lahko razširila znotraj
populacij in med njimi, npr. preko trgovine z vodnimi živalmi oziroma proizvodov
iz njih ipd. To je lahko tudi bolezen s seznama iz Dela II Priloge IV Direktive
2006/88/ES, ki je bila ugotovljena pri gostitelju, katerega ni na seznamu
dovzetnih vrst iz Dela II Priloge IV Direktive 2006/88/ES (v nadaljnjem
besedilu: dovzetne vrste);
23.  
poribljavanje je doseljevanje rib po predpisih o ohranjanju narave in se
izvaja z vlaganjem rib v odprte vode z namenom ohranjanja optimalne strukture
in velikosti ribjih populacij;
24.  
povečan pogin je vsak nepojasnjen pogin, ki je občutno večji od običajne
stopnje, značilne za posamezno ribogojnico ali območje gojenja mehkužcev v
obstoječih razmerah;
25.  
prekinitev proizvodnje akvakulture je postopek, s katerim se iz
ribogojnice ali območja gojenja mehkužcev, ali drugega območja ali objekta
odstranijo dovzetne živali iz akvakulture ali možne vektorske vrste in kjer je
to mogoče, tudi voda, v kateri se nahajajo;
26.  
proizvodnja akvakulture je obrat za izvajanje dejavnosti, pridobitne ali
nepridobitne, javne ali zasebne v zvezi z rejo, posedovanjem in gojenjem živali
iz akvakulture ali vlaganjem v odprte vode;
27.  
prostoživeča vodna žival je vodna žival, ki ni žival iz akvakulture;
28.  
ribogojnica je vsaka površina, zaprto območje ali prostor, ki ga
upravlja nosilec dejavnosti in v katerem se živali iz akvakulture gojijo z
namenom dajanja na trg; izjema so površine, zaprta območja ali prostori, kjer
zajete ali ulovljene prostoživeče vodne živali, namenjene za prehrano ljudi,
brez hranjenja čakajo na zakol;
29.  
skupni sistem biološke varnosti pomeni uporabo istega sistema nadzora
zdravja živali iz akvakulture, preprečevanja bolezni in ukrepov za obvladovanje
bolezni;
30.  
športno-komercialni ribniki so ribniki oziroma drugi objekti, kjer se za
namene rekreacijskega ribolova populacija rib ohranja s ponovnim naseljevanjem
živali iz akvakulture;
31.  
vektor je vrsta vodne živali, ki ni dovzetna za določeno bolezen, vendar
lahko širi infekcijo s prenašanjem povzročiteljev z enega gostitelja na
drugega;
32.  
vodne živali so:
- 
ribe iz nadrazreda Agnatha (brezčeljustnice) ter razredov Chondrichytes
(hrustančnice) in Osteichtyes (kostnice),
- 
raki iz poddebla Crustacea,
- 
mehkužci iz debla Mollusca;
33.  
zaprto območje je območje okrog okužene ribogojnice ali območja gojenja
mehkužcev, kjer veljajo ukrepi za obvladovanje bolezni, katerih cilj je
preprečitev nadaljnjega širjenja bolezni;
34.  
žival iz akvakulture je vodna žival v katerikoli življenjski fazi,
vključno z ikrami, semensko in ovarialno tekočino, v ribogojnici ali na območju
gojenja mehkužcev, vključno s prostoživečo vodno živaljo, namenjeno nadaljnjemu
gojenju.
(2) Za potrebe tega pravilnika se
uporabljajo tudi izrazi v skladu s točko (b) drugega odstavka 3. člena
Direktive 2006/88/ES.
II. REGISTRACIJA IN ODOBRITEV
4. člen
(registracija)
(1) Postopek registracije objektov
akvakulture poteka v skladu s pravilnikom, ki ureja centralni register objektov
akvakulture in komercialnih ribnikov ter zbiranje podatkov o staležu in
proizvodnji akvakulture.
(2) Centralni register objektov
akvakulture in komercialnih ribnikov (v nadaljnjem besedilu: CRA) je dostopen
na spletni strani Uprave za varno hrano, veterinarstvo in varstvo rastlin (v
nadaljnjem besedilu: Uprava).
(3) Minimalni podatki, ki morajo biti
zajeti v CRA, so navedeni v Delu I Priloge II Direktive 2006/88/ES.
5. člen
(odobritev)
(1) Vsako proizvodnjo akvakulture
odobri direktor območnega urada Uprave (v nadaljnjem besedilu: OU Uprave) v
skladu s 6. in 7. členom tega pravilnika.
(2) Če več proizvodenj akvakulture
skupaj predstavlja kompartment, se za celoten kompartment izda ena odobritev.
(3) Na območju gojenja mehkužcev lahko
ena odobritev pokrije več proizvodenj akvakulture.
(4) Odobritev centrov za odpremo,
obratov za prečiščevanje in drugih podobnih dejavnosti znotraj območja gojenja
mehkužcev poteka v skladu s predpisom, ki ureja odobritev obratov na področju
živil živalskega izvora.
(5) Odobrene obrate za predelavo, kjer
se namerava izvajati dejavnost klanja živali iz akvakulture kot ukrep za
izkoreninjenje bolezni, direktor OU Uprave odobri tudi za to dejavnost.
(6) Ne glede na prvi, drugi, tretji in
četrti odstavek tega člena, odobritev ni potrebna za proizvodnjo akvakulture:
a)     za objekte, kjer vodne živali niso namenjene dajanju na trg;
b)     v športno-komercialnih ribnikih;
c)     ki daje živali iz akvakulture na trg izključno za prehrano ljudi,
pri čemer gre za neposredno dobavo manjše količine primarnih proizvodov
končnemu potrošniku v skladu s pravilnikom o obratih.
(7) Določbe tega pravilnika se v
primerih iz prejšnjega odstavka uporabljajo smiselno, glede na vrsto proizvodnje
akvakulture in njene značilnosti ter glede na tveganje, ki ga predstavlja za
širjenje bolezni na druge populacije vodnih živali.
6. člen
(postopek odobritve)
(1) Nosilec dejavnosti najmanj 15 dni
pred začetkom opravljanja dejavnosti vloži vlogo na OU Uprave, na območju
katerega namerava izvajati dejavnost proizvodnje akvakulture. Vlogo se vloži na
obrazcu, ki je kot Priloga 1 sestavni del tega pravilnika. Obrazec je dostopen
tudi na spletni strani Uprave.
(2) Direktor OU Uprave imenuje
komisijo, ki opravi pregled proizvodnje akvakulture. Pregled obsega preveritev
podatkov iz vloge iz prejšnjega odstavka, izpolnjevanje pogojev iz 8. in 9.
člena tega pravilnika ter določi stopnjo tveganja v skladu s stopnjami tveganja
iz dela B Priloge III Direktive 2006/88/ES. O opravljenem pregledu sestavi
komisija zapisnik.
(3) Komisijo iz prejšnjega odstavka
sestavljata uradni veterinar OU Uprave (v nadaljnjem besedilu: uradni
veterinar), ki vodi postopek odobritve, in strokovni delavec Nacionalnega
veterinarskega inštituta s področja zdravstvenega varstva rib (v nadaljnjem
besedilu: strokovni delavec NVI).
(4) Na podlagi zapisnika o opravljenem
pregledu proizvodnje akvakulture izda direktor OU Uprave nosilcu dejavnosti
odločbo o odobritvi in proizvodnjo akvakulture vpiše v evidenco odobrenih
obratov, ki se vodi na Upravi v skladu s predpisom, ki ureja obrate na področju
živil živalskega izvora (v nadaljnjem besedilu: evidenca odobrenih obratov).
Proizvodnja akvakulture se ne odobri, če predstavlja nesprejemljivo tveganje za
širjenje bolezni v druge objekte akvakulture ali v populacijo prostoživečih
vodnih živali.
(5) Če proizvodnja akvakulture ne
izpolnjuje vseh predpisanih pogojev, pri čemer pa ne predstavlja tveganja za
širjenje bolezni, izda direktor OU Uprave odločbo o začasni odobritvi, ki velja
tri mesece. Pred iztekom tega roka opravi komisija iz drugega odstavka tega
člena ponovni pregled proizvodnje akvakulture in preveri izpolnjevanje pogojev
iz 8. in 9. člena tega pravilnika. Če so pogoji izpolnjeni, izda direktor
OU Uprave odločbo o odobritvi in proizvodnjo akvakulture vpiše v evidenco
odobrenih obratov, ki se vodi na podlagi predpisa, ki ureja obrate (v
nadaljnjem besedilu: evidenca odobrenih obratov). Če pogoji še vedno niso
izpolnjeni, se začasna odobritev podaljša, vendar ne več kot za tri mesece. Po
tem obdobju se ob neizpolnjevanju pogojev proizvodnja akvakulture ne odobri.
(6) Nosilec dejavnosti odobrenega
obrata za predelavo, kjer se namerava izvajati dejavnost klanja živali iz
akvakulture kot ukrep za izkoreninjenje bolezni, vloži na OU Uprave vlogo za
dopolnitev osnovne dejavnosti še z dejavnostjo klanja živali iz akvakulture kot
ukrepa za izkoreninjenje bolezni. Pred odločitvijo opravi komisija iz drugega
odstavka tega člena pregled, ki obsega preveritev izpolnjevanja predpisanih
pogojev iz drugega odstavka 8. člena in drugega odstavka 9. člena tega
pravilnika in o tem sestavi zapisnik. Če so pogoji izpolnjeni, izda direktor OU
Uprave odločbo, s katero dovoli izvajanje te dejavnosti in dopolnitev vpiše v
evidenco odobrenih obratov. V primeru neizpolnjevanja pogojev poteka postopek
odobritve v skladu s postopkom iz prejšnjega odstavka tega člena.
(7) Seznam odobrenih proizvodenj
akvakulture je dostopen na spletni strani Uprave. Iz seznama so razvidni
podatki, navedeni v Delu II Priloge II Direktive 2006/88/ES.
7. člen
(odločba o odobritvi)
(1) Iz odločbe o odobritvi morajo biti
razvidni naslednji podatki:
a)     osebno ime oziroma firma in naslov nosilca dejavnosti,
b)     vrsta proizvodnje akvakulture,
c)     identifikacijska številka proizvodnje akvakulture (GMID),
č)    vrsta in kategorija živali iz akvakulture, ki se
gojijo,
d)     neponovljiva številka odobritve.
(2) Številko odobritve iz točke d)
prejšnjega odstavka določi na zahtevo OU Uprave glavni urad Uprave (v nadaljnjem
besedilu: GU Uprave).
(3) O vsaki spremembi podatkov iz
vloge iz prvega odstavka prejšnjega člena, mora nosilec dejavnosti v roku osmih
dni obvestiti OU Uprave.
(4) Če proizvodnja akvakulture ali
odobren obrat za predelavo ne izpolnjuje več pogojev za odobritev in nosilec
dejavnosti nepravilnosti ne odpravi v odrejenem roku, direktor OU Uprave
proizvodnji akvakulture odvzame številko odobritve in jo izbriše iz evidence
odobrenih obratov, odobrenemu obratu za predelavo pa odvzame odobritev po tem
pravilniku in mu to dejavnost izbriše iz evidence odobrenih obratov.
8. člen
(zagotavljanje sledljivosti)
(1) Nosilec dejavnosti mora voditi
evidence o:
a)     vseh premikih živali iz akvakulture in proizvodov iz njih v
ribogojnice in iz njih oziroma na območja gojenja mehkužcev in iz njih (vrsta
živali, število in skupna teža, velikost in starost, kategorija, izvor pošiljke
in namembni kraj);
b)     vseh poginih znotraj posamezne epizootiološke enote;
c)     rezultatih sheme pregledov glede zdravja živali iz akvakulture,
opravljenih na podlagi stopnje tveganja iz 10. člena tega pravilnika.
(2) Nosilec dejavnosti odobrenega
obrata za predelavo mora voditi evidenco vseh premikov živali iz akvakulture in
proizvodov iz njih v obrat in iz njega.
(3) Prevozniki morajo pri prevozu
živali iz akvakulture voditi evidence o:
a)     poginih med prevozom, kadar je to mogoče glede na vrsto prevoza in
vrsto živali iz akvakulture, ki se prevažajo;
b)     ribogojnicah, območjih gojenja mehkužcev in obratih za predelavo,
obiskanih s prevoznim sredstvom;
c)     opravljenem čiščenju in razkuževanju prevoznega sredstva;
č)      vsaki menjavi vode med prevozom, zlasti o
izvoru sveže vode in o mestih, kjer se voda spusti iz prevoznega sredstva.
(4) Vsi premiki živali iz akvakulture
iz točke a) prvega odstavka tega člena morajo biti evidentirani tako, da je zagotovljena
sledljivost od mesta izvora do namembnega kraja.
9. člen
(dobra higienska praksa)
(1) Nosilec dejavnosti mora upoštevati
načela dobre higienske prakse, ki zajemajo:
a)     primerno tehnološko oskrbo živali iz akvakulture glede na vrsto
vzreje;
b)     zagotavljanje veterinarske oskrbe bolnih živali iz akvakulture;
c)     skrb za dobrobit živali iz akvakulture;
č)    skrb za
higieno in redno izvajanje razkuževanja, dezinsekcije in deratizacije;
d)     upoštevanje HACCP sistema pri obdelavi in predelavi živali iz
akvakulture.
(2) Nosilec dejavnosti odobrenega
obrata za predelavo mora upoštevati načela dobre higienske prakse, ki zajemajo:
a)     skrb za dobrobit živali iz akvakulture;
b)     skrb za higieno in redno izvajanje razkuževanja, dezinsekcije in
deratizacije;
c)     upoštevanje HACCP sistema pri obdelavi in predelavi živali iz
akvakulture.
(3) Načela dobre higienske prakse iz
prvega in drugega odstavka tega člena morajo biti pri nosilcu dejavnosti in
nosilcu dejavnosti odobrenega obrata za predelavo dostopna v pisni obliki,
izvajanje načel pa evidentirano.
10. člen
(načrt pregledov)
(1) Nacionalni veterinarski inštitut
(v nadaljnjem besedilu: NVI) na podlagi ugotovljenje stopnje tveganja za vsako
ribogojnico ali območje gojenja mehkužcev in ob upoštevanju sheme pregledov, ki
je kot Priloga 2 sestavni del tega pravilnika, do konca tekočega leta za
naslednje leto pripravi načrt pregledov glede zdravja živali iz akvakulture (v
nadaljnjem besedilu: načrt pregledov) in ga pošlje na OU Uprave.
(2) Preglede na podlagi načrta pregledov
iz prejšnjega odstavka izvajajo strokovni delavci NVI.
(3) Cilj pregledov je ugotavljanje:
a)     vsakega povečanega pogina v ribogojnicah in na območjih gojenja
mehkužcev glede na tip proizvodnje;
b)     pojava bolezni iz Dela II Priloge IV Direktive 2006/88/ES v
ribogojnicah in na območjih gojenja mehkužcev, kjer so prisotne dovzetne vrste.
III. DAJANJE ŽIVALI IZ AKVAKULTURE IN PROIZVODOV IZ NJIH NA
TRG
1. Splošne določbe
11. člen
(področje uporabe)
(1) Če ni s tem pravilnikom določeno
drugače, velja to poglavje le za bolezni in dovzetne vrste iz Dela II Priloge
IV Direktive 2006/88/ES.
(2) Dajanje na trg živali iz
akvakulture in proizvodov iz njih, ki niso v skladu z določbami tega poglavja,
je dovoljeno le pod nadzorom uradnega veterinarja in le v znanstvene namene,
pri čemer glede bolezni iz Dela II Priloge IV Direktive 2006/88/ES ne sme biti
ogrožen zdravstveni status vodnih živali na mestih tranzita in v namembnem
kraju.
(3) Uprava mora vsak premik živali iz
akvakulture in proizvodov iz njih iz prejšnjega odstavka, ki so namenjeni v
drugo državo članico Evropske unije (v nadaljnjem besedilu: država članica),
vnaprej najaviti pristojnemu organu države članice, kamor je pošiljka
namenjena.
12. člen
(splošne zahteve za dajanje na trg)
Dajanje na trg živali iz akvakulture in
proizvodov iz njih ne sme ogrožati zdravstvenega stanja vodnih živali v
namembnem kraju.
13. člen
(zahteve za preprečevanje bolezni v zvezi
s prevozom)
(1) Prevozna sredstva, ki se
uporabljajo za prevoz živali iz akvakulture, morajo biti pred začetkom in po
zaključku prevoza očiščena in razkužena ter izdelana tako, da voda med prevozom
ne more iztekati iz vozila.
(2) Če je treba med prevozom živali iz
akvakulture opraviti menjavo vode, mora menjava vode potekati pod pogoji, ki ne
ogrožajo zdravstvenega stanja:
a)     živali iz akvakulture, ki se prevažajo;
b)     vodnih živali na kraju, kjer se opravi menjave vode;
c)     vodnih živali v namembnem kraju.
(3) Določbe tega člena veljajo tudi za
tiste bolezni in dovzetne vrste živali iz akvakulture, ki niso naštete v Delu
II Priloge IV Direktive 2006/88/ES.
14. člen
(veterinarsko spričevalo)
(1) Živali iz akvakulture mora ob
vnosu v državo članico, cono ali kompartment z zdravstvenim statusom »prost
bolezni« ali kadar se tam izvaja program nadzora ali izkoreninjenja bolezni,
spremljati veterinarsko spričevalo, če so živali namenjene za:
a)     gojenje in poribljavanje, ali
b)     nadaljnjo predelavo pred vstopom v prehransko verigo, razen če:
- 
se ribe pred odpremo zakolje in se jim odstrani drobovje;
- 
so mehkužci in raki odpremljeni kot nepredelani ali predelani proizvodi.
(2) Živali iz akvakulture lahko
zapustijo območje, za katero veljajo določbe o obvladovanju bolezni iz 30. do
38. člena tega pravilnika, če takšen premik odobri uradni veterinar.
Živali mora spremljati veterinarsko spričevalo. Ta določba se uporablja tudi za
tiste bolezni in zanje dovzetne vrste, ki niso navedene v Delu II Priloge IV
Direktive 2006/88/ES.
(3) Uradni veterinar mora v
računalniški sistem TRACES (v nadaljnjem besedilu: TRACES), uveden na podlagi
Odločbe Komisije z dne 30. marca 2004 o uvedbi sistema Traces in
spremembah Odločbe 92/486/EGS (UL L št. 94 z dne 31. 3. 2004, str. 367),
zadnjič spremenjene z Odločbo Komisije z dne 14. julija 2005 o spremembi
Odločbe 2004/292/ES o uvedbi sistema TRACES in spremembi Odločbe 92/486/EGS (UL
L št. 187 z dne 19. 7. 2005, str. 29), obvezno vpisati podatke o:
a)     premikih živali iz akvakulture na ozemlju EU, kadar se zahteva
veterinarsko spričevalo v skladu s prvim in drugim odstavkom tega člena;
b)     vseh drugih premikih živih živali iz akvakulture na ozemlju EU,
namenjenih gojenju ali poribljavanju.
(4) Določbe tega člena se uporabljajo
tudi za premike živali iz akvakulture na ozemlju Republike Slovenije.
15. člen
(karantena)
(1) Uradni veterinar odredi karanteno,
kadar se v Republiko Slovenijo, cono, kompartment, ribogojnico ali na območje
gojenja mehkužcev z zdravstvenim statusom »prost bolezni« vnesejo:
a)     vektorske vrste, ki izvirajo iz države članice, cone, kompartmenta,
ribogojnice ali območja gojenja mehkužcev z nižjim zdravstvenim statusom, in so
namenjene gojenju ali poribljavanju;
b)     prostoživeče vodne živali, dovzetne za eno ali več bolezni iz Dela
II Priloge IV Direktive 2006/88/ES, ujete v državi članici, coni ali
kompartmentu z nižjim zdravstvenim statusom, ki so namenjene izpustu v
ribogojnice ali na območja gojenja mehkužcev.
(2) Vodne živali iz prejšnjega
odstavka se pod nadzorom uradnega veterinarja namestijo v karantenskih objektih
v skladu z Odločbo Komisije z dne 12. decembra 2008 o izvajanju Direktive
Sveta 2006/88/ES glede zahtev v zvezi s karanteno za živali iz ribogojstva (UL
L št. 337 z dne 16. 12. 2008, str. 94; v nadaljnjem besedilu: Odločba
2008/946/ES).
2. Živali iz akvakulture, namenjene
gojenju in poribljavanju
16. člen
(splošne določbe za dajanje živali iz akvakulture
na trg z namenom gojenja in poribljavanja)
(1) Živali iz akvakulture, dane na trg
z namenom gojenja:
a)     morajo biti klinično zdrave in
b)     ne smejo izvirati iz ribogojnice ali območja gojenja mehkužcev z
nepojasnjenim povečanim poginom.
(2) Prejšnji odstavek se uporablja
tudi za tiste bolezni in zanje dovzetne vrste, ki niso navedene v Delu II
Priloge IV Direktive 2006/88/ES.
(3) Uprava lahko dovoli odstopanje od
prepovedi iz točke b) prvega odstavka tega člena, če se dajanje na trg dovoli
na podlagi ocene tveganja, ki jo pripravi NVI in če živali iz akvakulture
izvirajo iz dela ribogojnice ali območja gojenja mehkužcev, ki je neodvisen od
epizootiološke enote, v kateri je bil ugotovljen povečan pogin.
(4) Živali iz akvakulture, namenjene
neškodljivemu uničenju ali zakolu zaradi izkoreninjenja bolezni, je za namen
gojenja in poribljavanja prepovedano dajati na trg.
(5) Za poribljavanje odprtih voda so
lahko namenjene le živali iz akvakulture, ki:
a)     izpolnjujejo zahteve iz prvega odstavka tega člena in
b)     izvirajo iz ribogojnice, z zdravstvenim statusom »prost bolezni«.
(6) Za vlaganje v športno-komercialne
ribnike so lahko namenjene le živali iz akvakulture, ki:
a)     izpolnjujejo zahteve iz prvega odstavka tega člena in
b)     izvirajo iz ribogojnice, z zdravstvenim statusom »prost bolezni«,
ali
c)     izvirajo iz ribogojnice z zdravstvenim statusom, ki je vsaj enak
statusu športno-komercialnih ribnikov kamor se jih vloži in v kateri je bil
opravljen program nadzora.
(7) Živali iz akvakulture, ki izvirajo
iz okužene ribogojnice, ni dovoljeno uporabiti za poribljavanje odprtih voda in
vlaganje v športno-komercialne ribnike.
(8) Ne glede na določbo točke b) petega
odstavka tega člena lahko krapske vrste rib izvirajo tudi iz ribogojnice z
zdravstvenim statusom, ki je vsaj enak statusu odprtih voda, kamor se jih
izpusti.
17. člen
(vnos dovzetnih vrst na območja, prosta
bolezni)
(1) V državo članico, cono ali
kompartment z zdravstvenim statusom »prost bolezni«, se za namen gojenja ali
poribljavanja lahko vnesejo le dovzetne vrste, ki izvirajo iz druge države
članice, cone ali kompartmenta z enakim zdravstvenim statusom.
(2) Prejšnji odstavek se ne uporablja
za razvojne faze, za katere se lahko znanstveno dokaže, da ne prenašajo
bolezni.
3. Živali iz akvakulture in proizvodi
iz njih, namenjeni za prehrano ljudi
18. člen
(živali iz akvakulture in proizvodi iz
njih, dani na trg za nadaljnjo predelavo pred vstopom v prehransko verigo)
(1) Živali iz akvakulture, dovzetne za
eno ali več neeksotičnih bolezni iz Dela II Priloge IV Direktive 2006/88/ES (v
nadaljnjem besedilu: neeksotične bolezni), in proizvodi iz njih, se lahko za
nadaljnjo predelavo dajo na trg v državi članici, coni ali kompartmentu z
zdravstvenim statusom »prost bolezni«, če izpolnjujejo enega od naslednjih
pogojev:
a)     da izvirajo iz druge države članice, cone, kompartmenta,
ribogojnice ali območja gojenja mehkužcev z enakim zdravstvenim statusom,
b)     da njihova predelava poteka v odobrenem obratu za predelavo in pod
pogoji, ki preprečujejo širjenje bolezni, ali
c)     da se ribe zakoljejo in se jim pred odpremo odstrani drobovje, ali
da se mehkužci in raki odpremijo kot nepredelani ali predelani proizvodi.
(2) Žive živali iz akvakulture,
dovzetne za eno ali več neeksotičnih bolezni, ki se za nadaljnjo predelavo dajo
na trg v državi članici, coni ali kompartmentu z zdravstvenim statusom »prost
bolezni«, se lahko na kraju predelave začasno skladiščijo le v primeru, če:
a)     izvirajo iz druge države članice, cone, kompartmenta, ribogojnice
ali območja gojenja mehkužcev z enakim zdravstvenim statusom ali
b)     se začasno nastanijo v centrih za odpremo, obratih za prečiščevanje
ali podobnih obratih, opremljenih s sistemi za čiščenje odpadnih voda.
19. člen
(živali iz akvakulture in proizvodi iz
njih, dani na trg za prehrano ljudi brez nadaljnje predelave)
(1) Za živali iz akvakulture, dovzetne
za eno ali več bolezni iz Dela II Priloge IV Direktive 2006/88/ES, ali
proizvode iz njih, ki niso pakirani v embalažo za prodajo na drobno v skladu z
določbami o embaliranju in označevanju iz Uredbe 853/2004/ES, se za dajanje na
trg za prehrano ljudi brez nadaljnje predelave uporabljajo določbe 12. do 19.
člena tega pravilnika.
(2) Živi mehkužci in raki, dovzetni za
eno ali več bolezni iz Dela II Priloge IV Direktive 2006/88/ES, ki se začasno
vložijo v vode EU ali vnesejo v centre za odpremo, obrate za prečiščevanje ali
podobne obrate, morajo izpolnjevati pogoje iz drugega odstavka prejšnjega
člena.
4. Okrasne vodne živali
20. člen
(dajanje na trg okrasnih vodnih živali)
Okrasne vodne živali se lahko dajo na trg v
skladu s Poglavjem III Uredbe Komisije (ES) št. 1251/2008 z dne
12. decembra 2008 o izvajanju Direktive Sveta 2006/88/ES glede pogojev in
zahtev v zvezi z izdajanjem spričeval za dajanje živali in proizvodov iz
ribogojstva na trg in za njihov uvoz v Skupnost ter o določitvi seznama
vektorskih vrst (UL L št. 337 z dne 16. 12. 2008, str. 41), zadnjič
spremenjene z Izvedbeno uredbo Komisije (EU) št. 1012/2012 z dne
5. novembra 2012 o spremembi Uredbe (ES) št. 2074/2005 in Uredbe (ES) št.
1251/2008 glede seznama vektorskih vrst, zahtev za zdravstveno varstvo živali
in pogojev za izdajanje spričeval v zvezi z epizootskim ulcerativnim sindromom
ter glede vnosa za Tajsko na seznam tretjih držav, iz katerih je dovoljen uvoz
nekaterih rib in ribiških proizvodov v Unijo (UL L št. 306 z dne
6. 11. 2012, str. 1).
IV. UVOZ ŽIVALI IZ AKVAKULTURE IN PROIZVODOV IZ NJIH IZ
TRETJIH DRŽAV
21. člen
(splošne zahteve)
Uvoz živali iz akvakulture in proizvodov iz
njih iz tretjih držav je mogoč le, če je tretja država ali del tretje države na
seznamu iz 22. člena Direktive 2006/88/ES.
22. člen
(dokumentacija)
Vsako pošiljko živali iz akvakulture in
proizvodov iz njih mora ob uvozu v EU spremljati veterinarsko spričevalo, s
katerim se potrjuje, da pošiljka izpolnjuje zahteve, določene s tem pravilnikom
in predpisi Skupnosti v zvezi z javnim zdravjem in zdravjem živali iz
akvakulture.
V. PRIJAVLJANJE BOLEZNI IN MINIMALNI UKREPI ZA OBVLADOVANJE
BOLEZNI VODNIH ŽIVALI
1. Prijavljanje in obveščanje
23. člen
(prijavljanje in obveščanje)
(1) Prijavljanje bolezni in obveščanje
poteka v skladu s pravilnikom, ki ureja bolezni živali.
(2) Vsak povečan pogin živali iz akvakulture
mora nosilec dejavnosti, oziroma druga odgovorna oseba nosilca dejavnosti
nemudoma prijaviti pristojnemu OU Uprave ali NVI, da se opravijo nadaljnje
preiskave, s katerimi se ugotovi vzrok pogina.
24. člen
(mednarodno prijavljanje in obveščanje)
GU Uprave mora prijaviti pojav bolezni in
obvestiti pristojne organe drugih držav članic, Komisijo in države članice EFTA
v roku 24 ur od potrditve:
a)     eksotične bolezni iz Dela II Priloge IV Direktive 2006/88/ES (v
nadaljnjem besedilu: eksotične bolezni);
b)     neeksotične bolezni, če gre za območje z zdravstvenim statusom
»prost bolezni«.
2. Sum bolezni
25. člen
(postavitev suma)
Na bolezen iz Dela II Priloge IV Direktive
2006/88/ES se sumi na podlagi:
a)     kliničnih oziroma patoanatomskih znakov, značilnih za posamezno bolezen,
b)     povečanega pogina,
c)     rezultatov laboratorijskih preiskav, pri katerih suma na bolezen ni
možno ne potrditi in ne ovreči ali
d)     rezultatov opravljene epizootiološke poizvedbe.
26. člen
(začetni ukrepi ob sumu)
(1) Ob sumu na bolezen iz Dela II
Priloge IV Direktive 2006/88/ES opravi strokovni delavec NVI klinični pregled
in odvzame vzorce za laboratorijske preiskave.
(2) Strokovni delavec NVI izda ob sumu
pisno navodilo, s katerim:
a)     določi ukrepe za preprečevanje širjenja bolezni in
b)     prepove premike živali iz akvakulture iz ali v ribogojnico in z ali
na območje gojenja mehkužcev.
(3) O izrečenih ukrepih mora strokovni
delavec NVI obvestiti pristojni OU Uprave. Ribogojnica ali območje gojenja
mehkužcev je do rezultatov preiskav iz prvega odstavka tega člena pod uradnim
nadzorom.
(4) Premike živali iz akvakulture
lahko dovoli le uradni veterinar.
27. člen
(epizootiološka poizvedba)
(1) Uradni veterinar ob prisotnosti
strokovnega delavca NVI opravi epizootiološko poizvedbo, če preiskave iz prvega
odstavka prejšnjega člena pokažejo prisotnost bolezni iz Dela II Priloge
IV Direktive 2006/88/ES.
(2) Z epizootiološko poizvedbo uradni
veterinar:
a)     določi možne vire in načine kontaminacije;
b)     preveri premike živali iz akvakulture pred prijavo suma;
c)     preveri prisotnost morebitne infekcije v kontaktnih ribogojnicah in
na območjih gojenja mehkužcev.
(3) Če uradni veterinar na podlagi
rezultatov epizootiološke poizvedbe ugotovi, da bi se določena bolezen lahko
pojavila v eni ali več ribogojnicah, na območjih gojenja mehkužcev ali v
odprtih vodah, tudi tam smiselno odredi ukrepe iz prejšnjega člena. V primeru
obsežnih povodij ali obalnih območij, lahko uradni veterinar omeji uporabo
ukrepov iz prejšnjega člena na manjša območja v bližini ribogojnic ali območij
gojenja mehkužcev, za katera sumi, da bi lahko bila okužena.
28. člen
(ukinitev ukrepov)
Ukrepi ob sumu se ukinejo, ko je z
laboratorijskimi preiskavami iz prvega odstavka 26. člena tega pravilnika izključena
prisotnost bolezni.
3. Minimalni ukrepi po potrditvi
eksotične bolezni
29. člen
(splošni ukrepi)
(1) Prisotnost eksotične bolezni je
potrjena na podlagi pozitivnega rezultata laboratorijskih preiskav.
(2) V primeru iz prejšnjega odstavka
uradni veterinar proglasi ribogojnico ali območje gojenja mehkužcev za okuženo
in odredi:
a)     vzpostavitev območja z omejitvami, ki vključuje okuženo in ogroženo
območje; uradni veterinar določi meje območja z omejitvami na podlagi pisnega
predloga strokovnega delavca NVI,
b)     prepoved poribljavanja in premikov živali iz akvakulture v, iz ali
znotraj območja z omejitvami ter
c)     druge ukrepe za preprečevanje širjenja bolezni glede na
epizootiološko situacijo oziroma oceno tveganja.
(3) Če območje z omejitvami iz točke
a) prejšnjega odstavka sega na območje dveh ali več OU Uprave, odredi ukrepe iz
prejšnjega odstavka generalni direktor Uprave.
(4) Odločba iz drugega oziroma
tretjega odstavka tega člena nadomesti pisno navodilo iz drugega odstavka
26. člena tega pravilnika.
30. člen
(izlov in nadaljnja predelava)
(1) Živali iz akvakulture, ki so
dosegle komercialno velikost in ne kažejo kliničnih znakov bolezni, se lahko
izlovijo za prehrano ljudi ali za nadaljnjo predelavo, pri čemer ribe lahko
zapustijo ribogojnico le mrtve na ledu in očiščene. Nosilec dejavnosti mora o
vsakem izlovu predhodno obvestiti uradnega veterinarja.
(2) Izlov, vnos v centre za odpremo,
ali obrate za prečiščevanje, nadaljnja predelava in katera koli druga dejavnost,
ki je vključena v pripravo živali iz akvakulture za vstop v prehransko verigo,
mora biti izvedena tako, da se prepreči širjenje povzročitelja bolezni.
(3) Centri za odpremo, obrati za
prečiščevanje ali podobne dejavnosti morajo biti opremljeni s sistemom za
čiščenje odpadnih voda, ki inaktivira povzročitelja bolezni, oziroma zmanjša
tveganje prenosa bolezni v odprte vode.
(4) Nadaljnja predelava se lahko
izvaja le v odobrenih obratih za predelavo.
31. člen
(odstranjevanje)
(1) Poginule ribe in raki ter žive
ribe in raki, ki kažejo klinične znake bolezni, morajo biti v skladu z Uredbo
(ES) št. 1069/2009 Evropskega parlamenta in Sveta z dne 21. oktobra 2009 o
določitvi zdravstvenih pravil za živalske stranske proizvode in pridobljene
proizvode, ki niso namenjeni prehrani ljudi, ter razveljavitvi Uredbe (ES)
št. 1774/2002 (UL L št. 300 z dne 14. 11. 2009, str. 1), zadnjič spremenjeno
z Direktivo 2010/63/EU Evropskega parlamenta in Sveta z dne 22. septembra
2010 o zaščiti živali, ki se uporabljajo v znanstvene namene (UL L št. 276 z
dne 20. 10. 2010, str. 33), (v nadaljnjem besedilu: Uredba 1069/2009/ES)
in načrtom ukrepov iz 41. člena tega pravilnika, čim prej neškodljivo
odstranjeni. Nosilec dejavnosti proizvodnje akvakulture mora o tem predhodno
obvestiti uradnega veterinarja.
(2) Živali iz akvakulture, ki niso
dosegle komercialne velikosti in ne kažejo kliničnih znakov bolezni, morajo
biti čim prej odstranjene v skladu z Uredbo 1069/2009/ES in načrtom ukrepov iz
41. člena tega pravilnika. Primerno časovno obdobje določi uradni veterinar
glede na vrsto proizvodnje in tveganje, ki ga te živali iz akvakulture predstavljajo
za nadaljnje širjenje bolezni.
(3) Nosilec dejavnosti mora o
odstranitvi živali iz akvakulture iz tega člena predhodno obvestiti uradnega
veterinarja.
32. člen
(začasna prekinitev proizvodnje
akvakulture)
(1) Po izpraznitvi in opravljenem
čiščenju ter razkuževanju mora nosilec dejavnosti proizvodnjo akvakulture
prekiniti za določeno časovno obdobje, ki ga v sodelovanju s strokovnim
delavcem NVI določi uradni veterinar.
(2) Če v ribogojnici ali na območju
gojenja mehkužcev ne bo dovzetnih vrst, odloči uradni veterinar o začasni
prekinitvi proizvodnje akvakulture na podlagi ocene tveganja, ki jo pripravi
NVI.
33. člen
(ukinitev ukrepov)
(1) Uradni veterinar oziroma v
primerih iz tretjega odstavka 29. člena tega pravilnika generalni direktor Uprave,
ukine odrejene ukrepe, ko:
a)     so bili izvedeni ukrepi za izkoreninjanje bolezni, določeni v tem
poglavju, in
b)     sta bila na območju z omejitvami izvedena vzorčenje in nadzor,
rezultati laboratorijskih preiskav pa so bili negativni.
(2) Program vzorčenja in nadzora
pripravi glede na tip proizvodnje akvakulture in vrsto bolezni Uprava v sodelovanju
z NVI.
4. Minimalni ukrepi po potrditvi
neeksotične bolezni
34. člen
(ukrepi)
(1) Uradni veterinar potrdi prisotnost
neeksotične bolezni na podlagi pozitivnega rezultata laboratorijskih preiskav. 
(2) Po potrditvi uradni veterinar
razglasi ribogojnico za okuženo in odredi naslednje ukrepe: 
a)     vzpostavitev območja z omejitvami okrog okužene ribogojnice; meje
območja z omejitvami, ki zajema okuženo in ogroženo območje, določi uradni
veterinar na podlagi pisnega predloga strokovnega delavca NVI; 
b)     omejitev premikov rib z območja z omejitvami; ribe se lahko vnesejo
v druge ribogojnice le ob upoštevanju pravil za premike med različnimi
zdravstvenimi statusi v skladu z drugim odstavkom 43. člena tega
pravilnika ali se izlovijo in mrtve na ledu ter očiščene prodajo za prehrano
ljudi; 
c)     odstranjevanje rib v skladu z Uredbo 1069/2009/ES; nosilec
dejavnosti mora o odstranitvi poginulih rib predhodno obvestiti uradnega
veterinarja, ki glede na vrsto proizvodnje in tveganje, ki ga ribe
predstavljajo za nadaljnje širjenje bolezni, določi primerno časovno obdobje za
odstranitev; 
č)    drugi ukrepi za preprečevanje širjenja bolezni glede na
epizootiološko situacijo oziroma oceno tveganja, ki ga okužena ribogojnica
predstavlja tako za druge ribogojnice kot tudi za odprte vode. 
(3) Če se na območju z omejitvami iz
točke a) prejšnjega odstavka nahajajo ribogojnice z dovzetnimi vrstami rib,
kjer prisotnost neeksotične bolezni ni bila ugotovljena, uradni veterinar za te
ribogojnice odredi klinični pregled, ki ga enkrat mesečno opravi strokovni
delavec NVI. Klinični pregledi se opravljajo, dokler temperatura vode ne
preseže 14 °C in dokler je vzpostavljeno območje z omejitvami. 
(4) Če območje z omejitvami iz točke
a) drugega odstavka tega člena sega na območje dveh ali več OU Uprave, odredi
ukrepe na tem območju generalni direktor Uprave. 
(5) Ukrepi iz drugega odstavka tega
člena veljajo, dokler prisotnost neeksotične bolezni v ribogojnici ni
izključena, kar ugotovi uradni veterinar. 
(6) Za območja gojenja mehkužcev in
ribogojnic, ki gojijo rake, se smiselno uporabljajo določbe tega člena glede na
epizootiološko situacijo oziroma oceno tveganja.
35. člen
(ponovna pridobitev zdravstvenega statusa
»prost bolezni«)
(1) Če želi nosilec dejavnosti v
ribogojnici ali na območju gojenja mehkužcev izkoreniniti neeksotično bolezen
in ponovno pridobiti zdravstveni status »prost bolezni«, vloži na GU Uprave
vlogo za ponovno pridobitev zdravstvenega statusa »prost bolezni«. GU Uprave
vlogo posreduje pristojnemu OU Uprave, ki nosilcu dejavnosti poleg ukrepov iz
prejšnjega člena odredi tudi ukrepe iz 29. do 33. člena tega pravilnika. Po
ukinitvi ukrepov GU Uprave postopek za pridobitev zdravstvenega statusa »prost
bolezni« nadaljuje v skladu s tretjim odstavkom 44. člena tega pravilnika.
(2) Ne glede na drugi odstavek 31.
člena tega pravilnika lahko uradni veterinar dovoli, da se živali iz
akvakulture, ki še niso dosegle komercialne velikosti in ne kažejo kliničnih znakov
neeksotične bolezni, vzredijo do komercialne velikosti in se prodajo le mrtve
na ledu in očiščene ali da se prenesejo v drugo okuženo ribogojnico, cono ali
kompartment.
36. člen
(sanacija ribogojnice)
(1) Če ribogojnica, v kateri je bila
potrjena prisotnost neeksotične bolezni, ogroža zdravstveni status druge
ribogojnice, kompartmenta ali cone, uradni veterinar nosilcu dejavnosti odredi
sanacijo ribogojnice. Program sanacije pripravi NVI. 
(2) Če ribogojnica iz prejšnjega
odstavka ne ogroža zdravstvenega statusa druge ribogojnice, kompartmenta ali
cone, nosilec dejavnosti pa želi izvesti sanacijo, pošlje vlogo za pripravo
programa sanacije na NVI. 
(3) NVI pošlje program sanacije iz
prvega in drugega odstavka tega člena v odobritev pristojnemu OU Uprave. 
(4) Program sanacije mora zajemati
vsaj naslednje ukrepe: 
a)     odstranitev vseh rib iz okužene ribogojnice; 
b)     čiščenje in razkuževanje; 
c)     začasno prekinitev proizvodnje, ki ne sme biti krajša od šestih
tednov, v skladu z 32. členom tega pravilnika; 
č)    ponovno naselitev rib, ki morajo izvirati iz ribogojnice z
zdravstvenim statusom »prost bolezni«, in 
d)     vzorčenje 30 rib dvakrat v razmaku vsaj šestih mesecev, tako da se
zajame spomladansko in jesensko obdobje. 
(5) Po uspešno zaključeni sanaciji se
zdravstveni status ribogojnice iz »okuženega« spremeni v »nepoznan«.
5. Minimalni ukrepi po potrditvi
eksotične ali neeksotične bolezni pri prostoživečih vodnih živalih
37. člen
(nadzor pri prostoživečih vodnih živalih)
(1) Če je pri prostoživečih vodnih
živalih ugotovljena okužba ali podan sum, da so okužene z eksotičnimi boleznimi,
ali je pri prostoživečih vodnih živalih, ki se nahajajo v coni ali kompartmentu
z zdravstvenim statusom »prost bolezni«, ugotovljena okužba ali podan sum na
neeksotično bolezen, generalni direktor Uprave skliče Državno središče za
nadzor bolezni v skladu s pravilnikom, ki ureja bolezni živali (v nadaljnjem
besedilu: DSNB).
(2) Člani DSNB spremljajo razmere in
sprejmejo ukrepe za zmanjšanje in, kolikor je to mogoče, preprečitev nadaljnjega
širjenja bolezni.
6. Ukrepi ob pojavu porajajočih bolezni
38. člen
(porajajoče bolezni)
(1) Ob pojavu porajajoče bolezni, ki
bi lahko ogrozila zdravstveno stanje vodnih živali, generalni direktor Uprave
skliče DSNB. Člani DSNB spremljajo razmere in sprejmejo ukrepe za zmanjšanje
in, kolikor je to mogoče, preprečitev nadaljnjega širjenja bolezni.
(2) Kadar so ugotovitve
epizootioloških poizvedovanj pomembne za drugo državo članico, GU Uprave o tem
brez odlašanja obvesti Komisijo, države članice in članice EFTA.
7. Nacionalni ukrepi
39. člen
(omejevanje vpliva bolezni, ki niso
navedene v Delu II Priloge IV Direktive 2006/88/ES)
(1) Ob pojavu bolezni, ki niso
navedene v Delu II Priloge IV Direktive 2006/88/ES in ki predstavljajo
občutno tveganje za zdravstveno stanje gojenih ali prostoživečih vodnih živali
na ozemlju Republike Slovenije, generalni direktor Uprave skliče DSNB. Člani
DSNB spremljajo razmere in sprejmejo ukrepe za zmanjšanje in, kolikor je to
mogoče, preprečitev nadaljnjega širjenja bolezni.
(2) Če gre za ukrepe, ki vplivajo na
trgovanje med državami članicami, GU Uprave te ukrepe sporoči na Komisijo.
VI. PROGRAMI NADZORA, IZKORENINJENJA, NAČRT UKREPOV IN
CEPLJENJE
1. Programi nadzora in izkoreninjenja
40. člen
(priprava in odobritev programa nadzora in
izkoreninjenja)
(1) Program nadzora za doseganje
zdravstvenega statusa države, proste bolezni, oziroma program izkoreninjenja
pripravi GU Uprave v sodelovanju z NVI ter ga pošlje Komisiji v odobritev.
(2) Program nadzora ali izkoreninjenja
za doseganje zdravstvenega statusa »prost bolezni« cone ali kompartmenta, ki
predstavlja manj kot 75 odstotkov ozemlja države in cono oziroma kompartment
sestavlja povodje, ki ni del povodja druge države članice ali tretje države,
pripravi NVI. Program nadzora odobri GU Uprave in o tem obvesti Komisijo. GU
Uprave obvesti Komisijo tudi o spremembi ali predčasnem zaključku programa
nadzora.
(3) Od dneva odobritve programov iz
prvega in drugega odstavka tega člena veljajo za ribogojnice, cone in kompartmente,
ki so del teh programov, določbe tega pravilnika, ki veljajo za ribogojnico,
cono in kompartment z zdravstvenim statusom »prost bolezni«.
(4) Če pogoji za nadaljevanje programa
nadzora, določeni v delu II Priloge V Direktive 2006/88/ES, niso več
izpolnjeni, GU Uprave prekliče odobreni program. Nosilec dejavnosti, ki želi
ponovno začeti program nadzora z namenom pridobitve zdravstvenega statusa
»prost bolezni«, pošlje na GU Uprave vlogo v skladu s 44. členom tega
pravilnika.
2. Načrt ukrepov ob pojavu porajajočih
in eksotičnih bolezni
41. člen
(načrt ukrepov ob pojavu porajajočih in
eksotičnih bolezni)
(1) GU Uprave pripravi načrt ukrepov
ob pojavu porajajočih in eksotičnih bolezni, ki določa nacionalne ukrepe,
potrebne za ohranitev visoke ravni poznavanja bolezni in pripravljenosti ter zagotovitev
varstva okolja ter ga pošlje Komisiji v odobritev.
(2) Načrt ukrepov mora biti
pripravljen v skladu s Prilogo VII Direktive 2006/88/ES.
3. Cepljenje
42. člen
(cepljenje)
(1) Cepljenje proti eksotičnim
boleznim se ne izvaja, razen v skladu z 39., 40. ali 41. členom tega
pravilnika.
(2) Cepljenje proti neeksotičnim
boleznim se lahko izvaja le na območjih brez zdravstvenega statusa »prost
bolezni«, ali kadar se cepljenje izvaja kot del programa izkoreninjenja,
odobrenega v skladu z drugim odstavkom 40. člena tega pravilnika. O uvedbi
cepljenja odloči GU Uprave.
(3) Za cepljenje se uporabljajo le
cepiva, ki imajo dovoljenje za promet, vnos ali uvoz v skladu s predpisi s
področja zdravil.
(4) Določbe prvega in drugega odstavka
tega člena ne veljajo za znanstvene študije, ki se izvajajo za razvoj in
testiranje cepiv pod nadzorovanimi pogoji in so v skladu s predpisi, ki urejajo
poskuse na živalih.
VII. ZDRAVSTVENI STATUSI
43. člen
(splošno)
(1) Ribogojnice, cone, kompartmenti in
območja gojenja mehkužcev so glede na zdravstveno stanje živali iz akvakulture
v zvezi z boleznimi iz Dela II Priloge IV Direktive 2006/88/ES razvrščene v
naslednje kategorije:
-       
I. kategorija: zdravstveni status »prost bolezni«;
-       
II. kategorija: program nadzora z namenom pridobivanja zdravstvenega
statusa »prost bolezni« (v nadaljnjem besedilu: »program nadzora«);
-       
III. kategorija: »nepoznan status«;
-       
IV. kategorija: program izkoreninjenja bolezni z namenom ponovne
pridobitve zdravstvenega statusa »prost bolezni« (v nadaljnjem besedilu:
»program izkoreninjenja«);
-       
V. kategorija: zdravstveni status »okužen«.
(2) Promet in trgovanje med
ribogojnicami, conami, kompartmenti in območji gojenja mehkužcev posameznih
kategorij se lahko izvaja v skladu z Delom A Priloge III Direktive 2006/88/ES.
44. člen
(postopek pridobivanja zdravstvenega
statusa »prost bolezni«)
(1) Ribogojnica, cona, kompartment in
območje gojenja mehkužcev lahko pridobi zdravstveni status »prost bolezni«, če:
a)     ni prisotna nobena od dovzetnih vrst,
b)     patogen ne more preživeti ali
c)     so izpolnjeni pogoji iz dela II Priloge V Direktive 2006/88/ES.
(2) Za pridobitev zdravstvenega
statusa »prost bolezni« posredujejo nosilec oziroma nosilci dejavnosti na GU
Uprave vlogo, v kateri morajo navesti naslednje podatke:
a)     G-MID ribogojnice oziroma ribogojnic ali območja oziroma območij
gojenja mehkužcev;
b)     vrste in izvor živali iz akvakulture, dovzetnih za določeno
bolezen, ki se gojijo v ribogojnici oziroma ribogojnicah ali na območju oziroma
območjih gojenja mehkužcev;
c)     rezultati opravljenih kliničnih pregledov in laboratorijskih
preiskav v ribogojnici oziroma ribogojnicah ali na območju oziroma območjih
gojenja mehkužcev v zadnjih štirih letih;
č)      meje cone
ali kompartmenta, za katerega želi nosilec dejavnosti pridobiti zdravstveni
status »prost bolezni«;
d)     izvir vode, umetne oziroma naravne pregrade;
e)     zaščita pred poplavami ter
f)      sistem biološke varnosti v ribogojnici oziroma ribogojnicah ali na
območju oziroma območjih gojenja mehkužcev.
(3) Če je izpolnjena ena od zahtev iz
prvega odstavka tega člena in po zaključenem postopku v skladu z drugim
odstavkom 50. člena Direktive 2006/88/ES, GU Uprave ribogojnici, coni,
kompartmentu in območju gojenja mehkužcev z odločbo podeli zdravstveni status
»prost bolezni«.
45. člen
(seznam ribogojnic, con, kompartmentov in
območij gojenja mehkužcev z zdravstvenim statusom »prost bolezni«)
(1) GU Uprave pripravi in vodi
posodobljen seznam ribogojnic, con, kompartmentov in območij gojenja mehkužcev
z zdravstvenim statusom »prost bolezni«.
(2) Seznam je objavljen na spletni
strani Uprave.
46. člen
(ohranjanje zdravstvenega statusa »prost
bolezni«)
(1) Nosilec dejavnosti mora poskrbeti,
da se odvzamejo vzorci za laboratorijske preiskave za ohranjanje zdravstvenega
statusa »prost bolezni«.
(2) Vzorčenje iz prejšnjega odstavka se
izvede v skladu z Izvedbenim sklepom komisije (EU) 2015/1554 z dne
11. septembra 2015 o določitvi pravil za uporabo Direktive 2006/88/ES v
zvezi z zahtevami za metode nadzora in diagnostične metode (UL L št. 247 z
dne 23. 9. 2015, str. 1; v nadaljnjem besedilu Diagnostični priročnik).
47. člen
(prekinitev in ponovna vzpostavitev
zdravstvenega statusa »prost bolezni«)
(1) Ob sumu, da je bil kršen kateri od
pogojev za ohranjanje zdravstvenega statusa »prost bolezni«, GU Uprave začasno
razveljavi zdravstveni status in nosilcu dejavnosti prepove trgovanje z
dovzetnimi in vektorskimi vrstami, ki izvirajo iz višjega zdravstvenega
statusa.
(2) Strokovni delavec NVI opravi
klinični pregled in po potrebi odvzame vzorce za laboratorijske preiskave,
uradni veterinar pa izvede epizootiološko poizvedbo.
(3) Če je na podlagi opravljenega
kliničnega pregleda, rezultatov laboratorijskih preiskav in epizootiološke
poizvedbe iz prejšnjega odstavka, izključen sum iz prvega odstavka tega člena,
GU Uprave ponovno vzpostavi zdravstveni status »prost bolezni«. V nasprotnem
primeru zdravstveni status odvzame in ponovna pridobitev zdravstvenega statusa
»prost bolezni« poteka v skladu s 44. členom tega pravilnika.
VIII. LABORATORIJI
48. člen
(referenčni laboratoriji)
(1) Referenčni laboratoriji Skupnosti
za bolezni vodnih živali in njihove naloge so objavljeni na spletni strani
Uprave.
(2) Naslov, naloge in odgovornosti
Nacionalnega referenčnega laboratorija (v nadaljnjem besedilu: NRL) so določeni
s pravilnikom, ki ureja bolezni živali.
49. člen
(imenovani laboratorij in diagnostične
preiskave)
(1) Ob sumu ali za potrditev bolezni
iz Dela II Priloge IV Direktive 2006/88/ES izvaja imenovani laboratorij
diagnostične preiskave v skladu z Diagnostičnim priročnikom in Priročnikom Mednarodne organizacije za
zdravje živali (OIE) za bolezni vodnih živali, ki je dostopen na spletni strani
OIE.
(2) Imenovani laboratorij iz
prejšnjega odstavka mora izpolnjevati pogoje iz dela III Priloge VI Direktive
2006/88/ES.
(3) Imenovani laboratorij za bolezni
vodnih živali in njegove naloge so objavljeni na spletni strani Uprave.
IX. NADZOR
50. člen
(uradni nadzor)
(1) Uprava izvaja uradni nadzor
proizvodnje akvakulture in odobrenih obratov za predelavo v skladu s 3. členom
Uredbe (ES) št. 882/2004/ES Evropskega parlamenta in Sveta z dne
29. aprila 2004 o izvajanju uradnega nadzora, da se zagotovi preverjanje
skladnosti z zakonodajo o krmi in živilih ter s pravili o zdravstvenem varstvu
živali in zaščiti živali (UL L št. 165 z dne 30. 4. 2004, stran 1),
zadnjič spremenjene z Uredbo Komisije (EU) št. 563/2012 z dne 27 junija 2012 o
spremembi Priloge VII k Uredbi (ES) št. 882/2004 Evropskega parlamenta in Sveta
o seznamu referenčnih laboratorijev EU (UL L št. 168 z dne 28. 6. 2012,
str. 24), (v nadaljnjem besedilu: Uredba 882/2004/ES).
(2) Uradni nadzor zajema vsaj redne
preglede, revizije in po potrebi ustrezno vzorčenje za vsako proizvodnjo
akvakulture, glede na tveganje, ki ga takšna proizvodnja akvakulture ali
odobreni obrat za predelavo povzročata v zvezi s prenosom in širjenjem bolezni.
Priporočila za izvajanje uradnega nadzora, ki je odvisen od zdravstvenega
statusa določene ribogojnice, in območja gojenja mehkužcev ter rezultatov
pregledov in stopnje tveganja iz 10. člena tega pravilnika, so določena v delu
B Priloge III Direktive 2006/88/ES.
(3) GU Uprave pripravi plan izvajanja
uradnega nadzora iz tega člena do 31. decembra tekočega leta za naslednje
leto.
51. člen
(sodelovanje Uprave)
Uprava sodeluje s strokovnjaki Komisije,
kadar opravljajo preglede na kraju samem, ter jim zagotavlja strokovno in
tehnično pomoč pri opravljanju teh pregledov.

Priloga
1: Vloga za odobritev proizvodnje akvakulture
Priloga
2: Plan sheme pregledov glede zdravja živali - postrvi

Pravilnik o zahtevah za zdravstveno varstvo
živali in proizvodov iz akvakulture ter o ukrepih za ugotavljanje,
preprečevanje in obvladovanje določenih bolezni vodnih živali (Uradni list RS,
št. 6/14) vsebuje naslednjo prehodno in
končni določbi:
»X. PREHODNA DOLOČBA
52. člen
(poribljavanje
odprtih voda)
Ne glede na peti odstavek 16. člena tega
pravilnika, se za poribljavanje odprtih voda do 31. decembra 2018
uporabljajo tudi živali iz akvakulture, ki izvirajo iz ribogojnice z zdravstvenim
statusom, ki je vsaj enak statusu odprtih voda, kamor se jih izpusti.
XI. KONČNI DOLOČBI
53. člen
(prenehanje
veljavnosti)
Z dnem uveljavitve tega pravilnika, preneha
veljati Pravilnik o zahtevah za zdravstveno varstvo živali in proizvodov iz
akvakulture ter o preprečevanju in nadzoru določenih bolezni vodnih živali
(Uradni list RS, št. 54/08, 61/08 in 4/13).
54. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o zahtevah za zdravstveno varstvo živali in proizvodov iz
akvakulture ter o ukrepih za ugotavljanje, preprečevanje in obvladovanje
določenih bolezni vodnih živali (Uradni list RS, št. 10/19) spreminja 52. člen pravilnika
tako, da se glasi:
»52. člen
(poribljavanje
odprtih voda)
Ne glede na peti odstavek 16. člena tega
pravilnika, se za poribljavanje odprtih voda do 31. decembra 2022 uporabljajo tudi živali iz akvakulture, ki izvirajo iz ribogojnice
z zdravstvenim statusom, ki je vsaj enak statusu odprtih voda, kamor se jih
izpusti.«;
ter vsebuje naslednjo končno določbo:
»KONČNA DOLOČBA
10. člen
Ta pravilnik začne veljati naslednji dan po
objavi v Uradnem listu Republike Slovenije.«.