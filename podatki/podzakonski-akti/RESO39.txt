POVZETEK
Strategija razvoja Slovenije, ki jo je vlada sprejela na 30.
redni seji 23. junija, in med drugim vključuje zavezanost Slovenije k
uresničevanju Lizbonske strategije, je strateški dokument, ki daje znanju in
ustvarjalnosti vlogo glavnega gibala rasti in zaposlovanja. Poleg prevzema evra
so zato povečanje obsega raziskovalnega dela, dvig ustvarjalnosti in
inovativnosti ter dvig tehnološke razvitosti najpomembnejši državni cilji. 
Raziskave in razvoj postavljamo v središče razvoja Slovenije.
Ker smo nosilci in merilo razvoja ljudje, mora razvoj družbe izboljšati
možnosti vsakega človeka za dolgo, zdravo in kvalitetno življenje ob
spoštovanju načel trajnostnega razvoja. Z enakovrednim obravnavanjem duhovne,
intelektualne, gospodarske, socialne in okoljske razsežnosti razvoja bo
Slovenija postala humana država, ki gradi na kvalitetah posameznika in s tem na
kvalitetah celotne družbe. 
Slovenija se po izdatkih za raziskave in razvoj (v nadaljnjem
besedilu: RR) uvršča v sredino držav Evropske unije (EU) in ima primerno
razmerje med javnim in zasebnim vlaganjem. Pri vlaganju v RR glede na bruto
domači proizvod za več kot faktor 2 zaostaja za najbolj uspešnimi državami EU
in za malo manj kot toliko za lizbonskimi cilji. V zadnjih letih hitro raste
število znanstvenih objav, vendar kljub temu po znanstveni in tehnološki
produktivnosti zaostajamo za povprečjem EU, predvsem na področju visoko
citiranih objav in podeljenih patentov. Slovenija je izrazito neuspešna pri
učinkovitosti izrabe sredstev, definiranju prioritet in uporabi rezultatov
dejavnosti RR za hitrejši gospodarski in družbeni razvoj. Predvsem je
zaskrbljujoče stanje na področju uporabe znanja, saj je inovacijsko aktivnih le
petina podjetij, kar nas uvršča med zadnje štiri države razširjene EU.
Nadaljnje večanje razkoraka med Slovenijo in razvitimi državami bo zavrlo
gospodarski razvoj in onemogočilo doseganje drugih razvojnih ciljev. 
Vizija nacionalnega programa raziskav in razvoja je
ustvarjanje in prenos mednarodno dosegljivega znanja v javno korist in
gospodarsko izrabo ter krepitev sposobnosti za obvladovanje tehnološkega
napredka kot glavnega vira povečevanja nacionalne konkurenčnosti ter družbenega
in humanega napredka. Slovenija potrebuje več stimulacije za skupno delo
znanosti in gospodarstva in povečanje razvojne spodbude za skupne projekte
znanosti in gospodarstva. Raziskovalno-razvojna dejavnost mora najprej in
predvsem prispevati k napredku in uspehu Slovenije in vseh njenih državljanov,
iz česar izhaja prednostno obravnavanje znanstvenih področij, nujnih za
ohranjanje in razvoj državne in nacionalne samobitnosti. 
Program se s številnimi ukrepi usmerja k kvaliteti in
učinkovitost raziskovalne dejavnosti v Sloveniji, spodbuja povezovanje
izobraževanja, raziskovanja in podjetništva ter povečuje mobilnost znanja, idej
in ljudi v družbi. Druge politike morajo ob tem poskrbeti za
družbeno-gospodarsko klimo, ki bo zagotovila povečanje investicij in s tem
generirala potrebo po znanju in ustvarjalnosti ter tudi gospodarstvo motivirala
za povečanje vlaganja v raziskave in razvoj, za sodelovanje z raziskovalnimi
organizacijami in za zaposlovanje vrhunskih strokovnjakov in tudi na samo
znanstveno-tehnološko dejavnost začela gledati kot na naložbo. 
Ključni cilji programa (poglavje 2) so: 
-       
Povečati vpliv RR v domačem okolju, zlasti s spodbujanjem večjega
raziskovalnega in razvojnega ter inovacijskega sodelovanja med podjetji in
raziskovalno sfero ter posredniki za prenos tehnologij in inovacij v podjetja. 
-       
Povečati vlaganja v RR v skladu z Barcelonskim ciljem na 3% BDP do leta
2010. Od tega podvojiti vlaganje gospodarskega sektorja v RR na 2% BDP,
vlaganje v RR iz javnih sredstev pa povečati na 1% BDP. Dodatna javna sredstva v
deležu BDP se razporejajo med področje tehnološkega razvoja in področje
znanosti v razmerju 80:20. 
-       
Povečati kvaliteto RR, ki mora podobno kot gospodarska dejavnost
izkazovati globalno primerljivo kvaliteto, konkurenčnost, inovativnost,
racionalnost in učinkovitost. Dosledno bomo upoštevali mednarodno uveljavljena
merila kakovosti, z redefiniranjem poslanstva visokošolskih in raziskovalnih
organizacij, uveljavitvijo nadzora nad celotno dejavnostjo RR, reformo sistema
evalvacije, z vzpodbudami, zakonodajo in s krepitvijo mednarodnega
raziskovalno-razvojnega sodelovanja s pospešenim vključevanjem v mednarodni in
evropski raziskovalni in visokošolski prostor. 
-       
Okrepiti človeške vire za RR in njihovo humano osveščenost z vzgojo
mladih v duhu svobodne in odprte ustvarjalnosti, radovednosti in zavedanja
pomembnosti lastnega znanja, s spodbujanjem enakih možnosti žensk in moških v
znanosti in raziskovanju, s stimuliranjem povečevanja deleža raziskovalnih in
razvojnih kadrov v gospodarstvu, s spodbujanjem mednarodne in medsektorske
mobilnosti ter vključevanjem potenciala Slovencev iz zamejstva in po svetu. 
-       
Razviti spodbudno okolje za RR z uveljavitvijo sodobnega razumevanja
vloge znanja in znanosti v družbenem in gospodarskem razvoju kot ključne
investicije za družbeni in gospodarski napredek, z ustvarjanjem spodbudnega
okolja za razmah investicij v znanost, tehnološki napredek in podjetništvo. 
-       
Povečati število visokotehnoloških in inovativnih podjetij, ki so nujna
za uspešen prenos znanja in rezultatov RR in predstavljajo gonilo tehnološkega
razvoja države. Slovenija bo vzpostavila zakonodajno in finančno okolje, ki bo
stimulativno za nastanek in rast visokotehnoloških in drugih inovativnih
podjetij, z okrepitvijo sklada za podjetništvo in razvojem trga začetnega in
tveganega kapitala. 
Področja, ki so za Slovenijo posebej perspektivna, so tista,
ki omogočajo poglobitev znanja, znanstvene propulzivnosti in gospodarske
učinkovitosti, utemeljene na vrednotah humane družbe, in tista, ki neposredno
podpirajo hitrejši razvoj nosilnih gospodarskih področij, kjer se lahko
zgledujemo po evropskih prioritetah, kot so: 
-       
informacijske in komunikacijske tehnologije (IKT)1, 
-       
napredni (novi) sintetični kovinski in nekovinski materiali in
nanotehnologije, 
-       
kompleksni sistemi in inovativne tehnologije2, 
-       
tehnologije za trajnostno gospodarstvo3, 
-       
zdravje in znanost o življenju4. 
To so področja, ki po razpoložljivih analizah izkazujejo
največji potencial za povečanje gospodarske konkurenčnosti in produktivnosti
ter doseganje višje dodane vrednosti v izvozu, za slovensko mednarodno
uveljavljanje ter za tehnološki in razvojni napredek gospodarstva oziroma
celotne družbe. Izbrane so tehnologije, ki imajo lahko močan vpliv na rast
gospodarstva, na povečanje zaposljivosti in so pomembne za blaginjo celotnega
prebivalstva. Sredstva za ta področja raziskav se morajo v obdobju 2006–2010
realno povečevati. Na teh področjih se že vzpostavljajo nove institucije
(grozdi, tehnološke mreže in raziskovalni centri odličnosti5 itd.),
ki združujejo najvplivnejše akterje iz akademskega in poslovnega okolja. Med
prednostna področja raziskav in razvoja sodijo tudi nekatera druga področja, ki
niso neposredno vezana na cilj gospodarske konkurenčnosti. V spremenjenem
mednarodnem okolju, zlasti v procesih globalizacije in vključevanja Slovenije v
EU, so to raziskave, ki prispevajo: 
-       
temeljno znanje o človeku in družbi, pomembno za slovenski nacionalni
razvoj, 
-       
k razvoju razumevanja humanosti, nacionalne identitete in
razpoznavnosti, k spoznavanju sodobne slovenske zgodovine ter ohranjanju
bogastva naravne in kulturne dediščine, vključno z raziskovanjem slovenskega
jezika, 
-       
k povečanju učinkovitosti države in razvoju sodobne demokratične družbe,
-       
k razumevanju in obvladovanju družbenih procesov in tveganj, ki jih sprožajo
nove tehnologije, globaliziran gospodarski razvoj, spreminjanje demografske
strukture ter povečana kompleksnost upravljanja sodobnih družb6, 
-       
k nacionalni varnosti in uveljavitvi Slovenije v mednarodnem prostoru. 
Naloge institucij, ki sodelujejo v procesu RR (poglavje 5): 
-       
Univerze morajo doseči mednarodno konkurenčnost in kvaliteto
raziskovalnega dela, da bodo lahko vzgajale vrhunske strokovnjake; bolj se
morajo odpreti mednarodnim projektom in programom, izmenjavi študentov in
učiteljev, neločljivo povezati raziskovalno in pedagoško dejavnost, zaostriti
in poenotiti habilitacijska merila in vzpostaviti medsebojno konkurenco. 
-       
Javni raziskovalni zavodi morajo čim večji delež raziskav opraviti za
domače gospodarstvo oziroma v javnem interesu, torej relevantno za Slovenijo in
v podporo gospodarski rasti in družbenemu napredku. 
-       
Gospodarski sektor mora postati veliko močnejši partner sektorju RR na
Univerzah in javnih raziskovalnih zavodih (JRZ), ker bo le tako lahko smiselno
uporabil sredstva, namenjena za razvoj gospodarstva. 
Pričujoči program predstavlja za Slovenijo priložnost in
izziv. S predvidenim povečanjem financiranja daje sektorju raziskav in razvoja
boljše možnosti za delo in hkrati priložnost, da svoje najboljše kapacitete
usmeri v dobrobit Slovenije, vse znanstvenike, (mlade) raziskovalce, razvojnike
in inovatorje pa spodbuja k podjetnemu obnašanju in k usmerjanju raziskovalnih
dosežkov v poslovni uspeh. 
Vlada Republike Slovenije bo v sodelovanju z Državnim zborom
Republike Slovenije za uresničevanje zastavljenih ciljev prioritetno izvedla
naslednje ukrepe: 
1.     
izboljšanje strukture uporabe obstoječih sredstev ter letno povečanje
sredstev za raziskave in razvoj za približno 0.1% BDP/leto, kar danes pomeni
približno 6 mrd SIT, s katerimi bo med drugim mogoče: 
- 
izboljšati raziskovalno infrastrukturo na univerzah, JRZ in centrih
odličnosti, 
- 
povečati število mladih raziskovalcev z 250 na 350/leto (povečano
število naj bi šlo pretežno v gospodarstvo), 
- 
sofinancirati nastanek čimveč novih visokotehnoloških podjetij, 
- 
dati večjo možnost RR za rast novih izdelkom večjih podjetij in njihov
prostor na trg pod uveljavljeno blagovno znamko, 
- 
urediti in opremiti zemljišča za 3 tehnološke cone (parke) v bližini
univerz, 
- 
povečati število vrhunskih tujih raziskovalcev gostujočih v Sloveniji do
obsega 5% vseh raziskovalcev (kar danes pomeni okoli 60 FTE), 
- 
stremeti k višjemu deležu visoko citiranih objav v mednarodnih revijah, 
- 
bistveno povečati vzpodbude za popularizacijo naravoslovno-tehničnih ved
in znanosti nasploh v medijih ter v celotnem vzgojno-izobraževalnem sistemu. 
2.     
Zagotovitev spremenjene strukture vlaganj, med drugim s postopnim
povečanjem deleža specifičnih uporabnih in razvojnih raziskav ter povečevanjem
deleža projektnega financiranja. 
3.     
Uveljavitev novega ekspertnega sistema za evalvacijo projektov in
ostalih razpisanih kategorij po vzoru vodilnih evropskih držav, ki bo jamčil za
največjo možno objektivnost ocenjevanja. 
4.     
Bistveno izboljšanje nadzora nad izvajanjem Nacionalnega raziskovalnega
in razvojnega programa, opravljanjem raziskovalnega dela in doseganjem
napovedanih rezultatov, vključno z ukrepi, če cilji niso doseženi. 
5.     
Podrobna opredelitev vizije, poslanstva, odgovornosti in nalog JRZ,
poenotenje in poenostavitev njihovega poslovanja in upravljanja ter natančnejša
opredelitev pravic in odgovornosti vodstvenih organov ter ostalih nosilcev
raziskovalnih projektov in programov (vsebinske, finančne in lastniške
oziroroma patentne). 
6.     
Vzpostavitev zakonodaje, ki bi omogočala: 
- 
transparentno ustanavljanje podjetij »spin-off« na univerzah in
institucijah, pri čemer morajo biti natančno opredeljena državna in privatna
sredstva ter način poravnavanja medsebojnih obveznosti, 
- 
nastanek fleksibilnega in privlačnega trga delovne sile na področju
raziskav in razvoja, ki bo združeval visokošolske, raziskovalne in gospodarske
ustanove, 
- 
zaposlitev visokošolskih profesorjev ali raziskovalcev iz tujine na
slovenskih univerzah in JRZ. 
7.     
Vzpostavitev davčne zakonodaje, ki bo vzpodbujala: 
- 
vlaganja v raziskave , razvoj in v človeške vire, 
- 
kroženje strokovnjakov med visokošolskimi institucijami, JRZ in
gospodarstvom. 
Program postavlja visoke cilje. Nekateri so na meji
uresničljivosti. A če si zahtevnih nalog niti ne zastavimo, če zanje ne
zahtevamo podpore, bomo obsojeni na povprečnost. Te pa znanost in tehnologija
ne sprejemata. S tem programom se ne odločamo o tem, kako razvita, bogata in
humana bo Slovenija jutri, temveč kje bo čez desetletje in več.
KAZALO
POVZETEK 
KAZALO 
1. STANJE IN
OKVIR 
1.1 Stanje 
1.2 Analiza
SWOT 
1.3 Relevantne
politike Republike Slovenije 
1.4 Relevantne
politike EU 
1.5 Svet 
2. VIZIJA IN
CILJI 
2.1 Povečanje
vpliva RR v domačem okolju 
2.2 Izboljšanje
učinkovitosti vlaganj v RR in kakovost dosežkov 
2.3 Povečanje
vlaganja v RR 
2.4 Okrepitev
človeških virov za RR 
2.5 Razvijanje
spodbudnega okolja za RR 
2.6 Povečanje
števila visokotehnoloških in inovativnih podjetij 
3. NAČELA 
3.1 Nacionalni
razvoj in samobitnost 
3.2 Avtonomnost
in odgovornost 
3.3 Javnost 
3.4
Konkurenčnost in kooperativnost 
3.5 Kvaliteta
in nepristranskost 
3.6 Partnerstvo
med javnim in zasebnim 
3.7 Etičnost 
3.8 Enakost
možnosti 
3.9 Podjetnost
in ustvarjalnost 
4. NALOGE 
4.1 Določitev
prednostnih področij 
4.2 Določitev
prednostnih mehanizmov 
4.3 Povečati vlaganja
v RR in spremeniti njihovo strukturo 
4.4 Izboljšanje
pogojev za izvajanje RR dejavnosti 
4.5 Povečanje
prenosa rezultatov iz RR v okolje 
4.6 Izboljšanje
sistema nadzora 
4.7 Spremljanje
izvajanja NRRP 
4.8 Krepitev
mednarodnega sodelovanja 
5. INSTITUCIJE
IZVAJALKE RR DEJAVNOSTI 
5.1 Poslovni
sektor 
5.2 Univerze 
5.3 Javni
raziskovalni zavodi 
5.4 Posredniki 
6. PROGRAMI,
UKREPI 
6.1 Pregled
programov, ukrepov, instrumentov 
7. KLJUČNI VIRI
8. DODATEK
1. STANJE IN OKVIR
Nacionalni raziskovalni in razvojni program za obdobje
2006–20107 (v nadaljnjem besedilu: NRRP) je del nacionalne razvojne
strategije in vladnih politik8, katerih skupni dolgoročni cilj je
trajnostno izboljšanje blaginje prebivalk in prebivalcev Slovenije, za kar je
treba v naslednjih desetih letih doseči hitrejšo gospodarsko rast in doseči ali
celo preseči povprečno gospodarsko razvitost EU ter zmanjšati tveganja na
področju socialne varnosti in okolja. Te cilje bomo dosegli z uresničevanjem
razvojne vizije Slovenije kot humane, v svet odprte, dinamične in razvojno
uravnotežene družbe, ki gradi na kakovostnem razvoju posameznega človeka in
družbe ter sodelovanju odgovorne civilne družbe in kritične javnosti.
1.1 Stanje
Slovenija je v obdobju še nezaključene tranzicije uspešno
postavila temelje državnosti, vzpostavila formalno demokracijo in ohranila
gospodarsko in socialno stabilnost, počasneje pa so se novim zahtevam
prilagajale vrednote in miselnost na vseh področjih. Posledica tega je tudi
majhna veljava znanja v družbi, zato zaostajamo pri iskanju celovitih odgovorov
na probleme razvoja sodobne družbe. Razlog je v dosedanji pomanjkljivi skrbi za
razvoj humane, subsidiarne in solidarne družbe, v slabi sistemski krepitvi
pomena znanja kot vrednote, šibki ustvarjalnosti posameznika in celotne civilne
družbe ter v pomanjkanju sodelovanja vseh družbenih subjektov. 
V desetih letih tranzicije je Slovenija dosegla razmeroma
visoko in stabilno gospodarsko rast, stabilno makroekonomsko okolje in ohranila
najvišjo življenjsko raven prebivalstva od vseh držav v tranziciji. Zaradi
teženj pridruževanja EU je sledila zahtevam evropske integracije, pri tem pa
zanemarila razvojne vidike umeščanja v evropski in globalni prostor. Zavedati
se moramo, da so nekatere izmed novih držav članic svoj gospodarski zaostanek
za EU zmanjševale hitreje kot Slovenija. V letu 2003 je BDP na prebivalca
znašal 16.400 PPS (standard kupne moči), kar predstavlja 77% povprečja EU9.
Kljub pozitivnim trendom rasti pa ostajajo odprti pomembni strukturni problemi,
zaradi katerih je stopnja konkurenčnosti slovenskega poslovnega sektorja in
podjetij prenizka. To se kaže v tehnološkem zaostajanju ter relativno nizki
produktivnosti dela10. Zlasti zaskrbljujoče je tudi upadanje
ustanavljanja novih tehnološko in inovativno usmerjenih podjetij. 
Tehnološka razvitost in inovativnost države je nujen pogoj za
doseganje strateških razvojnih ciljev, pospešene gospodarske rasti, novih
delovnih mest in s tem blaginje njenih prebivalcev. Slovenija v zadnjem
desetletju v tehnološkem oziru ni izkoristila vseh možnosti. Vedno večji
tehnološki zaostanek za zahodnimi državami in vedno večji globalni pritisk
(npr. proizvodov z Daljnega vzhoda) ter vedno dražja država potiskajo pomemben
del našega poslovnega sektorja na rob preživetja. Brez hitrega preskoka na
zahtevne in visokotehnološke izdelke in storitve grozi Sloveniji gospodarsko
zaostajanje in posledično poslabšanje blaginje in kakovosti življenja ljudi. 
Slovenija glede stopnje inovativnosti v podjetjih ohranja
status quo11, ki pa z vidika dinamičnih sprememb v svetu ne omogoča
pospeševanja razvoja in uresničevanja vizije »na znanju temelječe družbe«.
Hkrati se postopoma povečujejo naložbe v RR (z 1,35% BDP v letu 1996 na 1,53% v
letu 2002) in se bodo v skladu z načrtovanimi proračunskimi izdvajanji za leto
2004–2005 približale cilju SGRS12 o povečanju deleža raziskav in
tehnološkega razvoja v BDP do leta 2006 na okoli 2%. 
Procesi tranzicije pa se na področju RR šele začenjajo. V
zadnjih štirih letih je vlada sprožila proces sprememb na tem področju. V letu
2002 sta bila sprejeta Program ukrepov za spodbujanje podjetništva in
konkurenčnosti in nov Zakon o raziskovalni in razvojni dejavnosti. V letu 2003
je vlada sprejela Izhodišča in usmeritve Nacionalnega raziskovalnega in
razvojnega programa. Vsi trije dokumenti so usmerjeni v povečanje obsega in
učinkovitosti vlaganj v RR za podporo strateškim razvojnim ciljem. Žal pa
pričujoči NRRP ni bil sprejet pred ustanovitvijo agencij in novim ciklom
projektnega in programskega financiranja, ki se je začel v letu 2004, kar
škodljivo in mimo tega NRRP že vnaprej določa porabo približno 2/3 proračunskih
sredstev za temeljne in aplikativne raziskave. Zaradi zamujanja NRRP so tudi
osnovni akti in naloge agencij v razhajanju z NRRP, kar je za dosego skladnih učinkov
in delovanja sistema nujno treba odpraviti. 
V naslednjih podpoglavjih podajamo analizo tipa SWOT za
trenutno stanje v slovenskem sektorju RR in z njim povezanim znanstvenem in
tehnološkem razvoju. Podatki in analize, ki podpirajo navedene ugotovitve, so
podani v poglavju »Ključni viri«.
1.2 Analiza – SWOT
1.2.1 Prednosti
-       
Pripravljenost družbe in vlade za povečanje vlaganj v RR in visoko
šolstvo. 
-       
Majhnost in z njo povezana možnost večje prilagodljivosti. 
-       
Izobraževanje in znanje postajata pomembna razvojna prioriteta in se
jima kot celoti namenjajo evropsko primerljiva javna sredstva. Visok delež
mladih je vključenih v izobraževalni proces na vseh ravneh. 
-       
Relativno visok delež vlaganj tako javnega kot poslovnega sektorja v
raziskave in razvoj v odstotku od BDP glede na nove članice EU. 
-       
Slovenija nima opaznejšega ''bega možganov''. 
-       
Relativno dobro razvita raziskovalna in informacijska infrastruktura. 
-       
Dokaj razvejana znanstvena in raziskovalna dejavnost v javnem sektorju,
razmeroma dobro razvita temeljna znanost. 
-       
Relativno dobro razvito mednarodno sodelovanje na področju znanosti in
vključenost v evropski raziskovalni prostor.
1.2.2 Slabosti
Slabosti so v dokumentu podrobneje analizirane in
predstavljene, ker iz njih izhajajo predlogi za spremembe. 
Sistemske slabosti: 
-       
Premajhen vpliv naravoslovja in tehnologije v celotnem izobraževalnem
sistemu. 
-       
Premajhen je vpliv temeljnega humanističnega in evropsko primerljivega
razmišljanja na vrednostne utemeljitve družbe, zlasti na etiko in kulturo
družbenih odnosov. 
-       
Premajhna je skrb za svobodno osebno in družbeno duhovno, etično,
socialno, kulturno in znanstveno delovanje in oblikovanje. 
-       
Slovenska javnost se pomena tehnološkega razvoja in inovativnosti
premalo zaveda. 
-       
V slovenski družbi ima podjetništvo zaradi ostankov miselnosti
preteklega sistema in tranzicije negativen prizvok. 
-       
Neučinkovita pravna država, ki ne podpira tveganih vlaganj v razvoj in
raziskave, v visokotehnološka podjetja in ne zagotavlja pravne varnosti na vseh
področjih. 
-       
Finančna nedisciplina in šibka zaščita terjatev, nerazvitost finančnih
trgov, pomanjkanje ustreznih davčnih instrumentov in nespodbuden odnos do tujih
naložb. 
-       
Trg dela na področju raziskovalne dejavnosti ni fleksibilen. 
-       
Neurejeno je zavarovanje investitorjev pred zlorabami, varovanje
zasebnih vlaganj in industrijske lastnine, tajnost podatkov in konkurenčnih
klavzul. 
-       
Pomanjkanje svobodne konkurenčnosti (vzdrževanje monopolov in dediščin)
je prisotno tudi v znanosti in tehnologiji. 
-       
Prisotni so korupcija, klientelizem in protekcionizem ob hkrati slabo
razviti civilni družbi. 
-       
Šibko sodelovanje med gospodarsko, izobraževalno in raziskovalno sfero. 
-       
Prenizek delež prebivalstva v vseživljenjskem učenju. 
Finance: 
-       
Nerazumevanje pomena in daleč premajhna vlaganja v raziskovalni
potencial vseh dejavnikov, zlasti visokega šolstva. 
-       
Po deležu vlaganj v RR zaostajamo za vodilnimi državami EU, še posebej
za Švedsko in Finsko, pa tudi za ZDA in Japonsko. 
-       
Državna vlaganja zaostajajo pri uporabnih in razvojnih raziskavah, pa
tudi pri posodabljanju raziskovalne infrastrukture in pri vlaganjih v
raziskovalni potencial visokega šolstva. 
Ministrstvo za visoko šolstvo, znanost in tehnologijo: 
-       
Evalvacijski kriteriji za izbor programskih skupin in projektov so
neustrezni, ker ne usmerjajo javnega sektorja k ustreznim rezultatom dela, k
povezovanju z gospodarstvom in k vrhunski kvaliteti. 
-       
Zaradi majhnosti Slovenije je na mnogih področjih težko zagotoviti
neodvisno ocenjevanje zaradi neupoštevanja etičnih meril vedno istih ljudi samo
s strokovnjaki iz Slovenije. 
-       
Nimamo izdelanih prioritet in sistemskih spodbud za nastajanje kritične
mase na obetavnih področjih. 
-       
Nimamo učinkovitega nadzora nad izvajanjem proračunsko financirane
dejavnosti RR. 
-       
Slovenija nudi premalo možnosti za reintegracijo uspešnih slovenskih
znanstvenikov iz tujine. 
-       
Slovenija ima pomanjkljiv pregled nad rezultati prenosov raziskovalnih
dosežkov v prakso. 
Univerze: 
-       
Zaostajanje slovenskih univerz glede kvalitete in konkurenčnosti v
mednarodnem in evropskem merilu. 
-       
Pri vzgoji in izobraževanju se v celotnem šolskem sistemu premalo
spodbuja ustvarjalnost, originalnost, kritičnost in samostojnost. 
-       
Visoko šolstvo daje premajhen delež v inovacijskem sistemu države in ima
velik osip ter predolgo trajajoč študij. 
-       
Raziskovanje na visokošolskih organizacijah v smislu zahtev akreditacije
programov (še zlasti doktorskih) in povezave s pedagoškim procesom je sistemsko
neurejeno. 
-       
Nezadosten je priliv strokovnjakov tehničnih in naravoslovnih usmeritev,
premalo je tudi znanj s področij inovacijskega managementa in podjetništva. 
-       
Študentje dobijo prešibko znanje o upravljanju in podjetništvu, pravu in
ekonomiji. 
-       
Prehoda strokovnega kadra tehniških in naravoslovnih usmeritev iz
poslovnega sektorja v pedagoški proces visokega šolstva skorajda ni. 
-       
Premalo Slovencev oziroma Slovenk študira na vodilnih univerzah predvsem
v ZDA, pa tudi v EU. 
Javni raziskovalni zavodi: 
-       
Temeljna znanost ima (še posebej na javnih raziskovalnih zavodih, kjer
ni prenosa znanja preko študentov) premajhen vpliv na okolje. 
-       
Premajhen je delež sredstev, ki jih nekateri večji inštituti pridobijo z
raziskovalno razvojnim delom za poslovni sektor. 
-       
Nepovezanost slovenskih raziskovalcev zaradi togih organizacijskih
prijemov na inštitutih in univerzah. 
-       
Nepovezanost in slaba izkoriščenost raziskovalne infrastrukture. 
-       
Nizka mobilnost raziskovalcev, ki je (tudi) posledica splošne delovne
zakonodaje. 
-       
Kakovostno zaostajanje dejavnosti RR v javnem sektorju za evropskim
vrhom (pri vrhunskih znanstvenih dosežkih, pri visoko citiranih člankih, v
številu evropskih in patentov podeljenih v ZDA ipd.). 
-       
Slovenija ni privlačna država za vrhunske strokovnjake iz tujine. 
Gospodarstvo: 
-       
Gospodarsko okolje še nima značilnosti dinamičnih, na globalnem trgu
konkurenčnih družb, kjer so nagrajene inovativne poslovne ideje in znanje. 
-       
V podjetjih je nizka raven tehnoloških in organizacijskih znanj in nizek
delež zaposlenih z višjimi stopnjami izobrazbe. 
-       
Malo podjetij išče pomoč v sektorju RR ali spodbuja izobraževanje
zaposlenih oz. ne zaposlujejo najbolj izobraženih kadrov. 
-       
Zasebni sektor premalo vlaga v RR in inovacije, ki so osredotočene le na
majhno število predelovalnih dejavnosti in v skromen delež inovativnih
podjetij. 
-       
Zaostajanje v nivoju tehnološke razvitosti in razvojno-inovacijske
dejavnosti podjetij, zlasti srednja in mala podjetja; šibko sodelovanje med
podjetji na področju RR. 
-       
Izjemno majhno je število visokotehnoloških in inovativnih podjetij, kar
močno omejuje prenos znanja v poslovni sektor. 
-       
Premajhna je izkoriščenost programov EU, namenjenih podpori poslovnega
sektorja. 
-       
V okvirnih programih EU uspeva relativno majhen delež slovenskih
podjetij. 
-       
Skromen interes za naložbe v visokotehnološka podjetja. 
-       
Razmišljanje in načrtovanje raziskav je izrazito sektorsko in kaže
pomanjkljivo, tako medresorsko in vertikalno, kakor tudi transverzalno
sodelovanje na lokalnih ravneh.
1.2.3 Priložnosti
-       
Zahteve globalizacije in konkurenčnosti vodijo do ključne podpore
dejavnosti RR in njenemu povezovanju s poslovnim sektorjem. 
-       
Ugodna evropska lega in nove možnosti, ki jih omogoča članstvo v EU in
NATO, pa tudi prednosti glede na Jugovzhodno Evropo. 
-       
Uresničevanje oživljene Lizbonske strategije, ki daje velik poudarek
raziskavam, razvoju in inovacijam. 
-       
Članstvo v EU omogoča sodelovanje, dostop do znanja (črpanje znanja iz
tujine) in do infrastrukture, do zgledov in finančnih virov, daje priložnost za
prestrukturiranje delovanja univerz in JRZ. 
-       
Strategija razvoja Slovenije daje velik poudarek znanju, znanosti in
raziskovanju. 
-       
Sprejetje NRRP v smislu mednarodno konkurenčne, družbeno vpete in
humanistično naravnane dejavnosti RR. 
-       
Naraščanje izdatkov poslovnega sektorja za RR in števila raziskovalcev v
poslovnem sektorju, kar kaže na interes poslovnega sektorja za dejavnost RR in
pomeni velik potencial, če bi interes podprli še z ustreznimi ukrepi države in
spodbudami za akademsko sfero in gospodarstvo ter za izvajanje javno-zasebnega
partnerstva. 
-       
Visoka stopnja inovacijske intenzivnosti v nekaterih dejavnostih (npr.
kemija in farmacevtika, komunikacijske naprave, računalniki ter optični in
finomehanični instrumenti). 
-       
Potenciali informacijske družbe v Sloveniji niso polno izkoriščeni. To
velja tudi za storitve na področju izobraževanja in raziskovanja in za
modernizacijo javnega sektorja v celoti. 
-       
Ustrezna prisotnost informacij iz Slovenije na svetovnem spletu, ki je
vse pomembnejši za preživetje in potrjevanje nacionalne identitete.
1.2.4 Nevarnosti
-       
Če se odnos do znanja ne bo spremenil, če ne bo načrtovanih sprememb v
RR, grozi: 
-       
Poslabšanje kakovosti življenja ljudi in razvoja države z negacijo
humanističnega izročila. 
-       
Zmanjšana sposobnost za doseganje visoke stopnje gospodarske rasti. 
-       
Nadaljevanje zmanjševanja konkurenčne sposobnosti v EU in na globalnem
trgu, pa tudi gospodarsko zaostajanje v primerjavi z uspešnimi tranzicijskimi
državami. 
-       
Odliv tehničnih in razvojnih delovnih mest na vzhod, v Indijo, na
Kitajsko. 
-       
Potencialni intenzivnejši pojav ''bega možganov'' v primeru prepočasnega
zagotavljanja spodbudnega okolja za raziskave in razvoj.
1.3 Relevantne politike Republike Slovenije
Pomemben pogoj za uspešno razvojno-raziskovalno politiko je
njena vpetost v celovito razvojno politiko Slovenije, ki bo hkrati obravnavala
usmeritve izobraževalnega sistema, prioritete raziskovalno-razvojne politike, mehanizme
in ukrepe za spodbujanje podjetništva in inovacijske dejavnosti ter oblikovanje
ustreznega družbenega in makroekonomskega okolja, kar je možno zagotoviti v
okviru uresničevanja nove Strategije razvoja Slovenije (SRS). SRS predvideva 5
ključnih programov. Pri vsakem od poglavij so našteta področja politik, ki z
enim ali več ukrepi pomembno prispevajo k doseganju ciljev NRRP: 
-       
učinkovito ustvarjanje, prenos in uporaba znanja za gospodarski razvoj
in kakovostna delovna mesta (ukrepi za povečanje gospodarske učinkovitosti in
obsega vlaganj v raziskave in tehnološki razvoj ter za izboljšanje kakovosti
terciarnega izobraževanja, raziskovalnega sistema in spodbujanje
vseživljenjskega učenja), 
-       
konkurenčno gospodarstvo in hitrejša gospodarska rast (spodbujanje
podjetniškega razvoja in povečanje konkurenčnosti, povečanje prilivov razvojno
spodbudnih domačih in tujih naložb, podpora internacionalizaciji gospodarstva),
-       
učinkovita in cenejša država (povečanje institucionalne konkurenčnosti
in učinkovitosti države, razvojno prestrukturiranje javnih financ), 
-       
moderna socialna država in večja zaposlenost (izboljšanje
prilagodljivosti in kakovosti trga dela), 
-       
povezovanje ukrepov za doseganje trajnostnega razvoja (trajnostni obseg
in struktura prebivalstva, skladnejši regionalni razvoj, izboljšanje
gospodarjenja s prostorom, integracija okoljevarstvenih meril v sektorske
politike in potrošniške vzorce, razvoj nacionalne identitete in kulture). 
  
Med navedenimi ukrepi je treba izpostaviti ustvarjanje
prijaznega in spodbudnega okolja za podjetniško in gospodarsko dejavnost in
naložbe, politiko javnih naročil in državnih pomoči. Zlasti so nujni sistemski
ukrepi za pospeševanje podjetniških vlaganj (domačih in tujih) v raziskave in
razvoj: treba je spremeniti zakonodajo, da bo dejansko podporna in stimulativna
do domačih in tujih vlaganj, predvsem v tehnološko in inovacijsko zahtevne
projekte po zgledu držav, ki so naredile hitre tehnološke preboje (Finska,
Irska), pa tudi po zgledu Velike Britanije in Nizozemske ter ZDA kot tehnološko
najnaprednejšega gospodarstva. Poenostavitev postopkov, tudi na področju RR,
ter racionalizacija javne uprave in s tem javne porabe so predpogoji, da
Slovenija postane bolj zanimiva za nove domače in tuje privatne investicije.
Ukrepi predvidevajo oblikovanje rizičnega sklada za sofinanciranje novih
podjetij ter druge ukrepe spodbud znanstveni sferi, da sama soustvarja
visokotehnološka podjetja, ki bodo lahko izkoristila rezultate znanstvenega
dela.
1.4 Relevantne politike EU
Na osnovi kritičnega poročila W. Koka je spomladanski
Evropski svet (Bruselj, marec 2005) sprejel sklepe za oživitev Lizbonske
strategije, ki sledijo dvema glavnima ciljema – višji in stabilni gospodarski
rasti ter ustvarjanju več in bolj kakovostnih delovnih mest. Za uspeh pa je
potrebna večja zavzetost na evropski, še posebno pa na nacionalni ravni, zato
je Evropski svet sprejel odločitev za uvedbo nacionalnih akcijskih programov. 
Nacionalni akcijski program (delovni dokument Komisije z
oznako SEC 2005, 192) se nanaša na deset ključnih področij oz. ciljev. NRRP je
lahko osnova za akcijski program doseganja naslednjih ciljev pod skupnim imenom
»Znanje in inovacije za rast«: 
-       
povečanje in izboljšanje naložb v raziskave in razvoj, 
-       
spodbujanje inovacij, širitev IKT in vzdržne rabe virov, 
-       
na znanju temelječa družba mora prispevati k ustvarjanju zdravega
gospodarstva. 
V okviru raziskav in razvoja oživljena Lizbonska strategija
izpostavlja naslednje cilje in ukrepe: 
-       
Povečanje sredstev za raziskave in razvoj tako v posameznih državah,
kakor tudi na ravni EU (splošni cilj doseganja 3% ravni naložb in ustreznega
razmerja med vlaganji zasebnega in javnega sektorja – 2 : 1). Ta cilj bo med
drugim dosežen tudi s prijaznim davčnim okoljem za zasebne naložbe, boljšim
učinkom finančnega vzvoda pri javnih naložbah in z modernizacijo upravljanja
raziskovalnih institucij in univerz. 
-       
7. okvirni program raziskav in razvoja bo dal nov zagon evropskemu
raziskovalnemu prostoru v prid vsem državam članicam, saj bo krepil evropsko
sodelovanje, spodbujal zasebne naložbe na področjih, ki so ključnega pomena za
konkurenčnost, ter prispeval k zapolnitvi tehnološke vrzeli. Predvidena je
krepitev sodelovanja preko projektov in mrež do koordinacije raziskovalnih
programov. Novost je konkurenčnejše financiranje temeljne znanosti preko
neodvisnega Evropskega raziskovalnega sveta. Z učinkovitim izboljšanjem pogojev
za mobilnost in raziskovalno delovanje naj bi Evropa postala privlačnejša za
raziskovalce. 
Na področju inovacijske in industrijske politike so za sektor
RR pomembni naslednji cilji in ukrepi: 
-       
Države članice bodo morale svojo inovacijsko politiko razviti glede na
svoje značilnosti in (med drugim) v skladu z naslednjimi cilji: uvedba
podpornih mehanizmov za mala in srednja podjetja, vključno z zagonom novih
podjetij na področju visokih tehnologij, spodbujanje skupnih raziskav med
podjetji in univerzami, izboljšanje dostopa do tveganega kapitala, ponovno
osredotočenje javnih naročil na inovativno blago in storitve, razvoj
partnerstev za inovacije ter inovacijskih centrov na regionalni in lokalni ravni.
-       
Novi program Skupnosti za konkurenčnost in inovacije bo vzpostavil nov
mehanizem za financiranje inovativnih malih in srednjih podjetij (MSP) z
visokim potencialom rasti, racionaliziral in okrepil tehnično podporno mrežo za
inovacije v podjetjih ter podprl razvoj regionalnih centrov in evropske mreže
za inovacije. Evropska komisija predlaga ustanovitev Evropskega tehnološkega
centra. Aktivna industrijska politika se bo uresničevala tudi s pomočjo
tehnoloških pobud, temelječih na partnerstvu med javnim in zasebnim sektorjem,
ter z vzpostavljanjem tehnoloških platform. 
Tudi druge politike in cilji vključujejo pobude na področju
raziskav in razvoja: razvoj vseobsegajoče informacijske družbe in vzpostavitev
informacijskega prostora brez meja, povezovanje celotne izobrazbene vertikale
od osnovnih šol do različnih oblik vseživljenjskega učenja v kasnejših obdobjih
z inovacijskim razmišljanjem, integralna okoljska politika, aktivna konkurenčna
politika, financiranje inovativnih MSP s sredstvi Evropskih investicijskih
skladov.
1.5 Svet
Analize gospodarske rasti v devetdesetih letih kažejo, da se
vloga znanosti in tehnološkega razvoja v gospodarskem razvoju razvitih držav
povečuje. V obsežnem projektu, ki ga je izvajal OECD13, da bi
analiziral dejavnike rasti v devetdesetih, je jasno izpostavljena povezava med
gospodarsko rastjo in inovacijami. Inoviranje, opredeljeno kot razvoj, uvedba
in ekonomska uporaba novega proizvoda, procesa ali storitve, je eno poglavitnih
vodil gospodarske rasti, saj vpliva na rast tako na makroekonomski kot
mikroekonomski ravni. 
OECD svetuje svojim članicam, da s pomočjo ustreznih ukrepov
delujejo v smeri povečane učinkovitosti raziskav in razvoja, predvsem v smeri
komplementarnosti javnih in poslovnih naložb v RR. Države naj s finančnimi
mehanizmi (davčni ukrepi) spodbujajo poslovni sektor k večjim naložbam v RR,
izboljšajo možnosti za komercialno širjenje rezultatov raziskovalnega dela v
javnem sektorju, večjo pozornost namenijo malim podjetjem in jim omogočajo
povezovanje v interesne mreže, povečajo prožnost javnih naložb v RR ter
podpirajo mednarodno sodelovanje v RR. 
Za boljši izkoristek raziskav, ki jih izvaja javni
raziskovalni sektor, OECD predlaga prestrukturiranje javnih raziskovalnih
institucij in univerz (podpora sodelovanju z gospodarstvom, zaščita
intelektualne lastnine, tehnološke pisarne itd.), večjo pozornost do mehanizmov
prenosa znanja iz javnega v poslovni sektor, večjo uporabo konkurenčnih
instrumentov financiranja raziskovalnega dela (projektno financiranje namesto
institucionalne podpore14, izboljšavo evalvacijskega procesa za RR,
ki se financira iz javnih sredstev (znanstvena kakovost in družbeno ekonomski
vpliv rezultatov), ter poudarek na mobilnosti raziskovalcev znotraj sektorjev
in med njimi. V zadnjih letih se tako uvajajo različni mehanizmi, prek katerih
naj bi se izvajala taka državna politika, analitiki pa se ukvarjajo z razvojem
novih kazalcev, s katerimi bi čim bolj točno ugotovili in merili učinkovitost
teh povezav. 
Ne glede na spodbujanje države k dejavni vlogi na področju
raziskovalno-razvojne in inovacijske politike je še vedno zelo poudarjen pomen
tržne konkurence kot tiste najbolj neposredne spodbude (in prisile) podjetjem,
da aktivno inovirajo. 
Kot eden ključnih dejavnikov globalizacije raziskovanja in
razvoja se pojavljajo multinacionalne korporacije. Idealno-tipsko govorimo o
neformalnih oblikah povezovanja raziskovanja in razvoja, ki so vezane predvsem
na dejstvo, da multinacionalne korporacije tudi raziskovanje in razvoj izvajajo
v različnih delih sveta, ne pa samo v svojem matičnem okolju. Ta oblika
povezovanj je še vedno prevladujoča znotraj triade Evropa – ZDA – Japonska (še
koncem devetdesetih let se je manj kot 1% raziskovalno-razvojnih potencialov,
ki so vezani na multinacionalne korporacije, nahajalo zunaj te triade). 
Druga obliko povezovanj v okviru globalnih trendov znanosti
predstavlja množica bilateralnih sodelovanj med posameznimi državami in
regijami. Idealno-tipsko gre za bolj formalne oblike povezovanj raziskovanja in
razvoja. V ta okvir sodijo tudi prizadevanja Evropske unije, da se v duhu nove
filozofije Evropskega raziskovalnega prostora (ERA) ne omejujemo samo na večjo
intraevropsko koordinacijo, temveč njegovo umestitev v globalni znanstveni in
tehnološki kontekst. V skladu s tem je cilj EU spodbujanje sodelovanja z državami
Zahodnega Balkana in Sredozemlja, novonastalimi državami, ki so nastale na
območju nekdanje Sovjetske zveze, nerazvitimi državami tretjega sveta, novo
porajajočimi se ekonomskimi giganti, kot so predvsem Kitajska, pa tudi Indija,
Brazilija, Južna Afrika, in mednarodnimi organizacijami, ki so aktivne na
področju raziskovanja in razvoja ter tehnološkega napredka.
2. VIZIJA IN CILJI
Razvojna vizija Slovenije, zapisana v Strategiji razvoja
Slovenije, je postati ustvarjalna in odprta družba, kjer se bo svet rad
srečeval, kjer bodo želela delati najuspešnejša svetovna podjetja, od koder se
bodo širile ideje miru in sodelovanja, hkrati pa bodo ljudje še vedno lahko
uživali v neokrnjeni naravi in gostoljubju. Zato moramo s posebnim občutkom in
smislom za skupno odgovornost ohraniti bogastvo in raznolikost naše narave in
kulture. Najpomembnejši so seveda ljudje. Vlagati je treba v njihovo znanje,
jim omogočiti nenehno učenje, osebnostni razvoj, samozavest in enake možnosti
uresničevanja v družbi Le tako bodo postali aktivni državljani, ki bodo znali
in zmogli upravljati s seboj, Slovenijo in Evropo. 
Vizija nacionalnega programa raziskav in razvoja je razviti
vrhunski znanstveno-raziskovalni, visokošolski in razvojni sektor, ki je v
podporo gospodarskemu, družbenemu in humanemu napredka svojega okolja in bo s
svojo dejavnostjo ključno prispeval k tehnološkemu preboju Slovenije. Odličnost
znanstveno-raziskovalnih dosežkov se bo izkazovala z originalnostjo, močjo
vpliva, inovativnostjo, vrhunskimi objavami, kvaliteto patentov, predvsem pa z
novimi proizvodi, storitvami, učinkovitostjo, prilagodljivostjo in
racionalnostjo, prenosom znanja v gospodarstvo in izmenjavo znanj med
visokošolskimi zavodi, raziskovalnimi institucijami in gospodarstvom. Hkrati je
cilj programa tudi spodbuditi hitrejše prestrukturiranje gospodarstva v smeri
tehnološko naprednih in inovativnih proizvodov in storitev. 
Program se s številnimi ukrepi usmerja h kvaliteti in
učinkovitost raziskovalnega sektorja, spodbuja povezovanje izobraževanja, raziskovanja
in podjetništva ter povečuje mobilnost znanja, idej in ljudi v družbi. 
Druge politike morajo ob tem poskrbeti za
družbeno-gospodarsko klimo, ki bo zagotovila povečanje investicij in s tem
ustvarjala potrebo po znanju in ustvarjalnosti ter tudi gospodarstvo motivirala
za povečanje vlaganja v raziskave in razvoj, za sodelovanje z raziskovalnimi
organizacijami in za zaposlovanje vrhunskih strokovnjakov in to dejavnost
prenehala obravnavati kot strošek, ampak jo bo razumela kot investicijo. Na
področju dejavnosti RR moramo ustvariti privlačen in fleksibilen trg delovne
sile. 
NRRP razvija transparentnost sistema RR, ki spodbuja
partnerstvo in se hkrati osredotoča na nacionalne in globalne prioritete. Temu
primerno z ustreznimi merili in odgovornostmi pristojnih sistemsko postavi
okvire za nosilce in procese znanstvenega in tehnološkega razvoja, ki bo
Slovenijo umestil med visoko razvite družbe, obenem pa okrepil nacionalno
identiteto, zgodovinsko izročilo, samostojnost in osveščenost posameznikov in
celotne družbe. 
Viziji bomo sledili z izpolnitvijo naslednjih ciljev:
2.1 Povečanje vpliva RR v domačem okolju
Republika Slovenija bo z ukrepi raziskovalne in razvojne
politike in drugih sektorskih politik (ekonomske, davčne, razvojne,
izobraževalne itd.) vzpostavila razmere, ki bodo vzpodbujale povečanje prenosa
znanja iz svetovne zakladnice in uporabe lastno razvitih znanj za širši
družbeni, tj. gospodarski, socialni, kulturni in okoljski razvoj Slovenije.
Slovenija se mora zavedati, da so raziskave, izobraževanje in inovacije v vseh
oblikah tem bolj pomembni, čim bolj omogočajo pretvarjanje znanja v humanost in
boljšo kulturo bivanja in hkrati tudi v dodano vrednost in ustvarjanje novih in
kvalitetnejših delovnih mest. 
Ukrepi bodo usmerjeni v spodbujanje večjega raziskovalnega in
razvojnega ter inovacijskega sodelovanja med podjetji in raziskovalno sfero ter
v razvoj posredniških struktur (posrednikov) za povečanje absorpcijske
sposobnosti za prenos tehnologij in inovacij iz svetovne zakladnice znanja v domačo
gospodarsko sfero ter za spodbujanje hitrejšega prenosa znanja iz slovenske
raziskovalne sfere v podjetja. 
Republika Slovenija bo v obdobju naslednjih petih let dosegla
naslednje merljive cilje: 
-       
Do leta 2010 se bo delež inovativnih podjetij med malimi podjetji
povečal s 13% na 35%. 
-       
Povečanje vpliva RR na konkurenčnost – delež dodane vrednosti, ustvarjen
v dejavnostih z visoko in srednje visoko tehnologijo, se bo povečal z 11% na
15%, delež izvoza proizvodov visoke tehnologije v celotnem izvozu pa s 5% na
12,5%. 
-       
Povečanje prenosa znanja – delež države pri financiranju RR v poslovnem
sektorju se bo podvojil (s 5% na 10%), prav tako tudi delež poslovnega sektorja
pri financiranju RR v visokošolskem in državnem sektorju (z 10% na 20%). 
-       
Delež sredstev, ki ga pri raziskovalno-razvojnem sodelovanju z
gospodarstvom pridobi naravoslovno-tehnični del visokega šolstva, se bo
približal 20%, pri javnih raziskovalnih zavodih s tega področja pa 50% vseh
njihovih prihodkov. 
-       
Predvidevamo povečanje deleža naložb tveganega kapitala v visoke
tehnologije z 0,15% BDP(v letu 1999) na 0,6% BDP (v letu 2010).
2.2 Izboljšanje učinkovitosti vlaganj v RR in kakovost
dosežkov
Večjo učinkovitost vlaganj v RR bo Slovenija dosegla zlasti s
spremenjeno strukturo vlaganj in drugimi ukrepi, navedenimi v NRRP, in sicer: 
-       
s postopnim večanjem koncentracije proračunskih sredstev na prioritetnih
področjih raziskovanja in tehnološkega razvoja. To mora biti usklajeno s
sposobnostjo gospodarstva, da rezultate RR uporabi, 
-       
s postopnim povečevanjem deleža specifičnih uporabnih in razvojnih
raziskav, pri čemer se v okviru temeljnega raziskovanja financira predvsem
usmerjene temeljne projekte in programe, 
-       
s spreminjanjem razmerja med programskim in projektnim financiranjem, in
sicer tako, da bo leta 2008 za programe namenjeno največ 40%, za projekte pa 60
ali več % proračunskih sredstev za raziskovalne projekte in programe ob zavezi,
da bodo vsa dodatna sredstva namenjena za projektno financiranje in da se bo
programsko financiranje ustrezno osredotočilo na skupine, ki so se uveljavile v
mednarodnem merilu in jih je smiselno dolgoročno ohranjati, 
-       
z vzpostavitvijo mehanizmov, ki bodo zagotavljali povezovanje
raziskovalnega in izobraževalnega dela, 
-       
z uveljavitvijo kriterija učinkovitosti in mednarodne konkurenčnosti pri
vrednotenju predlogov (projektov, programov, drugih predlogov) za
sofinanciranje iz javnih sredstev. 
Kakovost rezultatov RR dejavnosti bo Slovenija izboljšala
zlasti: 
-       
z razvojem mednarodno odprtega ekspertnega sistema za vrednotenje
raziskovalne in razvojne dejavnosti, 
-       
z vzpostavitvijo sistema nadzora nad delovanjem dejavnosti RR in
povezanih institucij in jasno opredeljene odgovornosti vseh subjektov
(ekspertni sistem za spremljanje uresničevanja dolgoročnih in srednjeročnih
ciljev NRRP ob transparentni uporabi mednarodno uveljavljenih metod in meril), 
-       
s krepitvijo mednarodnega raziskovalno-razvojnega sodelovanja s
pospešenim vključevanjem v mednarodni in evropski raziskovalni in visokošolski
prostor. 
Republika Slovenija bo v obdobju petih let dosegla naslednje
merljive cilje: 
-       
Število evropskih patentov na milijon prebivalcev naj bi se do leta 2010
bistveno povečalo (s 35 v letu 2002 na 70 v 2010). 
-       
Bistveno se mora povečati delež visoko citiranih objav v vseh
znanstvenih objavah (z 0,59 na 1,2 ). 
-       
Število vrhunskih tujih raziskovalcev, gostujočih v Sloveniji, se mora
podvojiti, pri čemer imajo prioritetna področja NRRP večjo težo. Hkrati je
treba število vseh slovenskih raziskovalcev, gostujočih v razvitih državah
(mobilnost v obe smeri), povečati na 5% .
2.3 Povečanje vlaganja v RR
Za razvoj Slovenije v uspešno družbo znanja in njen preboj na
področju gospodarske konkurenčnosti je tudi nujno povečevati vlaganja v RR v
skladu z Barcelonskim ciljem doseganja 3% ravni naložb in ustreznim razmerjem
med vlaganji zasebnega in javnega sektorja. Strategija razvoja Slovenije med
svojimi ukrepi predvideva postopno zviševanje vlaganj iz javnih sredstev v
raziskave in razvoj do 1% BDP do leta 2010. 
Podvojitev vlaganj poslovnega sektorja bo med drugim dosežena
z ukrepi različnih politik za pospeševanje podjetniških vlaganj (domačih in
tujih) v raziskave in razvoj. Hkrati bodo vzpostavljene spodbude javnim
raziskovalnim organizacijam (JRO) za povečevanje deleža prihodkov od raziskav
in razvoja, ki jih pridobijo na trgu. 
Vlaganja v RR se bodo povečevala tako: 
-       
da bodo leta 2006 dosegla 1,8% BDP, 
-       
v letu 2008 bodo dosegla 2,5% BDP, 
-       
do leta 2010 pa se bo delež za RR v BDP v skladu z Barcelonskim ciljem
povečal na okoli 3%, od tega bo 2/3 vlaganj poslovnega sektorja (t.i. cilj 3%).
2.4 Okrepitev človeških virov za RR
V mednarodnih merilih konkurenčne človeške vire za dvigovanje
konkurenčnosti inovacijskega sistema, poslovnega sektorja in celotne družbe bo
Slovenija zagotovila z naslednjimi ukrepi: 
-       
Z vzgojo mladih v duhu kreativnosti, radovednosti in zavedanja
pomembnosti lastnega znanja. 
-       
Z učinkovitim sistemom izobraževanja, usposabljanja, nagrajevanja ter
zagotavljanja enakih možnosti za raziskovalke in raziskovalce, kar zahteva tudi
poudarjeno raziskovalno komponento visokošolskih zavodov, ki bo študente v
večjem številu in bolje usposobila za ustvarjalno delo. 
-       
S sistemskim stimuliranjem postopnega povečevanja deleža raziskovalnih
in razvojnih kadrov in s spodbujanjem uravnotežene zastopanosti žensk in moških
v celotnem gospodarstvu. 
-       
S spodbujanjem mednarodne (v obe smeri), medsektorske in
medinstitucionalne mobilnosti raziskovalcev ter z vključevanjem znanstvenega in
raziskovalnega potenciala Slovencev iz zamejstva in od drugod po svetu. 
-       
S spodbujanjem dela raziskovalcev za potrebe poslovnega sektorja in za
prehajanje raziskovalcev iz javnega v zasebni sektor. 
Republika Slovenija bo v obdobju petih let dosegla naslednje
merljive cilje: 
-       
V letu 2010 bo v Sloveniji delovalo vsaj 8 raziskovalcev (v FTE) na 1000
aktivnih prebivalcev, pri čemer se bo večina novih raziskovalcev zaposlila v
poslovnem sektorju. 
-       
Delež raziskovalcev poslovnega sektorja (v FTE) med vsemi raziskovalci
se bo povečal s 35% na 45% (vključno z deležem žensk med doktorji znanosti).
2.5 Razvijanje spodbudnega okolja za RR
Spodbudnejše okolje za znanost in tehnologijo na nacionalni
in regionalni ravni bo Slovenija zagotovila z naslednjimi ukrepi: 
-       
z uveljavitvijo sodobnega razumevanja vloge znanja in znanosti v
družbenem in gospodarskem razvoju kot ključne investicije za družbeni in
gospodarski napredek, v smislu približevanja znanosti družbi in večjega
vključevanja znanosti v procese odločanja, ter z večjim poudarkom pomenu in
promociji znanosti in tehnološkega razvoja v vseh medijih, 
-       
s pozitivno naravnano zakonodajo in spodbudnim okoljem za razmah
investicij, zlasti v znanost, tehnološki napredek in podjetništvo (vsaj do EU
konkurenčnih razmerij), 
-       
s posodabljanjem in povezovanjem raziskovalne infrastrukture na
univerzah, raziskovalnih zavodih in v gospodarstvu, 
-       
z razvojem spodbudnega okolja za vrhunsko raziskovalno in razvojno delo,
vključno z najboljšimi kadri na vodilnih in vodstvenih mestih, 
-       
s spodbujanjem interaktivnega sodelovanja med državnim, poslovnim in
civilno-družbenim sektorjem. 
Republika Slovenija bo v obdobju petih let dosegla naslednje
merljive cilje: 
-       
Slovenija se bo po privlačnosti in pogojih dela za delovanje znanosti in
visokih tehnologij uvrstila v zgornjo polovico držav v EU, 
-       
Slovenija bo ustvarila pogoje, da bo delovalo v trajanju najmanj enega
meseca vsaj 100 vrhunskih tujih znanstvenikov na slovenskih ustanovah letno, 
-       
V Sloveniji bo delovalo vsaj 8 mednarodno priznanih raziskovalnih
centrov odličnosti na prioritetnih področjih raziskav in tehnološkega razvoja.
2.6 Povečanje števila visokotehnoloških in inovativnih
podjetij
Visokotehnološka in inovativna podjetja z zrelimi
tehnologijami so nujen predpogoj za uspešen prenos znanja in rezultatov RR v
poslovni sektor. So tudi gibalo za doseganje višje tehnološke razvitosti
države. Slovenija bistveno zaostaja po številu takih podjetij za razvitimi
državami, saj je nastanku in rasti teh naše okolje v vseh pogledih izrazito
nenaklonjeno. Spodbudnejše okolje za nastanek in rast visokotehnoloških in
inovativnih podjetij (tudi »spin-off« zrelih tehnologij) bo Slovenija
zagotovila z naslednjimi ukrepi: 
-       
z vzpostavitvijo zakonodajnega in finančnega okolja na medresorskem
nivoju, ki bo stimulativno za nastanek in rast tehnoloških in inovativnih
podjetij, 
-       
z izvajanjem Zakona o podpornem okolju za podjetništvo (ZPOP), predvsem
s pripravo nujnih podzakonskih aktov, 
-       
z dokapitalizacijo sklada za podjetništvo, 
-       
z zagotovitvijo razvoja trga začetnega (»equity funding for start ups«)
in tveganega kapitala (»venture capital fund«). 
Republika Slovenija bo v obdobju petih let dosegla naslednje
merljive cilje: 
-       
najkasneje do začetka leta 2006 operacionalizacija Zakona o podpornem
okolju za podjetništvo (ZPOP), 
-       
v letu 2006 za projektno financiranje podjetij in posrednikov za tehnološki
razvoj zagotoviti vsaj 6 milijard SIT dodatnih javnih sredstev in 1,8 milijarde
SIT za znanost in razvoj. Nato večati sredstva do skupno 1% BDP v letu 2010
(kar danes pomeni okoli 62 milijard SIT), 
-       
do leta 2007 zagotoviti učinkovito delovanje trga začetnega (»equity
funding for start ups«) in tveganega kapitala (»venture capital fund«), 
-       
do leta 2010 ustanovitev 200 novih visokotehnoloških podjetij
(»start-up«, »spin-off«; predvsem iz univerz, inštitutov in večjih podjetij), 
-       
do leta 2010 po sprejemljivi ceni urediti in opremiti zemljišča za 3
tehnološke cone (parke) v bližini univerz, 
-       
do leta 2007 vzpostaviti podjetniške inkubatorje na treh univerzah in
postaviti finančne instrumente za preverjanje ekonomskih vrednosti idej pred
ustanovitvijo podjetja, 
-       
z ustreznimi spodbudami in tehnično pomočjo do leta 2010 prevesiti
tehtnico financiranja RR iz sredstev in programov EU v korist slovenskih
podjetij.
3. NAČELA
Ciljem bomo sledili z izvajanjem nalog iz 4. poglavja in se
pri tem držali naslednjih načel:
3.1 Nacionalni razvoj in samobitnost
Sektor raziskav in razvoja mora najprej in predvsem
prispevati k napredku in uspehu Slovenije in vseh njenih državljanov. Republika
Slovenija bo zato v naslednjem srednjeročnem obdobju prednostno podpirala
razvoj tistih znanstvenih področij, ki so v skladu z razvojnimi potrebami
družbe in povečevanjem konkurenčnosti domačega gospodarstva, ki so potrebna za
ustvarjanje novega znanja oziroma njegovo prenašanje iz zakladnice svetovnega
znanja, ki omogočajo kakovostno visokošolsko in podiplomsko izobraževanje in ki
so nujna za ohranjanje državne in nacionalne samobitnosti.
3.2 Avtonomnost in odgovornost
Problem tranzicijskih družb sta pomanjkljiva razvitost in
vpliv civilne družbe na delovanje javnih ustanov. To velja tudi za znanstveno
in visokošolsko področje. Počasno uveljavljanje demokratičnih političnih načel
in slabo razvit čut za samostojnost sta v času tranzicije posledica
monopolizacije funkcij in pooblastil na podlagi kriterijev, ki ne upoštevajo
pravil evropske poklicne etike. Posebno humanistika in družboslovje čutita
posledice tega stanja, zato je v vseh strokah, posebno v humanistiki in
družboslovju treba krepiti samostojno, svobodno in neodvisno znanstveno delo
ter akademski pedagoški proces. To je tudi v interesu razvijanja zdrave
demokratične družbe, ki bo mogla kljubovati korupciji in klientelizmu.
Avtonomija univerz in znanstvenega dela sta neločljivo in tesno povezana z
njuno družbeno odgovornostjo in delovanjem v prid družbe. Iz tega izhaja
nujnost in pomen javnega in širšega družbenega nadzora nad delovanjem vseh
ustanov, ki se financirajo iz javnih sredstev (univerz, JRZ, agencij itd.).
3.3 Javnost
Delovanje sistema RR v delu, ki je financiran iz javnih
sredstev, je javno. Ločitev med javnimi sredstvi in sredstvi, pridobljenimi na
trgu, mora biti jasna in pregledna. Rezultati raziskav, financiranih z javnimi
sredstvi, morajo biti javno dostopni v obliki odprtih publikacij, odprte
programske kode ipd. Če so znanstveni dosežki, ki so financirani iz javnih sredstev,
namenjeni komercializaciji in prenosu v prakso, se z ustreznimi ukrepi na
področju zaščite intelektualne lastnine zagotovi, da - razen v času poteka
postopkov zaščite - enakopraven javni dostop do rezultatov znanstvenega dela ni
ogrožen. Skladno s smernicami evropske raziskovalne in razvojne politike imata
zato pri določanju temeljnih usmeritev znanosti in razvoja odločilno vlogo
javnost in civilna družba. Za doseganje javnosti delovanja morajo tudi agencije
ob zaključku raziskav ponuditi rezultate raziskav javnosti. Tudi s tem
omogočijo presojo uspešnosti svojega delovanja.
3.4 Konkurenčnost in kooperativnost
Mehanizmi za nagrajevanje in pridobivanje ugleda
raziskovalcev, raziskovalnih skupin in raziskovalnih institucij morajo
spodbujati tekmovalnost, katere cilj ni razdrobljenost in izoliranost
raziskovalnih potencialov, temveč interesno sodelovanje za doseganje boljših
rezultatov. Spodbujati je treba povezovanje in vzajemni pretok raziskovalcev in
raziskovalnih skupin med univerzo, samostojnimi raziskovalno-razvojnimi
inštituti in razvojnimi oddelki v podjetjih. Še posebej pomemben je pretok
visoko usposobljenih kadrov iz celotne akademske sfere, to je univerze in
inštitutov v poslovni sektor in seveda tudi obratno iz poslovnega sektorja na
univerze in inštitute. Temu je treba prirediti predpise in odpraviti prepreke.
Pri pretoku raziskovalcev iz akademske sfere v gospodarstvo igra pomembno vlogo
program mladih raziskovalcev. Pretok v obratni smeri spodbujajo različni
ukrepi, ki omogočajo strokovnjakom iz poslovnega sektorja, da tudi sami
pridobivajo nova znanja na univerzah in inštitutih (koncept vseživljenjskega
učenja). 
Za uveljavitev načela konkurenčnosti v javnem sektorju na
področju naravoslovno-tehničnega RR je nujno poudariti njegovo naravnanost k
učinkom. Pri načrtovanju uporabe javnih sredstev na tem področju RR je treba
uvesti projektno vodenje in ocenjevanje učinkov glede na vložena sredstva.
3.5 Kvaliteta in nepristranskost
Podpirati je treba vrhunsko znanstveno kvaliteto, ki svojo
odličnost izkazuje preko mednarodno sprejetih meril ocenjevanja in ki lahko
veliko prispeva k družbenemu razvoju oz. nacionalni samobitnosti, če se
povezuje tudi z uporabnostjo. Pri postopkih, merilih in kriterijih je kot
standard treba vzeti podatke iz primerjav z zgornjo tretjino držav EU.
Nepristranskost v postopkih ocenjevanja je treba zagotoviti z avtonomnim in
strokovno neodvisnim ocenjevanjem, z uporabo ustreznih kvantitativnih in
kvalitativnih ocen (peer review) ter z uveljavljanjem načela osebne
odgovornosti. Zagotovljena je anonimnost ocenjevalcev. Nepristranskost in
odpravo problema nasprotovanja interesov v postopkih znanstvenega ocenjevanja
zagotavljata vključevanje tujih ekspertov ter naključna izbira domačih. Vsa
področja raziskovalnega sistema (raziskovalne skupine, ustanove itd.) morajo
biti podvržena sprotnemu ocenjevanju in preverjanju rezultatov njihovega dela
glede znanstvene odličnosti, učinkovitosti, racionalnosti in družbene
relevantnosti. Za zagotavljanje nepristranskosti v postopkih ocenjevanja morajo
biti tudi ocenjevalci in ustanove, ki financirajo raziskovalno dejavnost
(agencije), podvrženi periodičnemu ocenjevanju delovanja in uspešnosti
izvajanja njihovih nalog. V primeru tehnoloških aplikacij morajo imeti
rezultati uporabno vrednost. Prav tako je treba določiti ocenjevalne parametre
uspešnosti za ukrepe, ki bodo usmerjeni v spodbujanje večjega raziskovalnega in
razvojnega ter inovacijskega sodelovanja med podjetji in raziskovalno sfero.
3.6 Partnerstvo med javnim in zasebnim
Podpirati je treba partnerstvo med državo in zasebno pobudo.
Interes države je, da podpira tista raziskovalno-razvojna področja, ki po
razpoložljivih analizah izkazujejo največji potencial za doseganje mednarodne odličnosti
oziroma nacionalne samobitnosti ali za povečanje gospodarske konkurenčnosti in
produktivnosti ter doseganje višje dodane vrednosti oziroma pozitivnega vpliva
na zaposlovanje. Aktivnosti, kjer aktivno sodeluje slovensko gospodarstvo,
imajo prednost pri dodeljevanju javnih sredstev. V okviru teh novih usmeritev
je pojem avtonomnosti znanosti razvojno usmerjen. Javno financirana znanost
temelji na izpolnjevanju družbeno verificirane dejavnosti ter odgovornemu
vključevanju raziskovalcev v reševanje strateških razvojnih vprašanj družbe,
torej izpolnjevanju nalog, zaradi katerih so bile javne raziskovalne ustanove
ustanovljene. V primerih, ko država nastopa v vlogi konkretnega naročnika
raziskav, imajo predstavniki resorja, ki naroča raziskavo, pravico sodelovati v
vseh postopkih razpisa, vključno z evalvacijo.
3.7 Etičnost
Etičnost raziskovalnega dela je pogoj za razvoj vsake humane
znanosti in je danes tudi vprašanje preživetja človeka. Predpostavlja
raziskovalčevo odgovornost in zavezanost človečnosti, celovitosti
raziskovalnega dela in njegovim posledicam (izogibanje prenagljenim
enostranskim znanstvenim zaključkom). Zahteva namreč ekološko osveščenost,
vključuje skrb, da se pri znanstvenem raziskovanju čim manj oškoduje ne le
sedanjih, ampak tudi prihodnje rodove, ne le človeka, pač pa tudi ostala živa
bitja. Etičnost določa odnose raziskovalcev med seboj in načine ter posledice
raziskovanja. Kaže se v izbiranju raziskovalnih prioritet in njihovi skladnosti
s potrebami človeštva. Etičnost raziskovalcev, ki opravljajo delo, financirano
iz javnih sredstev, se kaže v osebni odgovornosti za porabljena sredstva, v
racionalni porabi sredstev, v preprečevanju uveljavljanja parcialnih interesov,
v vsebinskem ocenjevanju raziskovalnega in razvojnega dela, ki upoštevajo
dejanska vlaganja v ustreznem časovnem intervalu. Etičnost zavezuje k
spoštovanju vrednot humane družbe, k transparentnosti raziskav in odgovornosti
za celotno delo ter za posledice znanstveno-raziskovalnega delovanja. Posebna
etična občutljivost velja za področja novih znanosti (biotehnologija,
nanotehnologija, informacijsko-komunikacijske znanosti, bioinformatika), kjer
so temeljne etične vrednote zapisane v različnih direktivah in priporočilih
Evropske komisije. Tudi v Sloveniji, tako kot v drugih državah EU, pristopamo k
vprašanju razvoja biotehnoloških in drugih generičnih znanosti in tehnologij
primarno po etičnem vidiku in skladno s sprejetimi družbenimi normami
evropskega kulturnega prostora, ne le zgolj z vidika ozkega komercialnega interesa.
3.8 Enakost možnosti
Pri delovanju sistema RR je potrebno zagotavljanje enakih
možnosti in dostopnosti do izobraževanja, usposabljanja, zaposlovanja in
poklicne kariere v raziskovalni in razvojni dejavnosti ne glede na narodnost,
raso, spol, jezik, vero, politično ali drugo prepričanje, gmotno stanje,
rojstvo, izobrazbo, družbeni položaj, invalidnost ali katerokoli drugo osebno
okoliščino. Opozoriti gre na dejstvo, da je večina univerzitetnih diplomantov v
Sloveniji ženskega spola, kljub temu pa je delež žensk na višjih položajih v
znanosti in razvoju še vedno majhen. Zato velja v skladu z lizbonskimi in
barcelonskimi cilji ter cilji politike enakih možnosti spolov v Sloveniji prav
vprašanju večje mobilizacije in vloge žensk v znanosti posvetiti večjo pozornost
ter hkrati v politiko RR uvajati pristop integracije načela spolov.
3.9 Podjetnost in ustvarjalnost
Če resnično želimo, da postane Slovenija razvita in s tem
bolj socialna družba, potem moramo korenito spremeniti odnos do procesov
uveljavljanja podjetništva ter ustvariti pogoje, v katerih se bo čim več ljudi
odločalo za podjetništvo, podjetja pa kakovostno rasla. To še posebno velja za
visokotehnološko podjetništvo, ki je eden nujnih pogojev za odpiranje
kvalitetnih delovnih mest ter za doseganje visoke dodane vrednosti in
posledično blaginje slovenskega prebivalstva. 
Podjetniki, ki s svojim delom in rezultati omogočajo razvoj
tehnološko zahtevnih ali inovativnih proizvodov ter s tem odpiranje novih
kvalitetnih delovnih mest, prispevajo k razvoju družbe. Ta kvaliteta bi morala
biti priznana tudi v javnosti in državnem aparatu, kar bo vzpodbuda, da se jih
bo več odločalo za to dejavnost. Spreminjanje vrednot brez dodatnih korenitih
sprememb v sistemu izobraževanja od osnovne šole naprej, kreiranja podpornih
mehanizmov, vzpostavljanja pravne varnosti ter vzpostavljanja spodbudne davčne
politike ne more dati želenih rezultatov.
4. NALOGE
Naloge politike RR so, da določi, na katerih področjih bo
spodbujala aktivnosti raziskav in razvoja, s pomočjo kakšnih mehanizmov in na
kakšen način bo zagotavljala kvalitetno delo in vpliv na okolje oz. koristnost
in podporo pri razvoju gospodarstva. Vzpostavljen mora biti sistem nadzora in
spremljanje izvajanja programa, pa tudi ukrepanje v primeru nedoseganja
zastavljenih ciljev. Na voljo morajo biti primerna sredstva in sistemske
spodbude. Zagotoviti je treba pospešen razvoj prednostnih področij (obstoječih
ali novih).
4.1 Določitev prednostnih področij
Izdelane so bile analize15, na podlagi katerih že
lahko nekatera področja ocenimo kot prednostna (podpoglavje 4.1.1). Politika RR
pa mora zapisano sproti preverjati in rezultate tega preverjanja vgraditi v
mehanizme financiranja. Poleg tega je treba vzpostaviti postopek za določanje
ožjih prednostnih področij raziskav in tehnološkega razvoja (podpoglavje
4.1.2).
4.1.1 Predštudija prednostnih področij
Področja, ki so za Slovenijo posebej perspektivna, so tista,
ki omogočajo poglobitev znanja, znanstvene propulzivnosti in gospodarske
učinkovitosti, utemeljene na vrednotah humane družbe, in tista, ki neposredno
podpirajo hitrejši razvoj nosilnih gospodarskih področij, kjer se lahko
zgledujemo po srednjeevropskih prioritetah, kot so: 
-       
informacijske in komunikacijske tehnologije (IKT)16, 
-       
napredni (novi) sintetični kovinski in nekovinski materiali in
nanotehnologije, 
-       
kompleksni sistemi in inovativne tehnologije17, 
-       
tehnologije za trajnostno gospodarstvo18, 
-       
zdravje in znanost o življenju19. 
To so področja, ki po razpoložljivih analizah izkazujejo
največji potencial za povečanje gospodarske konkurenčnosti in produktivnosti
ter doseganje višje dodane vrednosti v izvozu, za slovensko mednarodno
uveljavljanje ter za tehnološki in razvojni napredek gospodarstva oziroma
celotne družbe. Izbrane so tehnologije, ki imajo lahko močan vpliv na rast
gospodarstva, na povečanje zaposljivosti in so pomembne za blaginjo celotnega
prebivalstva. Na teh področjih se že vzpostavljajo nove institucije (grozdi,
tehnološke mreže in raziskovalni centri odličnosti20 itd.), ki
združujejo najvplivnejše akterje iz akademskega in poslovnega okolja. 
Sredstva za ta področja raziskav se morajo v obdobju
2006–2010 realno povečevati. Na vsakem od navedenih prednostnih področij bi
bilo treba v obdobju 2006–2008 ustanoviti 1–2 raziskovalna centra oz. mreži
odličnosti, za katere bo zagotovljeno sistemsko sofinanciranje iz proračunskih
sredstev, vendar le v primeru, da je po zagonskem obdobju zagotovljeno vsaj 50%
sofinanciranje izven proračuna RS. 
Prednostna so tudi vsa druga področja, za katera obstaja
izkazan interes gospodarstva, ki se izkazuje z njihovo vlogo v raziskovalnih
projektov. Pri tem niso pomembna le tehnološka področja, ampak vsa, ki
prispevajo h konkurenčnosti gospodarstva, kot na primer vizualizacija prostora
in podatkov ter industrijsko oblikovanje. 
Med prednostna področja raziskav in razvoja sodijo tudi
nekatera druga področja, ki niso neposredno vezana na cilj gospodarske
konkurenčnosti. V spremenjenem mednarodnem okolju, zlasti v procesih
globalizacije in vključevanja Slovenije v EU, so to raziskave, ki prispevajo: 
-       
temeljno znanje o človeku in družbi, pomembno za slovenski nacionalni
razvoj, 
-       
k razvoju razumevanja humanosti, nacionalne identitete in
razpoznavnosti, k spoznavanju sodobne slovenske zgodovine ter ohranjanju
bogastva naravne in kulturne dediščine, vključno z raziskovanjem slovenskega
jezika, 
-       
k povečanju učinkovitosti države in razvoju sodobne demokratične družbe,
-       
k razumevanju in obvladovanju družbenih procesov in tveganj, ki jih
sprožajo nove tehnologije, globaliziran gospodarski razvoj, spreminjanje
demografske strukture ter povečana kompleksnost upravljanja sodobnih družb21,
-       
k nacionalni varnosti in uveljavitvi Slovenije v mednarodnem prostoru. 
Pri tem se morajo vzpostaviti številnejše in tesnejše
meddisciplinarne povezave med humanistiko, družboslovjem, naravoslovjem in
tehniko, raziskave pa se morajo usmeriti v reševanje širših problemov, ki
presegajo kompetence posameznih tradicionalnih strokovnih področij. Pozornost
naj bo namenjena tudi raziskavam etičnega stanja družbe ter odpravi sistemskih
in mentalnih ovir za razvoj avtonomnega, strokovnega in inovativnega
posameznika in družbe. Posebna naloga teh ved je tudi posredovati vedenje o
naravni in kulturni dediščini mednarodni skupnosti, prispevati k njenemu
ohranjanju in trajnostni rabi in s tem hkrati prispevati k razpoznavnosti
Slovenije. Pomembno mesto pri tem imajo tudi raziskave konservatorstva,
restavratorstva in muzealstva. 
Čeprav NRRP ne določa prioritet po posameznih znanstvenih
vedah, bo treba pri spremljanju izvajanja programa nameniti pozornost tudi
vprašanju obsega sredstev za posamezne znanstvene vede. Takoimenovano »dota« se
v financiranju RR projektov in programov ne sme več upoštevati. Zaradi
mednarodne primerljivosti se uvede enotna nacionalna klasifikacija raziskovalnih
področij, usklajena z mednarodnim frascatskim standardom. V primeru, da bi bilo
izkazano realno upadanje sredstev za posamezno vedo, pa to ne sme pomeniti
avtomatičnega povečanja sredstev, ampak je pred tem potrebno oblikovanje
dodatnih ukrepov in spodbud, da bi se raziskovalci s takšnega področja lahko
uspešno vključili v projekte, financirane na podlagi NRRP (načelo izboljšanja
kakovosti ponudbe in absorpcijske sposobnosti namesto načela ex-ante alokacije
sredstev).
4.1.2 Postopek za izbor prednostnih področij
Določanje prioritet je med najzahtevnejšimi nalogami
raziskovalno-razvojne in inovacijske politike. Pri oblikovanju ustrezne
nacionalne RR in inovacijske politike je treba upoštevati naslednje elemente:
(i) omejenost razpoložljivih virov, tako finančnih kot človeških, (ii) visoke
stroške nekaterih vrst raziskav, (iii) sposobnost domačega poslovnega sektorja,
da inovira izdelke in procese na osnovi raziskovalno razvojnega dela, (iv)
razvojno strategijo države in njene skupne prioritete znanstveno-raziskovalne
dejavnosti. 
Aplikacija merila relevantnosti raziskovalno-razvojnega dela
za domače gospodarstvo je v absorbcijski moči industrije in v potencialu ter
razvojnih možnostih obstoječih in novih podjetij. Med tehnologijami, ki so v
svetu identificirane kot »megatrendi«, je potrebna analiza, katere specifične
ožje tehnologije in dejavnosti izmed njih so perspektivne za Slovenijo (tržne
niše) in ustrezajo kriterijem za spodbujanje. Potrebno bo čim prej izvesti
podrobno tehnološko predvidevanje (TP; »technology foresight«), s katerim
Slovenija zamuja za starimi in novimi članicami EU. TP bo identificiralo
področja oziroma tehnologije, ki so usklajene z »megatrendi« v svetu ter imajo
v Sloveniji realne možnosti za gospodarski uspeh, saj so ustrezno podprte z
domačo znanostjo in s kapacitetami v gospodarstvu ter imajo hkrati možnost
uspeha na svetovnem trgu. Pomembno je tudi identificiranje tržnih niš. Gre za
povezavo kazalcev razpoložljivih potencialov (obseg in struktura raziskovalnih
skupin oziroma institucij znanja, znanstvena in tehnološka produktivnost, obseg
in struktura izvoza) ter kazalcev tržnih priložnosti, ki so izven območja
delovanja slovenskih akterjev: rast povpraševanja v EU in v svetu, tehnološki
trendi, razvoj konkurence. Hkrati mora tehnološko predvidevanje temeljiti na
širokem konsenzu predstavnikov upravljavcev, akademske skupnosti, poslovnega
sektorja in civilne družbe ter biti podprto s pripravljenostjo poslovnega
sektorja za sofinanciranje vlaganj na teh področjih ter integrativno
sposobnostjo ključnih akterjev na posameznih področjih. 
Do leta 2007 bo zato potekalo tudi tehnološko predvidevanje,
katerega namen je z metodo anketiranja in ekspertne razprave pravočasno zaznati
potrebo po spremembi opredelitve prednostnih področij ter hkrati oceniti,
katera ožja tematska oziroma problemska področja so lahko za Slovenijo še
posebej relevantna. Rezultati tehnološkega predvidevanja bodo sproti javno
dostopni in bodo tako služili kot neformalno, vendar strokovno relevantno
dodatno merilo za usmerjanje virov za raziskovalno razvojno dejavnost. 
Pomembno je oblikovanje skupnih strateških panožnih skupin
industrije, storitvenega sektorja in javnih raziskovalnih institucij za
pripravo dolgoročnih usmeritev in strateških raziskovalnih programov za
sprejete tehnološke platforme. 
Do leta 2010 je treba znotraj družboslovja in humanistike
uravnovesiti strukturo javnih vlaganj v temeljno znanstveno-raziskovalno
dejavnost v korist doslej zapostavljenih področij in strok, ki so pomembne za
duhovno in kulturno osveščanje in krepitev civilne družbe. Posebna skrb mora
veljati skrbi za apliciranje humanističnih in družboslovnih znanj in vedenj na
področjih politike, medijev in tudi etike celotnega znanstveno-raziskovalnega
področja, saj bo tako mogoče vso znanost humanizirati in preprečiti njen mrtvi
tehnološki ali gospodarsko-tehnokratski tok. Omogoča naj potrebno povezovanje
strok in področij za celostni, trajnostni in humani napredek posameznikov in
celotne družbe ter olajša njihovo konkurenčno sposobnost v globalizacijskih
postmodernih tokovih. 
Pri Svetu za znanost in tehnologijo Republike Slovenija (SZT)
bo potrebna vzpostavitev teles, kjer se srečujejo poslovni sektor, raziskovalci
in država in kjer določijo prednostne teme znotraj posameznih področij -
predvsem za aplikativne raziskave. Osnovo za taka telesa lahko dajo široke
tehnološke platforme, grozdi, mreže odličnosti ipd., v okviru katerih se lahko
izvajajo projekti tehnološkega predvidevanja. 
Prva podrobna evalvacija uveljavljanja prioritet v okviru
NRRP, ki se izvaja pod okriljem SZT, bo opravljena po dveh letih izvajanja
NRRP. Na podlagi ugotovitev evalvacije, tehnološkega predvidevanja in drugih
relevantnih analiz se opravi tudi korekcija prioritet, če se bo izkazalo za
potrebno.
4.2 Določitev prednostnih mehanizmov
4.2.1 Vrste mehanizmov
Aktivnosti delimo na: 
-       
raziskovalne in razvojne: rezultat je novo znanje, tehnologija,
proizvod, storitev, 
-       
kadrovske: vzgoja novih kadrov, mobilnost človeških virov, 
-       
povezovalne: vzpostavitev povezovanja in sodelovanja v formalne oblike, 
-       
podjetniške: cilj je vzpostavitev okolja, ki spodbuja nastanek novih
podjetij, 
-       
infrastrukturne: cilj je zagotovitev ustreznih prostorskih pogojev in
opreme za dejavnost RR. 
Glede na stopnjo uporabnosti aktivnosti delimo na: 
-       
čiste temeljne raziskave, 
-       
usmerjene temeljne raziskave, 
-       
uporabne raziskave, 
-       
ciljne raziskovalne projekte (CRP), 
-       
prenos oz. komercializacijo znanja, 
-       
industrijske razvojne raziskave, 
-       
predkonkurenčne razvojne raziskave. 
Glede na organizacijsko obliko ločimo aktivnosti na: 
-       
programe, 
-       
projekte, 
-       
podoktorske projekte, 
-       
povezovalne mehanizme, kot so tehnološke mreže, tehnološki centri,
raziskovalni centri odličnosti, grozdi ter ostali povezovalni mehanizmi in
instrumenti, 
-       
prenos oz. komercializacijo znanja.
4.2.2 Kriteriji za izbor mehanizmov
V naslednjem srednjeročnem obdobju se prednostno obravnavajo:
-       
čiste temeljne raziskave, ki izkazujejo mednarodno odličnost in
potencial velike vplivnosti, 
-       
usmerjene temeljne in uporabne raziskave, ki izkazujejo predvidljivo
mednarodno primerljivo odličnost in izpolnjujejo cilje nacionalnega razvoja,
postavljene v nacionalnih razvojnih dokumentih, ali ki izkazujejo neposredni
interes uporabnikov iz poslovnega sektorja (kar izkazuje sofinanciranje večje
od 30%) ali javnega sektorja, ali ki so nujne za razumevanje in načrtovanje
družbenega razvoja in razvoj kulturne in narodne identitete, 
-       
razvojne raziskave, ki izkazujejo neposredni interes poslovnega sektorja
ali drugih uporabnikov, ki je podprt z večinskim sofinanciranjem (več kot 50%),
večjo stopnjo tehnološke zahtevnosti in dodane vrednosti, še posebno tiste, ki
vodijo do proizvodnih in procesnih inovacij ter do ustanavljanja novih
visokotehnoloških in inovativnih podjetij ter njihove stabilne rasti. Treba je
razvijati znanje in inovacijske sposobnosti po celotni izobrazbeni vertikali. 
Tako v okviru prioritetnih kot vseh ostalih področij bodo
posebne prednostne obravnave deležne: 
-       
raziskave, ki bodo povezovale različne vede in stopnje raziskav
(temeljne, uporabne, razvojne) in nosilce različnih institucij v celovito
raziskavo, usmerjeno k reševanju relevantnih razvojnih problemov s ciljem tržno
uspešnih inovacij, 
-       
integrirane problemsko usmerjene raziskave (npr. konzorciji, mreže
odličnosti, tehnološke mreže itd.) s ciljem okrepiti interdisciplinarne in
medsektorske povezave, kjer bo interes izkazan z vsaj 40% sofinanciranjem
poslovnega sektorja ter za raziskave nacionalnega pomena, kjer bo interes
izkazan z vsaj 25% sofinanciranja (vključno s sredstvi drugih ministrstev). 
Na prednostnih področjih bo po njihovih uveljavitvah treba
vzpostavljati nove institucije (tehnološke mreže in raziskovalni centri
odličnosti ter tehnološki centri), ki združujejo relevantne akterje iz
akademskega in industrijskega okolja, in za katere bo treba do leta 2007
omogočiti sistemsko sofinanciranje.
4.3 Povečati vlaganja v RR in spremeniti njihovo strukturo
Skupna vlaganja v RR se bodo povečevala na naslednji način: 
-       
v letu 2006 dosežejo 1,8% BDP, 
-       
v letu 2008 dosežejo 2,5% BDP, 
-       
do leta 2010 pa se bo delež za RR v BDP v skladu z Barcelonskim ciljem
povečal na okoli 3%, 
-       
država bo z ustrezno zakonodajo ter spodbudami in stimulativnim okoljem
za domača in tuja vlaganja motivirala poslovni sektor za pokrivanje 2/3 vlaganj
v RR, potrebnih za doseganje barcelonskega cilja, 
-       
povečanje obsega vlaganj v uporabne raziskave in inovacije v
gospodarstvu, večja koncentracija vlaganj na prioritetnih področjih
raziskovanja in razvoja ter medresorsko povezovanje za podporo razvojnim ciljem
RS, 
-       
poglabljanje in diverzifikacija finančnega sistema z instrumenti za
financiranje inovativnih naložb (skladi rizičnega kapitala, sodelovanje pri
podjetniških projektih, krepitev vloge kapitalskega trga, garancijske sheme
ipd.), 
-       
povečanje vlaganj v razvoj, izobraževanje in usposabljanje kadrov v
podjetjih, pridobivanje novih organizacijskih in tehnoloških znanj. 
Povečanje vlaganj v RR hkrati z njihovo spremenjeno strukturo
bo v naslednjem petletnem obdobju Slovenija dosegla: 
-       
s postopnim večanjem koncentracije proračunskih sredstev na prioritetnih
področjih raziskovanja in tehnološkega razvoja za povečevanje motivacije in
interesa raziskovalcev za usmerjene in razvojne raziskave (skladno s točko 2.2,
prva alinea) ter za ustanavljanje podjetij, 
-       
z ukrepi za zagotavljanje v mednarodnih merilih konkurenčnih kadrov za
dvigovanje konkurenčnosti inovacijskega sistema, poslovnega sektorja in celotne
družbe, vključno z zaposlovanjem tujih kvalitetnih strokovnjakov, 
-       
s postopnim povečevanjem deleža specifičnih uporabnih in razvojnih
raziskav, pri čemer se v okviru temeljnega raziskovanja financira predvsem
usmerjene temeljne projekte in programe, 
s spreminjanjem razmerja med programskim in
projektnim financiranjem, in sicer tako da bo do leta 2008, za programe
namenjeno največ 40%, za projekte pa 60 ali več % proračunskih sredstev za
raziskovalne projekte in programe ob zavezi, da bodo vsa dodatna sredstva
namenjena za projektno financiranje in da se bo programsko financiranje
ustrezno osredotočilo na skupine, ki so se uveljavile v mednarodnem merilu in
jih je smiselno dolgoročno ohranjati. 
-       
s sistemskimi ukrepi za pospeševanje podjetniških vlaganj (domačih in
tujih) v raziskave in razvoj ter s prenosom financiranja razvoja podjetij na
ustrezno agencijo, 
-       
s sistemskimi ukrepi za povečevanje deleža prihodkov, ki jih JRO
pridobijo na trgu, torej iz dejavnosti, ki niso financirane iz proračuna
Republike Slovenije, 
-       
s krepitvijo Podjetniškega sklada za sofinanciranje novih podjetij ter z
drugimi ukrepi spodbud znanstveni sferi, da sama soustvarja visokotehnološka
podjetja, ki bodo lahko koristila rezultate znanstvenega dela, in na ta način
ustvariti 200 „mladih“ visokotehnoloških podjetij do leta 2010, 
-       
s sistemskim stimuliranjem postopnega povečevanja deleža raziskovalnih
in razvojnih kadrov v gospodarstvu, 
-       
s fiskalnimi ukrepi, ustreznejšo zemljiško politiko, politiko javnih
naročil in državnih pomoči. 
ter z drugimi ukrepi za dosego »cilja 3%«.
4.4 Izboljšanje pogojev za izvajanje raziskovalne in razvojne
dejavnosti
4.4.1 Človeški viri
V mednarodnih merilih konkurenčne človeške vire za dvigovanje
konkurenčnosti inovacijskega sistema, gospodarstva in celotne družbe bo
Slovenija zagotovila z naslednjimi ukrepi: 
-       
Z vzgojo mladih za trajnostno prihodnost v duhu kreativnosti,
radovednosti, kritičnosti, zavedanja pomembnosti lastnega znanja in zdrave
samozavesti in sodelovanja oziroma timskega dela. 
-       
Dvig ravni izobraževanja, še posebej povečanje kvalitete in količine
naravoslovno tehničnega znanja na vseh izobraževalnih stopnjah. 
-       
Dvig prisotnosti naravoslovja in tehnike v medijih. 
-       
Dvig razvojnih možnosti z vzpostavitvijo mreže centrov vseživljenjskega
učenja. 
V okviru ukrepov za popularizacijo znanosti
med različnimi javnostmi (znanstveniki, mladimi, študenti, raziskovalci,
razvojnimi kadri v gospodarstvu) bo posebna pozornost namenjena vzgoji mladih v
duhu kreativnosti, radovednosti in zavedanja pomembnosti lastnega znanja.
Spodbujanje raziskovalne dejavnosti mladih in njihovega zavedanja pomena
znanosti je prvi v sistemu ukrepov za razvoj, obnovo in mobilnost znanstvenega
potenciala. (Hiša eksperimentov, Slovenska znanstvena fundacija, itd)/. 
-       
Z učinkovitim sistemom izobraževanja ob vključevanju uveljavljenih
strokovnjakov iz poslovnega sektorja, usposabljanja, nagrajevanja ter
zagotavljanja enakih možnosti za raziskovalke in raziskovalce, kar zahteva tudi
poudarjeno raziskovalno komponento visokošolskih zavodov, ki bo več študentov
in boljše usposobila za ustvarjalno delo. 
Pri programu »Mladi raziskovalci« je treba v
skladu z zastavljenimi cilji spremeniti razpisne pogoje in kriterije izbora
tako, da bodo neposredno vezani na izvajanje projektov in programov, da se
vključi uporabnike v procese odločanja, zagotovi sodelovanje in sofinanciranje
drugih ministrstev ter v skladu z možnostmi zaposlitve po končanem
usposabljanju poveča število na novo vključenih v program »Mladi raziskovalec«
od sedanjih 250 na 350 letno, od tega 80% vseh na novo vključenih za poslovni
sektor. Vsak mentor ima lahko skupaj pet mladih raziskovalcev, od tega največ
enega za obnovo. 
-       
S sistemskim stimuliranjem postopnega povečevanja deleža raziskovalnih
in razvojnih kadrov v celotnem gospodarstvu. 
Prednostno financiranje raziskav mladih
raziskovalcev v skladu z nacionalnimi raziskovalno-razvojnimi prioritetami ter
potrebami razvoja vseh podjetij (»Mladi raziskovalci v gospodarstvu«) bo,
skupaj s časovno omejenim subvencioniranjem plač raziskovalcev, ki se zaposlijo
v podjetjih, prispevalo k pospešenemu povečevanju deleža razvojno raziskovalnih
kadrov v gospodarstvu. Ti ukrepi bodo prispevali k povečanem pretoku novih
magistrov in doktorjev znanosti v prakso. 
-       
S spodbujanjem mednarodne (v obe smeri) in medsektorske in
medinstitucionalne mobilnosti ter vključevanjem znanstvenega in raziskovalnega
potenciala Slovencev iz zamejstva in po svetu. 
Mednarodna mobilnost se bo spodbujala zlasti
z vplivanjem SZT na štipendijsko politiko, predvsem za povečanje števila naših
študentov na vodilnih univerzah v ZDA, Kanadi in Evropi; z zagotovitvijo
nastanitvenih možnosti in odpravo ovir za prihod znanstvenikov iz tujine;
drugimi ukrepi, predvidenimi zlasti v poglavjih 4.5 in 4.8. 
-       
Posebna pozornost bo posvečena tudi vključevanju znanstveno
raziskovalnega potenciala Slovencev po svetu, da bi ustvarili koherentnen
skupni slovenski intelektualni prostor. Zato je treba ustanoviti poseben sklad
za reintegracijo uspešnih slovenskih znanstvenikov iz tujine. 
-       
Z ustrezno raziskovalno-izobraževalno strategijo oblikovati standarde
državljanske osveščenosti in samozavesti: nabor kulturnih temeljev, standard
jezika, nacionalnih izročil in simbolov, okvire duhovne osveščenosti in
kritične etične in državljansko politične zrelosti, spoštovanje religiozne
različnosti in obenem lastnega verskega prepričanja. 
Pri celotnem sklopu vsega raziskovalnega
delovanja je treba z upoštevanjem mednarodno primerljivih standardov (posebno
po zgledu najbolj razvitih držav, kot so Finska, Norveška, Švedska in Danska)
uveljavljati spoštovanje pravnega reda, samostojno etično držo pri strokovnih
presojah vseh raziskovalnih programov, projektov in drugih razpisov,
nekoruptnost ter spoštovanje etičnih usmeritev (npr. splošne etike javnega
komuniciranja in širše duhovne kulture). 
Republika Slovenija bo v obdobju petih let dosegla naslednje
merljive cilje: 
-       
V letu 2010 bo v Sloveniji delovalo vsaj 8 raziskovalcev (v FTE) na 1000
aktivnih prebivalcev, delež raziskovalcev poslovnega sektorja med vsemi
raziskovalci, ki se v zadnjem desetletju ni spremenil, pa se bo povečal s
sedanjih 35% na 45%. 
-       
Slovenija bo ustvarila pogoje, da bo na slovenskih raziskovalnih
ustanovah gostovalo letno po vsaj en mesec najmanj 100 vrhunskih tujih znanstvenikov.
4.4.2 Infrastruktura
Spodbudnejše okolje za znanost in tehnologijo na nacionalni
in regionalni ravni, vključno z razvojem spodbudnega okolja za vrhunsko
raziskovalno in razvojno delo, bo Slovenija zagotovila z naslednjimi ukrepi: 
-       
S posodabljanjem in povezovanjem raziskovalne infrastrukture na
univerzah, raziskovalnih zavodih in v gospodarstvu ter zagotavljanjem njene
večje izkoriščenosti, z modernizacijo ter racionalnim delovanjem mreže
infrastrukturnih centrov in zbirk. 
Za uspešno uveljavljanje v mednarodnem
prostoru in za povečevanje mobilnosti raziskovalcev (mobilnosti v obe smeri,
vključujoč »brain-gain«, tako da postane Slovenija bolj privlačna za odlične
tuje raziskovalce) je sodobna oprema ključnega pomena. Obseg sredstev za nakup
raziskovalne opreme velike vrednosti je treba znatno večati, vendar le na
prednostnih področjih, kjer je zagotovljeno 50% sofinanciranje poslovnega
sektorja ali programov, ki niso neposredno financirani iz slovenskega
proračuna. 
Opremo nižje in srednje vrednosti je treba
financirati izključno skozi projekte, kar bo omogočilo bolj racionalno izrabo
in interes za nakup in prodajo že rabljene opreme in s tem nižanje stroškov
nabave nove opreme in posledično več denarja za projekte RR. 
Moderno infrastrukturno podporo
raziskovalno-razvojne dejavnosti je treba zagotoviti zlasti na tistih
prednostnih, strateško usmerjenih področjih, ki jih opredeljuje NRRP. 
Povečati je treba proračunsko financiranje
ustanoviteljskih obveznosti javnih infrastrukturnih centrov in nacionalnih
zbirk. Periodično se mora izvajati evalvacija uporabe raziskovalne opreme in
evalvacija delovanja infrastrukturnih centrov in zbirk. 
-       
Z modernizacijo informacijsko-komunikacijske infrastrukture ter njenim
povezovanjem v transparenten, učinkovit in racionalen nacionalni sistem. 
Povečati je treba sredstva za informacijsko
in komunikacijsko infrastrukturo, ki podpira raziskovalno in izobraževalno
dejavnost. V tem smislu je potrebno (so)financiranje razvoja in delovanja
hitrega akademskega in raziskovalnega omrežja ARNES in njegove povezljivosti v
evropsko komunikacijsko hrbtenico GEANT, GRID infrastrukture, sistema
bibliografskih informacij COBISS ter informacijskega sistema raziskovalne
dejavnosti SICIRIS. Treba je podpirati uvajanje sodobnih informacijskih
tehnologij na vseh področjih, kjer lahko pripomorejo k večji učinkovitosti in
kvaliteti raziskovalne in razvojne dejavnosti. Financirati je treba nakup
informacijske in komunikacijske opreme raziskovalnih organizacij, sofinancirati
delovanje osrednjih specializiranih informacijskih centrov (nadomeščanje in
obnova računalniške in komunikacijske opreme v sistemu specialnih knjižnic in
informacijskih centrov) ter zagotavljati reden nakup tuje periodike in baz
podatkov, posebej na področjih, kjer knjižnično gradivo v Sloveniji ne odraža
trenutnega stanja v svetu. 
Slovenija bo še naprej aktivno sodelovala v
izgradnji in delovanju hitre transevropske podatkovno komunikacijske mreže, ki
bo vključevala vse raziskovalne institucije in končno ves izobraževalni proces.
V okviru strukturnih skladov bodo zagotovljena dodatna sredstva za
telekomunikacije na nacionalnem nivoju (širokopasovna infrastruktura za
pospeševanje storitev »on-line« z visoko dodano vrednostjo) za priključitev
vseh slovenskih izobraževalnih in raziskovalnih organizacij in študentskih
domov. 
Republika Slovenija bo v obdobju petih let dosegla naslednje
merljive cilje: 
-       
Slovenija se bo po privlačnosti in pogojih dela za delovanje znanosti in
visokih tehnologij uvrstila v zgornjo polovico držav EU. 
-       
Povečala se bo stopnja integriranosti posameznih informacijskih sistemov
v evropske sisteme (COBISS in SICRIS). 
-       
Povečala se bo stopnja izkoriščenosti obstoječe raziskovalne
infrastrukture in informacijsko-komunikacijskih zmogljivosti. 
-       
V Sloveniji bo delovalo vsaj 8 mednarodno priznanih raziskovalnih
centrov odličnosti na prioritetnih področjih raziskav in tehnološkega razvoja.
4.4.3 Širše okolje
Spodbudnejše okolje za znanost in tehnologijo na nacionalni
in regionalni ravni bo Slovenija zagotovila z naslednjimi ukrepi v širšem
okolju: 
-       
Z uveljavitvijo sodobnega razumevanja vloge celostnega
interdisciplinarnega znanja, znanosti in inovativnosti v družbenem in
gospodarskem razvoju kot ključne investicije za družbeni in gospodarski
napredek, v smislu približevanja znanosti družbi in večjega vključevanja
znanosti v procese odločanja, ter z večjim poudarkom pomenu in promociji
tehnološkega razvoja v medijih obveščanja. 
Razvoj Slovenije, temelječe na znanju, zahteva približevanje
znanosti družbi s širšo uveljavitvijo sodobnega razumevanja vloge znanja,
znanosti in inovativnosti v družbenem in gospodarskem razvoju. V okviru
programa zato načrtujemo strateški projekt promocije znanosti, ki bo namenjen
seznanjanju slovenske javnosti o znanstveni in raziskovalno razvojni
dejavnosti, njenih dosežkih in potencialih, obveščanju o povezovanju dejavnosti
z nosilci družbenega in gospodarskega razvoja in njenem prispevku k mednarodni
konkurenčnosti, vključil pa bo tudi pretok informacij v mednarodni prostor in s
tem prispeval k večji razpoznavnosti Slovenije. 
Predvideno je povečano sofinanciranje domačih periodičnih
publikacij, znanstvenih monografij, mladinskega tiska ter znanstvenih in
strokovnih sestankov v skladu z navedenimi cilji; z drugimi ukrepi usklajen
evalvacijski postopek ter prednosten izbor v primeru večjega
interdisciplinarnega, medinstitucionalnega, medsektorskega in mednarodnega
raziskovalnega sodelovanja. 
Podprto bo tudi sistemsko financiranje in nadaljnji razvoj
profesionalnih institucij (nevladnih organizacij) - centrov za promocijo
znanosti, kot so npr. Zveza za tehnično kulturo Slovenije, Hiša eksperimentov,
Slovenska znanstvena fundacija, itd, ki že sedaj vsaka po svoje koristno in
uspešno prispevajo k razpoznavnosti in uveljavljanju slovenske znanosti in
znanja doma in v tujini. 
K razvoju spodbudnega okolja za RR bodo prispevali tudi: 
-       
pozitivno naravnana zakonodaja za razmah investicij, zlasti v znanost,
tehnološki napredek in podjetništvo (vsaj do EU konkurenčnih razmerij), 
-       
spodbujanje interaktivnega sodelovanja med vladnim, gospodarskim in
civilnim družbenim sektorjem, 
-       
spodbujanje interaktivnega sodelovanja med domačimi in tujimi
tehnološkimi raziskovalnimi in izobraževalnimi središči in ustanovami, 
-       
poenostavitev administrativnih postopkov pri pridobivanju in izvajanju
projektov, financiranih iz strukturnih skladov.
4.5 Povečanje prenosa rezultatov iz RR v okolje
4.5.1 Prenos v poslovno okolje
Za zagotavljanje prenosa rezultatov iz RR v poslovno okolje
je treba uvesti predvsem naslednje motivacijske mehanizme: 
-       
sistem stimulativnih štipendij za naravoslovno tehniške vede za študij
doma in v tujini; 
-       
časovno omejene subvencije plač ali prijazne davčne ukrepe za osebe, ki
iz JRO prestopijo v gospodarstvo, ali financiranje podoktorskih projektov, ki
jih na konkurenčni osnovi dobijo na novo zaposleni doktorji v gospodarstvu; 
-       
financiranje projektov zunaj javnega sektorja na osnovi stalno odprtih
razpisov; projekti morajo biti dovolj veliki, da zagotovijo kritično maso in
multidisciplinarno timsko sodelovanje raziskovalcev vseh vrst: bazično,
aplikativo in razvojno pod vodstvom podjetja, ki vnaša tržno komponento in s
tem zagotovi inovacijo; 
-       
spodbujanje povezovanja med domačimi subjekti (mreže, grozdi, tehnološke
platforme, tehnološki centri, itd.) in na nivoju EU; 
-       
oblikovanje tehnoloških jeder, ki organizirajo in izvajajo industrijske
in predkonkurenčne raziskave z namenom razvoja novih poslovnih programov za
visokotehnološka in inovativna podjetja, ki so nosilci oziroma člani
tehnološkega jedra; 
-       
podpora razvojnim centrom na posameznih področjih (izbira, vsebina in
projekti centra morajo biti dogovorjeni s pristankom poslovnega sektorja na
določenem področju, npr. znotraj mrež, grozdov ipd., tudi ob upoštevanju potreb
majhnih in srednjih podjetij); 
-       
oblikovanje skladov, v katere bodo lahko uspešna podjetja vlagala
sredstva, namenjena za razvoj na določenem področju, ob paritetnem državnem
sofinanciranju; 
-       
z davčno zakonodajo podprto spodbudno davčno okolje in posamezne davčne
ukrepe; 
-       
spodbujanje interdisciplinarnega in medinstitucionalnega sodelovanja; 
-       
podpora vključevanju vrhunskih tujih raziskovalcev v naša podjetja; 
-       
odprti razpisi za inovativne podoktorske razvojne raziskave, usmerjene v
nove tehnologije, izboljšane postopke, proizvode in storitve, če je bilo prvo
leto uspešno in je za nadaljnji dve leti zagotovljeno 50% sofinanciranje
ekonomskega subjekta (izkazan interes in zaupanje za raziskavo glede pomena,
kvalitete), je možno projekt podaljšati do skupnega trajanja treh let; 
-       
– oblikovanje skupine podjetij, ki že sedaj vključujejo javne
raziskovalne institucije v svoje razvojne procese, da določijo motivacijske
mehanizme za prenos znanja iz javne sfere RR v gospodarstvo. 
Prenos rezultatov v poslovno okolje se zagotovi tudi z
ustanavljanjem in podporo rasti visokotehnoloških in drugih inovativnih
podjetij. Podpirajo se vse faze od motivacije za nastanek do stabilne rasti teh
podjetij, predvsem pa: 
-       
Začetni kapital za novoustanovljena podjetja (po zgledu ZDA in Finske –
projekti SBIR). Taka podjetja imajo tudi za okolico pozitiven učinek, saj
prinašajo dodatno delo in dvigujejo raven razvitosti tudi subjektom v svoji
okolici. Motivirati je treba znanstveno sfero, da sama soustvarja
visokotehnološka podjetja, ki bodo izkoristila rezultate znanstvenega dela,
predvsem na področjih, kjer ni podpore partnerjev iz slovenskega poslovnega
sektorja. Pri takem načinu financiranja je potreben poostren nadzor nad izrabo
sredstev zato, da taka podjetja ne postanejo le način za indirektno
financiranje drugih nenamenskih dejavnosti. 
-       
Zemljišča za tehnološke cone ali prostore, ki jih je možno vzeti v najem
po razumnih cenah. To bo omogočalo podjetjem investiranje v tehnologije in
opremo. 
-       
Sofinanciranje plač raziskovalcev oziroma oprostitev prispevkov na plače
raziskovalcev in razvojnikov v podjetjih, ki še nimajo lastnih prihodkov in se
financirajo s privatnimi ali državnimi sredstvi, do višine, določene s
kolektivno pogodbo, in v trajanju do dveh let. 
-       
Ureditev sistemskih pogojev za sofinanciranje delovanja podjetij
»spin-off« v visokošolskih zavodih in javnih raziskovalnih inkubatorjih. 
-       
Cenovno ugodno22 uporabo laboratorijev in merilnih
instrumentov v infrastrukturnih centrih ter spodbujanje souporabe v JRO. 
-       
S strani države podprti komercialni skladi tveganega kapitala. 
-       
Pomoč in finančna podpora pri pripravi projektov za prijavo na razpise
EU brez ustvarjanja dodatne birokracije.
4.5.2 Prenos znanja na področje šolstva, vseživljenjskega
učenja, kulture in drugih delov javnega sektorja
Prenos znanja v navezavi s kulturo na področjih: 
-       
spodbujanje tesnejšega povezovanja kulture, znanosti in izobraževanja z
namenom dvigniti kakovost proučevanja in poučevanja in s tem podpirati
nadarjenost in ustvarjalnost vsakega posameznika; 
-       
vzpostavitev ustreznega kulturnega okolja, v katerem uspeva na znanje
oprto gospodarstvo; 
-       
tesnejše povezovanje kulture in znanosti in prenašanje dosežkov in
presežkov v gospodarstvo, kar je temelj družbenega blagostanja.
4.6 Izboljšanje sistema nadzora
Nujno je izboljšati sistem za nadzor, usmerjanje,
ugotavljanje upravičenosti financiranja in kvalitete delovanja javnih
raziskovalnih organizacij oziroma izvajanje raziskovalnih programov (tako
temeljnih kot usmerjenih), raziskovalnih in razvojnih projektov. Brez bistveno
izboljšanega sistema nadzora bo nemogoče vzpostaviti primerno sistemsko
delovanje ministrstva, Sveta za znanost in tehnologijo Republike Slovenije in
agencij na področju raziskovalne in tehnološko-razvojne dejavnosti. V Zakonu o
raziskovalni in razvojni dejavnosti (ZRRD) je raziskovalno razvojna dejavnost
opredeljena kot razvojna prioriteta, ki je namenjena uresničevanju temeljnih
nacionalnih strateških in razvojnih ciljev ter nacionalnih prioritet. Univerze
in JRZ so zadolženi in odgovorni, da s svojo dejavnostjo podpirajo gospodarsko-družbeni
razvoj Slovenije. Zaradi tega je vzpostavitev sistema, ki nadzira izvajanje
navedenih določil, temeljna in nujna. Vzpostavitev sistema sledi naslednjim
korakom: redefiniranje poslanstva in vizije univerz ter JRZ, izdelava petletnih
načrtov raziskovalnih ustanov, uvedba zunanjih evalvacij kvalitete delovanja
raziskovalnih ustanov, izmenjavanje samoevalvacij in zunanjih evalvacij
izvajanja NRRP in občasnih evalvacij delovanja agencij.
4.6.1 Redefiniranje poslanstva univerz in JRZ
Zaradi lizbonske strategije in bolonjskega procesa ter drugih
gospodarskih sprememb v zadnjem obdobju in zagotavljanja učinkovitosti porabe
javnih sredstev, namenjenih RR, je nujno redefinirati poslanstvo univerz, JRZ
in javnih infrastrukturnih zavodov ter pri tem razmisliti o potrebnosti
reorganizacije teh ustanov, vključno z oblikovanjem tehnične univerze. 
Univerze in JRZ izdelajo v roku, ki ga predpiše Vlada RS,
svoja specifična poslanstva, ki ga predložijo ministru, pristojnemu za znanost
in visoko šolstvo. Vizije in poslanstva vsebujejo dodatek, ki vsebuje razlago
in utemeljitev zapisanega. Minister predloge spremenjenih poslanstev in vizij
posreduje SZT in Svetu za visoko šolstvo, ki izvedeta javno razpravo in
pripravita predloge za uresničevanje poslanstva. 
Vlada Republika Slovenije potrdi vizije in poslanstva ustanov
ter izda ustrezen akt. 
Univerze in JRZ glede na sprejeta SRS in NRRP ter lastno
vizijo izdelajo petletni načrt dela (6 mesecev po sprejetju NRRP), ki se na tri
leta dopolnjuje. 
Načrt je osnovni dokument v postopku ocenjevanja univerze in
JRZ. Petletni načrti dela univerz in JRZ morajo biti potrjeni do konca prvega
leta veljavnosti tega programa.
4.6.2 Svet za znanost in tehnologijo Republike Slovenije,
Javna agencija za raziskovalno dejavnost Republike Slovenije (ARRS), Tehnološka
agencija (TIA) in Javna agencija za podjetništvi in tuje institucije (JAPTI)
Javna agencija za raziskovalno dejavnost Republike Slovenije
(ARRS) mora ob upoštevanju sprejetih normativov, standardov, pogojev,
kriterijev, meril za določitev obsega financiranja in izvajanja raziskovalnih
programov in raziskovalnih in razvojnih projektov po mednarodno primerljivi
metodologiji ter glede na ZRRD in cilje NRRP izdelati in predlagati postopek
samoevalvacije JRZ in institucionalne evalvacije ter metodologijo za odločanje
o izbiri za financiranje raziskovalnih programov in projektov. Za vzpostavitev
sistema nadzora in usmerjanja mora ARRS zagotoviti sprotno zbiranje potrebnih
podatkov in periodično, strokovno, neodvisno vrednotenje kakovosti delovanja
JRZ in uporabe javnih sredstev v namene uspešnosti in razvoja poslovnega
sektorja, družbe in inovacijskega sistema. 
ARRS izdelano metodologijo o sistemu nadzora in usmerjanja
(postopki, zagotovitev mednarodnosti kriterijev meril, ocenjevalcev), ki je
primerljiva z metodologijo Evropske znanstvene fundacije, predloži preko
pristojnega ministrstva v mnenje SZT. Po javni razpravi sprejme SZT mnenja in
stališča, ki jih pristojno ministrstvo posreduje ARRS za pripravo splošnih
pravnih aktov. ARRS mora splošne pravne akte izdelati do konca prvega leta
veljavnosti NRRP. Soglasje k splošnim pravnim aktom izda pristojno ministrstvo.
V postopku zunanje evalvacije delovanja ARRS je pomembno, kako uspešno agencija
prispeva k izvajanju določil SRS, NRRP in ZRRD. ARRS sodeluje s TIA in JAPTI,
posebej pri: 
-       
zagotavljanju prenosa rezultatov in izvajanju skupnih aktivnosti za
promocijo podjetništva in znanosti, 
-       
skrbi za obveščanje javnosti o dosežkih dejavnosti RR in motiviranju
mladih za znanstveno-raziskovalno delo, 
-       
pridobivanju sredstev iz drugih virov in ustvarjanju družbene podpore za
RR in inovativnost. 
Tehnološka agencija (TIA) in Javna agencija za podjetništvo
in tuje investicije (JAPTI) se morata osredotočiti na podporo visoko
kvalitetnih in rizično intenzivnih projektov, usmerjenih v dvig splošne
konkurenčnosti slovenskega gospodarstva. V ta namen mora po zgledu tehnološko
najbolj naprednih gospodarstev (npr. Finske, Danske, Švedske Irske ali ZDA)
izoblikovati jasne in pregledne mehanizme spodbud ter za njih iskati in dobiti
finančno podporo, tako iz državnega proračuna kot tudi od domačih in
mednarodnih gospodarskih in zasebnih virov. Prav tako je naloga TIA in JAPTI,
da tesno sodelujeta z ARRS ter drugimi subjekti na področju tehnološkega
razvoja in promocije podjetništva in da z njimi oblikujeta skupne projekte,
usmerjene v tehnološki preboj Slovenije. 
Cilji delovanja agencij morajo biti osredotočeni na ustrezen
donos (ROI - Return on Investment) projektov oziroma razvojnih naložb, visoko
dodano vrednost, odpiranje novih delovnih mest in čim večji izvoz. To je mogoče
doseči samo ob osredotočenju na podjetništvo. Vse razpise tehnološko razvojnih
projektov se prenese na TIA in JAPTI. 
Naloge TIA in JAPTI so eksplicitno navedene v njunem sklepu o
ustanovitvi. Tu navajamo le poglavitni dve: 
-       
Delovanje v skladu s politiko tehnološkega razvoja Slovenije in
strokovnih svetov. 
-       
Tesna povezanost raziskovalnega prostora na univerzah in JRZ z
gospodarstvom in gospodarsko razvojno politiko. 
Delovanje TIA in JAPTI mora temeljiti na podjetniških
principih in ekipi uspešnih strokovnjakov iz poslovnega sektorja, kar pomeni: 
-       
Potrebujemo hitre in učinkovite ukrepe, zato se v agencijo privabi
strokovnjake z izkušnjami iz poslovnega sektorja, ki za svoje delo prevzemajo
polno odgovornost in so dobro motivirani. 
-       
Podporni mehanizmi tehnološkega razvoja morajo biti hitri, enostavni,
pregledni, predvsem pa učinkoviti. Če hočemo dohitevati EU, ki sama vedno bolj
zaostaja za ZDA, potem so potrebni mehanizmi, ki so se izkazali za uspešne v
ZDA (npr. programa Small Business Innovation Research (SBIR), Program in Small
Business Technology Transfer (STTR)) ter v najbolj uspešnih državah EU kot so;
Finska (tehnološka agencija – TEKES in njeni tehnološki programi), Irska
(tehnološka agencija - Enterprise Ireland) in Švedska (agencija Vinnova). 
-       
Razpis za podeljevanje spodbud mora biti odprt in prilagodljiv, teme
razpisa pa določene na osnovi dialoga z uporabniki. Nagrajevanje zaposlenih na
agencijah mora temeljiti tudi na rezultatih končanih projektov, v skladu z
veljavno zakonodajo. 
-       
Poleg sredstev iz državnega proračuna morata oblikovati mehanizme, ki
bodo motivirali vlaganja iz gospodarske in zasebne sfere ter aktivno delovali
na področju oblikovanja in spreminjanja zakonodaje na vseh področjih, da bo kar
najboljša podpora tehnološkemu razvoju. 
-       
Da oblikujeta “borzo” ponudbe in povpraševanja, enkrat letno na
“konferenci TIA in JAPTI” predstavitev rezultatov in najboljših projektov ter
organizirata ponudbo in povpraševanje tudi na mednarodnem nivoju. 
-       
Prav tako je njuna naloga promocija tehnološkega razvoja in
inovativnosti v javnih medijih. 
-       
Sprotna in učinkovita evalvacija skladnosti politik in rezultatov glede
na zastavljene cilje s strani SZT.
4.6.3 Uveljavitev sistema nadzora pri upravljanju in
financiranju RR
Zagotoviti je treba spremljanje delovanja inovacijskega
sistema, kajti brez tega usmerjanje ni možno. Preverjanje, upravljanje,
usmerjanje, financiranje in ukrepanje za zagotavljanje razvoja inovacijskega
sistema se zagotovi z naslednjimi aktivnostmi: 
-       
ARRS mora čim prej sestaviti načrt za izvajanje samoevalvacij in
institucionalnih evalvacij ter javne raziskovalne zavode seznaniti z rokom, do
katerega morajo izvesti vsa opravila za institucionalno evalvacijo in
predložiti ARRS samoevalvacijsko poročilo. ARRS po prejetju tega poročila
izvede evalvacijo ob pomoči zunanjih ekspertov. JRZ morajo najkasneje do konca
2007 izvesti evalvacijo kakovosti svojega delovanja po mednarodnih merilih (42.
člen ZRRD; postopki evalvacije univerz so opredeljeni v Zakonu o visokem
šolstvu). ARRS izdela rokovnik zunanjih institucionalnih evalvacij. Najkasneje
do konca januarja vsakega leta mora SZT podati mnenje ter usmerjevalne,
upravljalne ukrepe in priporočila ministru glede sprememb v politiki
financiranja in delovanja ARRS. 
-       
Pomembna komponenta izpolnjevanja poslanstva JRZ je doseganje ciljev
potrjenega petletnega načrta in določil NRRP, SRS in ZRRD. Evalvacijo, ali so
izvajalci primerno opravili programske in projektne raziskave, opravi ARRS v
tretjem oziroma četrtem letu izvajanja programa, pri projektih pa ob oddaji
končnega oz. vmesnega poročila. Agencije so dolžne izvajati občasne vmesne
nadzore izvajanja programov in projektov, posebej pri slabših. O rezultatih
ocenjevanja ARRS obvesti ministra oziroma SZT, ta pa priporoči resornemu
ministru predloge ukrepov, ki so potrebni za razvoj inovacijskega sistema in to
z vplivanjem na merila, pogoje financiranja programov in projektov v naslednjem
razpisu. 
-       
Zunanja evaluacija ARRS, TIA in JAPTI ob pomoči institucij EU (po
prirejenem postopku, kot je predpisan za JRZ) mora biti opravljena vsakih pet
let. Prva zunanja evalvacija ARRS, TIA in JAPTI bo izvedena v tretjem letu
delovanja. 
-       
Nadzor nad namensko porabo sredstev in izvajanjem odobrenih projektov v
poslovnem sektorju je prav tako pomemben kot v javni sferi. TIA in JAPTI oz.
resorno ministrstvo organizirajo učinkovit sprotni nadzor nad izvajanjem
projektov, prav tako pa tudi periodično ocenjevanje učinkov dodeljenih spodbud,
predvsem v smislu donosnosti vloženih sredstev. 
Pravne in fizične osebe, ki se financirajo iz javnih sredstev
na področju raziskovalne in razvojne dejavnosti in ki niso v predpisanih rokih
predložile zahtevanih poročil, na naslednjem pozivu oziroma razpisu za
programsko in projektno financiranje ne morejo sodelovati. Prav tako dve leti
zaporedoma slabo ocenjene raziskovalne skupine na naslednjem razpisu ne smejo
kandidirati za programsko financiranje. Izvajalo se bo preverjanje nosilcev
programov (rezultate raziskovalnega dela, vsebino dela, nazive, citate itd.). V
primeru, da pogoji niso izpolnjeni, bo moral biti program preoblikovan
(sprecifične sankcije bo definiral pravlinik). Temeljno pri odločanju o
metodologiji, kriterijih in merilih uspešnosti raziskovalnega sistema je
dejstvo, da slovenska družba in gospodarstvo delujeta in se uveljavljata na
odprtem, konkurenčnem mednarodnem tržišču. Če so ekonomski subjekti
izpostavljeni mednarodnemu trgu, potem mora enako veljati tudi za raziskovalni
in z njim visokošolski sistem, če želimo, da bosta učinkovito podpirala
konkurenčnost slovenskega gospodarstva. Slovenski raziskovalni in visokošolski
sistem morata biti torej uveljavljena, konkurenčna in uspešna na mednarodnem
tržišču. Iz tega izhaja temeljna zahteva za mednarodno konkurenčnost
kriterijev, postopkov in meril za vrednotenje vseh dejavnikov na področju
znanosti in razvoja (ministrstva, sveti, agencije, univerze, JRZ…).
4.6.4 Ocenjevanje predlogov in rezultatov
Ekspertni sistem mora biti vzpostavljen tako, da bo deloval
po naslednjih načelih: 
1.     
Biti mora avtonomno in strokovno neodvisen. 
2.     
Metodologija in merila evalvacije morajo biti mednarodno primerljiva in
pregledna. 
3.     
Kvaliteta raziskav se mednarodno vrednoti ob uporabi mednarodne
odprtosti, to je ocenjevanja dosežkov in predlogov raziskav ob upoštevanju
mnenja v stroki vodilnih domačih in tujih raziskovalcev (»peer-review«) in mednarodno
priznanih kriterijev in kazalnikov. (Evropska znanstvena fundacija, zgornja
tretjina držav EU). 
4.     
Za raziskave na področju humanističnih ved, ki jih ni mogoče vrednotiti
po ustaljenih kvantitativnih postopkih mednarodnega ocenjevanja, bo uporabljena
primerljiva metodologija, kakršna se uporablja v nekaterih evropskih državah z
visoko kakovostno ravnijo teh področij 
5.     
Uveljavljeno mora biti načelo o izogibanju nasprotovanju interesov
(osebnih, vsebinskih ali institucionalnih). 
6.     
Ekspertni sistem za ocenjevanje raziskovalnih in razvojnih predlogov
uporablja ocenjevanje v najmanj dveh korakih. Tako ekspertno strokovno
ocenjevanje lahko izvedemo ločeno od gospodarsko-družbenega in finančnega
ocenjevanja predlogov. V prvem koraku se izločijo neustrezni predlogi in tako
zmanjša obseg dela v drugem koraku. 
7.     
Podrobnejša merila in postopek ocenjevanja predpišeta agenciji s
pravilnikom za ocenjevanje raziskovalnih predlogov ob upoštevanju navodil
ministrstev in SZT (9. čl. ZRRD), ki mora biti javno objavljen in dostopen.
4.7 Spremljanje izvajanja NRRP
Od sprejetja NRRP dalje pristojno ministrstvo zagotovi
sprotno spremljanje in preverjanje izvajanja NRRP. Kazalci in metodologija za
preverjanje doseganja zastavljenih ciljev morajo biti mednarodno primerljivi in
podrejeni zastavljenemu cilju, da povečamo prispevek znanstvene skupnosti
razvojnim prizadevanjem Slovenije. Pristojno ministrstvo je odgovorno za
vzpostavitev in izgrajevanje sistema za celovito analiziranje in spremljanje
stanja ter razvoja znanstveno-tehnološke dejavnosti, za spremljanje izvajanja
NRRP, vrednotenje učinkov tega programa ter za sprotno spremljanje in
analiziranje doseganja ciljev in učinkov vloženih proračunskih sredstev za
znanost in tehnologijo ter dosežene kakovosti. V spremljanje izvajanja NRRP so
preko mehanizma ciljnih raziskovalnih programov ter preko drugih mehanizmov
obvezno vključeni domači in tuji strokovnjaki iz univerze, raziskovalnih
organizacij in poslovnega sektorja. Pristojne institucije morajo zagotoviti
tudi ažurnejše podatke o RR ter trenutno manjkajoče ali pomanjkljive podatke za
ključne indikatorje s področja znanosti in tehnologije (podatki o gibanjih
tveganega kapitala, o tehnološki plačilni bilanci, o prioritetnih področjih
raziskav in tehnološkega razvoja itd.). 
Za uresničevanje NRRP je odgovorna vlada in resorna
ministrstva. 
Pri tem agenciji na področju raziskovalne dejavnosti in na
področju tehnološkega razvoja izvajata strokovne, razvojne in izvršilne naloge
v zvezi z izvajanjem NRRP (15. čl. ZRRD). Agenciji vsaj enkrat letno poročata o
svojem delu (20. in 21. čl. ZRRD) ter pri tem izrecno poročata o uspešnosti
izvajanja NRRP. Svet za znanost in tehnologijo Republike Slovenije (SZT) glede
na svoje naloge in na poročila ministrstva ter agencij ter glede na odstopanja
od predvidevanj v NRRP predlaga izhodišča in usmeritve za spremenjeno politiko
uresničevanja NRRP v tekočem letu (9. čl. ZRRD). SZT o svojem delu, oceni
uresničevanja NRRP ter izhodiščih in usmeritvah politik za uresničevanje NRRP
poroča vsaj enkrat letno vladi. Poročilo je javna listina. SZT se z resornim
ministrstvom in agencijama dogovori o rokih za poročanje, tako da ne more priti
do zamud pri prilagajanju politik v letnem uresničevanju NRRP. Resorni minister
seznani vlado in vse dejavnike, ki so zadolženi za izvajanje NRRP, z ukrepi
oziroma s spremembami, ki jih je sprejelo resorno ministrstvo, da bi
uresničevanje NRRP potekalo uspešno ter v predvidenem času in obsegu. Kolikor
takšnih ukrepov resorno ministrstvo ne more sprejeti, o tem obvesti vlado. 
SZT najkasneje do novembra 2009 predloži Vladi RS izhodišča
in usmeritve za NRRP 2011-2016. 
Spremljanje izvajanja NRRP mora vključevati tudi oceno
ustreznosti izbranih prioritet in predloge za morebitne spremembe. Prva takšna
evalvacija prioritet bo opravljena po dveh letih izvajanja NRRP in nato ob
koncu posameznega NRRP. Vzporedno z izvajanjem NRPP bo potekalo tudi tehnološko
predvidevanje, katerega namen je z metodo anketiranja in ekspertne razprave
pravočasno zaznati potrebo po spremembi v opredelitvi prednostnih področij ter
hkrati oceniti, katera ožja tematska oziroma problemska področja znotraj
širokih prednostnih področij so lahko za Slovenijo še posebej relevantna.
Rezultati procesa tehnološkega predvidevanja bodo sprotno javno dostopni in
tako služili kot neformalno, vendar strokovno relevantno merilo za usmerjanje
virov za raziskovalno razvojno dejavnost. 
Ministrstvo, pristojno za znanost in tehnologijo, mora v
sodelovanju z drugimi ministrstvi in agencijami do konca leta 2006 izdelati
metodologijo za ugotavljanje gospodarske in družbene relevance prijavljenih in
izvajanih projektov in programov v skladu z definiranimi cilji SRS, DRP, NRRP
in drugih nacionalnih razvojnih dokumentov ter nove razpise za raziskovalne
programe in projekte takoj uskladiti s cilji v NRRP. Že potekajoče programe
najkasneje v tretjem letu izvajanja uskladiti s cilji NRRP oziroma jih v
primeru razhajanja s cilji prekiniti.
4.8 Krepitev mednarodnega sodelovanja
Krepitev mednarodnega raziskovalno razvojnega sodelovanja s
pospešenim vključevanjem v mednarodni in evropski raziskovalni in visokošolski
prostor je za Slovenijo kot majhno državo bistvenega pomena. Ključne naloge na
tem področju so: 
-       
Povečati vlogo Slovenije pri snovanju evropske raziskovalne in razvojne
politike in pri uresničevanju politike izgradnje in povezovanja evropskega
raziskovalnega in visokošolskega prostora (ERA in EHEA). 
Evropski raziskovalni prostor uvaja tudi
instrumente za povezovanje nacionalnih raziskovalnih politik, npr. t.i.
ERA-Net. Slovenija je že doslej med najbolj aktivnimi v teh akcijah, v
naslednjih letih pa mora zagotoviti še dodatna sredstva za izpeljavo skupnih
raziskovalnih razpisov z drugimi evropskimi državami za posamezna področja. 
-       
Z ustrezno podporo pristojnih ministrstev in agencij izboljšati
sodelovanje slovenskih raziskovalcev v evropskih programih in povečati njihovo
prepoznavnost v EU, s poudarkom na zagotovitvi večjega števila koordinatorjev
projektov iz Slovenije ter finančnega priliva. 
-       
Se ustrezno organizirati, da bodo rezultati raziskav EU v kar največji
meri uporabni v Sloveniji ter da bodo slovenski raziskovalci delovali v
interesu Slovenije in bodo za to ustrezno motivirani (s sofinanciranjem
projektov, ki so v interesu Slovenije ali njenega poslovnega sektorja). 
Slovenija v okvirnih programih za raziskave
in razvoj EU glede na svoje danosti sodeluje nadpovprečno dobro, njeni
raziskovalci pa so zaželen partner v mednarodnih konzorcijih. Slovenski
raziskovalci so manj uspešni kot koordinatorji projektov, zato mora Slovenija
zagotoviti ustrezno podporo koordinatorjem evropskih projektov. Sredstva
okvirnih programov EU se bodo v naslednjih letih po načrtih Evropske komisije
znatno povečala, zato je primerna podpora raziskovalcem nujno potrebna.
Sredstva za raziskave in razvoj se bodo povečala tudi v drugih programih EU.
Načrtuje se tudi doseganje večje sinergije med raziskovalnimi, strukturnimi in
kohezijskimi sredstvi. 
-       
S pomočjo sredstev Evropskega sklada za regionalni razvoj in drugih
sredstev vzpostaviti in zagotoviti uspešno delovanje slovenskih raziskovalnih
centrov odličnosti v evropskem in mednarodnem merilu. Glavni namen tega
sodelovanja mora biti pridobivanje idej, znanja, izkušenj, izdelkov in
tehnologij za uporabo v Sloveniji ter večanje mobilnosti raziskovalcev. 
V okviru aktivnosti za spodbujanje razvoja
inovacijskega okolja vzpostavljamo nov instrument politike RR, to so
raziskovalni centri odličnosti, ki so opredeljeni kot »visoko kakovostna
multidisciplinarna skupina raziskovalcev iz akademske sfere in poslovnega
sektorja, ki zagotavlja kritično maso znanja in ustrezno raziskovalno
infrastrukturo za preboj centra odličnosti v vrh svetovne znanosti oziroma
vključitev v mednarodno mrežo odličnosti«. Na podlagi dosedanjega dela lahko
pričakujemo, da bomo s sredstvi ESRR do leta 2007 dosegli zastavljeni cilj, tj.
vzpostavitev vsaj osmih mednarodno konkurenčnih raziskovalnih centrov
odličnosti na prioritetnih področij raziskav in tehnološkega razvoja. Za
nadaljnje uspešno delovanje teh centrov odličnosti pa bo treba zagotoviti
sredstva tudi iz drugih virov. 
-       
Povečati sodelovanje zasebnega sektorja v mednarodnih programih
(multilateralnih in bilateralnih), v okvirnih programih EU pa zagotoviti
ravnovesje med udeleženci iz javne sfere in poslovnega sektorja. 
Poslovni sektor se je v mednarodne projekte
na področju RR premalo vključeval, zlasti je bilo skromno njegovo sodelovanje v
bilateralnih projektih. Z ustrezno oblikovanimi instrumenti bodo pristojna
ministrstva in agencije zagotovile, da mednarodni projekti ne bodo pomenili
predvsem izvoza slovenskega znanja, temveč vsaj v enaki meri tudi uvoz tujega
znanja za potrebe slovenskega poslovnega sektorja. 
-       
Vzpostaviti pogoje za dvig stopnje razširjenosti in izkoriščenosti
rezultatov raziskovalnih in razvojnih projektov EU v slovenskem gospodarstvu. 
Pri tem moramo doseči večjo sinergijo med
raziskovalnimi, tehnološkimi in gospodarskimi učinki rezultatov uspešnih
projektov. Novo, pomembno možnost predstavljajo tudi evropske tehnološke
platforme. 
-       
Uspešno izpeljati enoletno predsedovanje EUREKI in za čas predsedovanja
izdelati strategijo, ki bo ustrezala industrijski strukturi Slovenije in bo
komplementarna z domačimi raziskovalnimi izzivi. 
Pot do kvalitetnih industrijskih udeležencev
v konzorcijih okvirnega programa vodi preko sodelovanja v programu EUREKA.
EUREKA je administrativno lažje obvladljiva, projekti so industrijsko naravnani
in so bližje trgu. Slovenija v njem od leta 1994 dobro sodeluje, ni pa še
zadostno izkoristila tematskih dežnikov in grozdov, ki so se oblikovali znotraj
EUREKE. 
-       
Okrepiti druge oblike multilateralnega sodelovanja. 
Pozornost bomo posvetili obveščenosti
raziskovalcev o priložnostih v programih drugih mednarodnih organizacij, npr.
NATA. Resorna ministrstva morajo bolje izkoristi priložnosti za oblikovanje
razvojno-raziskovalnih politik, ki jih Sloveniji ponuja sodelovanje z OECD,
Svetovno banko in OZN. 
-       
Dopolniti je treba Zakon o visokem šolstvu in ZRRD, tako da bo omogočena
lažja uporaba tujih jezikov na področjih, ki to zahtevajo glede na cilje NRRP. 
-       
Utrditi položaj Slovenije v srednjeevropski regiji ter povezave z
državami kandidatkami za članstvo v EU, z državami Zahodnega Balkana in iz
celotnega mediteranskega področja, kakor tudi z vsemi novonastalimi državami na
vzhodu Evrope. 
Slovenija mora preko bilateralnih
raziskovanih projektov in z drugim sodelovanjem z državami Srednje in
Jugovzhodne Evrope postati privlačna država za vrhunske raziskovalce iz teh
okolij. Pri tem pa mora ohraniti svojo srednjeevropsko identiteto. 
-       
Okrepiti bilateralno sodelovanje, posebej z državami, ki so po
prioritetnih področjih vodilne v svetu in najbolj skladne s Slovenijo ter tudi
sodelovanje z ZDA, Japonsko in drugimi hitro razvijajočimi se državami. 
-       
V okviru bilateralnega čezmejnega sodelovanja zagotoviti večjo uporabo
evropskih sredstev (zlasti sklada INTERREG) za podporo investicijam v
raziskovalno razvojno infrastrukturo in pritegnitev slovenskih raziskovalcev z
druge strani meje. 
-       
Povečati mobilnost raziskovalcev, zlasti s spodbujanjem slovenskih
raziskovalcev za delovanje v vrhunskih raziskovalnih enotah v EU, ZDA, Japonski
in drugih razvitih državah ter spodbujanjem vrhunskih tujih raziskovalcev za
delovanje v slovenskih raziskovalnih enotah. Ustvariti je treba »Slovenski
intelektualni prostor«. 
Zato je potrebno, ob upoštevanju politike
varnosti, zmanjšati prepreke, ki slabijo mobilnost raziskovalcev (npr. politika
izdajanja viz, obdavčevanje raziskovalcev, bivalno okolje za raziskovalce itd.)
in ustvariti privlačno okolje za tuje raziskovalce, vzpostaviti instrumente za
vrnitev slovenskih raziskovalcev v Slovenijo in intenzivneje razvijati
mobilnostne programe znotraj evropskega raziskovalnega prostora. Z ustreznim
izvajanjem bilateralnih sporazumov je treba zagotoviti, da bodo v skupno
financirane projekte pritegnjeni najboljši raziskovalci iz drugih držav. 
Republika Slovenija bo v obdobju petih let dosegla naslednje
merljive cilje: 
-       
podvojila realni obseg financiranja RR iz tujine glede na povprečje let
2000-2002, 
-       
vsaj podvojila število udeleženih podjetij (predvsem majhnih in srednje
velikih) v projektih EU glede na udeležbo v obdobju 6. OP, 
-       
povečala število vrhunskih tujih raziskovalcev, gostujočih v Sloveniji,
do obsega 5% vseh raziskovalcev. Hkrati je treba povečati tudi število
slovenskih raziskovalcev, gostujočih v razvitih državah, do obsega 5% vseh
raziskovalcev (mobilnost v obe smeri), 
-       
izdelala in letno zasledovala bo metriko prehodov mladih raziskovalcev
iz izobraževalno-raziskovalnih institucij v gospodarstvo.
5. INSTITUCIJE IZVAJALKE RAZISKOVALNE IN RAZVOJNE DEJAVNOSTI
RR dejavnost se izvaja v poslovnem, državnem, visokošolskem
in zasebnem nepridobitnem sektorju. Raziskovalne organizacije so univerze,
samostojni visokošolski zavodi, javni raziskovalni zavodi (JRZ), drugi javni
zavodi in zasebne pridobitne in nepridobitne organizacije, ki izvajajo
raziskovalno dejavnost in ki izpolnjujejo pogoje iz Zakona o raziskovalni in
razvojni dejavnosti. 
Izgrajevanje kakovostnega in učinkovitega raziskovalnega in
razvojnega sistema v obdobju 2006–2010 izhaja iz ciljev in načel NRRP in
vključuje: 
-       
Poklicno etiko in človeške vrednote. 
-       
Gospodarsko klimo, ki bo spodbujala raziskovanje, razvoj, investicije v
RR dejavnost, inovacije in kreativnost poslovnega sektorja. 
-       
Razvoj univerz v smeri večje in intenzivnejše mednarodne odprtosti in
konkurenčnosti ter ustreznejšega povezovanja izobraževalnega in raziskovalnega
dela na področju temeljnih, usmerjenih in razvojnih raziskav. 
-       
Vzpostavitev sistema usmerjanja in nadzora, ki bo zagotavljal sinergično
delovanje vseh institucij v RR dejavnosti in tako nastanek uspešnejšega
nacionalnega inovacijskega sistema. 
-       
Razvoj obstoječih in ustvarjanje novih RR enot v poslovnem sektorju. 
-       
Spodbujanje večjega RR ter inovacijskega sodelovanja podjetij med seboj
in z raziskovalno sfero (zlasti z nadaljnjim razvojem tehnoloških mrež in
grozdov). 
-       
Opredelitev namembnosti ter preoblikovanje in združevanje raziskovalnih
inštitucij (vzpostavljanje novih organizacijskih oblik v raziskovalnih
inštitucijah in med njimi za doseganje večje učinkovitosti, uspešnosti
delovanja in prenosa znanja iz gospodarstva in v gospodarstvo ter prav tako iz
univerz in na univerze). 
-       
Spodbujanje povezovanja raziskovalnih skupin in institucij, pri čemer se
vpeljuje nova oblika povezovanja v tehnološka jedra, raziskovalne centre in
mreže odličnosti. 
-       
Vzpodbujanje nastanka in razvoja intermediarnih struktur (posrednikov)
za povečanje absorpcijske sposobnosti za prenos tehnologije in inovacij iz
svetovne zakladnice znanja ter za spodbujanje hitrejšega prenosa znanja iz
slovenske raziskovalne sfere v podjetja (tehnološka jedra, tehnološki centri in
parki, univerzitetni spin-off inkubatorji, pisarne za prenos tehnologij). 
-       
Razvoj organizacij civilne družbe na področjih znanosti in tehnologije. 
Čeprav je delež zasebnega neprofitnega sektorja v
raziskovalnem sistemu Slovenije izredno majhen (0,03% BDP), lahko predstavlja
ta segment uspešno nišo v slovenskem raziskovalnem prostoru. Zato bo država
zasebnemu neprofitnemu sektorju omogočila enakopraven dostop do javnih sredstev
kot vsem ostalim izvajalkam dejavnosti RR. Glede na naravo tega sektorja država
z regulacijo ne želi vplivati na njegov razvoj.
5.1 Poslovni sektor
Poslovni sektor je ključnega pomena za doseganje nacionalne
konkurenčnosti. Ker se podjetja srečujejo s konkurenco na globalnem svetovnem
trgu, je zelo pomembno, da nenehno inovirajo. Zato pa potrebujejo znanje, ki ga
lahko ustvarjajo podjetja sama ali pa se to znanje v podjetja prenaša iz
zakladnice svetovnega znanja, iz univerz in javnih raziskovalnih institutov in
iz drugih podjetij ali mednarodnih projektov. Vlaganje v znanje brez njegove
učinkovite uporabe in inoviranja le zelo počasi prispeva k dvigu ekonomske moči
družbe. 
Odprte meje omogočajo prost prehod kadrov in kapitala,
študentje in njihovi štipenditorji bodo zato iskali možnost študija na najbolj
kvalitetnih ustanovah, nosilci znanja in kapitala pa lokacije z visoko stopnjo
sposobnosti za konkurenčen razvoj. Dvig kvalitete izobraževanja in raziskovanja
na izbranih gospodarsko pomembnih segmentih je zato za konkurenčnost poslovnega
sektorja in s tem države mnogo bolj potreben in učinkovit kot pa neselektivno
pokrivanje vseh področij znanosti.
5.1.1 Cilji
Treba je ustanoviti svet za konkurenčnost ali drugo
koordinativno telo za razvoj, ki skrbi za učinkovito medresorsko usklajevanje
na področju dviga konkurenčnosti slovenskega poslovnega sektorja, tehnološkega
razvoja in inovativnosti. 
Operativni cilji na področju RR v poslovnem sektorju so
naslednji: 
-       
Do leta 2010 povečanje obsega javnih sredstev za spodbujanje
tehnološkega razvoja in inovativnosti na 0,4% BDP. 
-       
V letu 2006 je potrebno za projektno financiranje podjetij in
posrednikov za tehnološki razvoj zagotoviti vsaj 6 milijard SIT dodatnih javnih
sredstev in 1,8 milijarde SIT za znanost in razvoj. Nato večati sredstva do
skupno 1% BDP v letu 2010 (kar danes pomeni okoli 62 milijard SIT). 
-       
Do leta 2010 povečanje deleža raziskovalcev (v FTE) v poslovnem sektorju
s 35% na 45%. Glede na sedanjo razpršenost javne raziskovalne sfere in majhne
raziskovalne skupine v javnem sektorju je treba preučiti možnosti, da se
raziskovalne skupine organizirajo v večje raziskovalne oblike oz. preučiti
možnost nastanka naravoslovno-tehnične univerze, ki bo lažje sledila potrebam
slovenskega poslovnega sektorja. 
-       
Za kadrovsko okrepitev poslovnega sektorja naj 30–40%
naravoslovno-tehničnih raziskovalcev, zaposlenih v javnem sektorju, s pomočjo
ustreznih motivacijskih mehanizmov in kreiranjem privlačnih raziskovalnih
programov in finančnih pogojev v družbi, preide v zasebni poslovni sektor. Na
ta način se lahko vzpostavi ravnotežje med številom raziskovalcev v javnem
sektorju in gospodarstvu (sedanje je v škodo poslovnega sektorja, v razvitih
državah je ravno obratno). 
-       
Do leta 2010 povečati število štipendij na naravoslovno-tehniških
fakltetah za 45%. 
-       
Slovenija bistveno zaostaja pri deležih visokotehnoloških in inovacijsko
aktivnih podjetij. Ker pri nas po inovativnosti zaostajajo predvsem mala
podjetja, se bomo z ukrepi osredotočili na to populacijo. Do leta 2010 moramo
povečati delež inovacijsko aktivnih podjetij z 12,7% v letih 2001–2002 na
najmanj 35% vseh malih podjetij, pri tem pa mora nastati vsaj 200 novih malih
podjetij v dejavnostih visokih tehnologij. 
-       
Do leta 2010 povečati delež izvoza proizvodov visoke tehnologije v
celotnem nacionalnem izvozu od 4,7% na 12,5%. 
-       
Usposobitev agencij za sistematično in ciljno usmerjeno izvajanje
programov in ukrepov na področju tehnološkega razvoja in inovativnosti ter
spodbujanje inovativnega podjetništva.
5.1.2 Naloge
Za realizacijo ciljev, opredeljenih v prejšnjem poglavju, je
treba izvesti naslednje naloge: 
-       
V skladu z Lizbonsko strategijo povečati obseg javnih sredstev za RR in
inovacije ter se prednostno usmeriti v izvajanje programov in ukrepov za
spodbujanje tehnološkega razvoja in inovacij, tako da bomo do leta 2010 dosegli
med vlaganji v raziskovalno dejavnost na eni strani in tehnološki razvoj in
inovacije na drugi strani razmerje 50 : 50. 
-       
Vzpostaviti finančno okolje, ki bo stimulativno za naložbe v razvoj
tehnološko zahtevnih proizvodov in storitev ter za nastanek in rast
visokotehnoloških in inovativnih podjetij. Zagotoviti bo treba sredstva za
razvoj trga začetnega in tveganega kapitala za kasnejše faze podjetniške rasti
(»equity funding for start-ups«). 
-       
Izpeljati postopno reorganizacijo izobraževalnega in raziskovalnega
sistema, združevanje ter povezovanje in s tem doseči kritično maso kvalitetnih
kadrov, sredstev in opreme na vseh področjih (po zgledu naravoslovno-tehničnih
univerz in politehnik po svetu). 
-       
Z reorganizacijo izobraževanja in raziskovanja izboljšati mednarodno
konkurenčnost univerz in do leta 2008 s primernimi spodbudami (npr. štipendije)
povečati vpis študentov na naravoslovno tehničnem področju ter računalništvu in
informatiki za 100%. 
-       
Oblikovati motivacijske mehanizme za bistveno povečanje vlaganj
poslovnega sektorja v RR in inovacije na raven vsaj 2% BDP do leta 2010. 
-       
Vzpostaviti fleksibilen trg delovne sile na raziskovalnem področju s
spodbudami za prehod raziskovalcev iz raziskovalnih institucij in univerze v
gospodarstvo in obratno. 
-       
Vpeljati medresorsko povezovanje in enotno delovanje na projektih, ki so
vsebinsko in upravno povezani s tehnološkim razvojem, inovacijami in
podjetništvom. 
-       
Podpirati razvoj t.i. inovacijske infrastrukture, to je institucij za
podporo RR v podjetjih (tehnološki centri, grozdi, tehnološke mreže oz.
platforme) in za razvoj novih podjetij (tehnološki parki, univerzitetni
podjetniški inkubatorji). 
-       
Sprejeti zakonodajo, ki bo dejansko podporna in stimulativna do domačih
in tujih vlaganj, predvsem v tehnološko in inovacijsko zahtevne projekte. 
-       
Izboljšati delovanje pravne države, ki bo zagotavljalo pravno varnost
predvsem v smislu varovanja investitorjev pred zlorabami, varovanja zasebnih
vlaganj in industrijske lastnine, tajnosti podatkov, konkurenčnih klavzul in
varstva terjatev podjetij pri dolžnikih. 
-       
V skladu z opredeljenimi potenciali in potrebami poslovnega sektorja
usmeriti sredstva v manjše število večjih projektov, ki bodo omogočali
gospodarske preboje; poenostaviti postopke, predvsem pri prijavah za mala in
srednje velika podjetja. 
-       
Aktivirati finančne vzpodbude podjetjem, da se bodo v bistveno večjem
številu prijavljala na projekte v okviru EU.
5.2 Univerze
Najpomembnejši del neke družbe oziroma države so univerzitetno
izobraženi ljudje, ki morajo v vseh pogledih izkazovati mednarodno konkurenčne
sposobnosti in kvalitete. Družbe, v katerih univerze ne izpolnjujejo teh
zahtev, so obsojene na stagnacijo ali celo zaostajanje. Iz teh dejstev izhaja
nujnost mednarodne odličnosti in konkurenčnosti univerz, kar ima za posledico,
da nekatere države pospešeno vlagajo v univerzitetno izobraževanje. Zavedati se
moramo, da so univerze v evropskem civilizacijskem okolju osnovni nosilec
znanja in kulture ter vir visoko in najvišje kvalificiranih človeških virov. Za
nemoten prehod v družbo znanja vsake države ali regije je torej neobhodno
zagotoviti mednarodno konkurenčnost univerz na področju izobraževanja in
raziskovanja. Za Slovenijo je pomembno, da se odzove na te izzive. Pri tem je
treba upoštevati, da je univerza institucija sui generis, katere osnovni namen
je povezovanje izobraževanja in raziskovanja. Njeno osnovno poslanstvo je: 
-       
zagotavljanje v mednarodnem merilu konkurenčnih človeških virov kot
nosilcev humanega razvoja družbe, njenega gospodarstva in inovacijskega
sistema; 
-       
razvoj novih znanj in spoznanj ter prizadevanje za znanstveno in
intelektualno odličnost in inovativnost; 
-       
pospeševanje obojesmernega pretoka novih znanj in spoznanj; 
-       
sodelovanje v mednarodnih povezavah z drugimi univerzami s poudarkom na
prispevanju in konkurenčnem vključevanju v evropski visokošolski in
raziskovalni prostor; 
-       
sodelovanje z drugimi subjekti inovacijskega sistema, kot so podjetja in
raziskovalni inštituti. 
V smislu prizadevanja za uspešnejše delovanje inovacijskega
sistema je treba z dejanji okrepiti prizadevanja za kvalitetno rast slovenskih
univerz, njihovo odgovornost in jim postaviti v tem pogledu konkretne cilje in
jih vgraditi v njihova poslanstva. Ta prizadevanja je treba podpreti z
ustreznejšim financiranjem. To mora biti zagotovljeno kot mednarodno primerljiv
delež BDP in v ustreznem razmerju z vlaganji v RR. V naslednjem srednjeročnem
obdobju mora financiranje visokega šolstva doseči obseg 2/3 vlaganj v RR23.
Mednarodne primerjave namreč kažejo, da najuspešnejše države vlagajo pribl. 5%
svojega BDP v RR in univerze. Treba je izboljšati organizacijsko raziskovalno
opremljenost slovenskih univerz, kar bi bilo možno doseči z združevanji z
inštituti ali z drugo primerno organizacijsko povezanostjo z inštituti.
Univerzitetne institucije je treba bistveno bolj odpreti, kot smo storili do
sedaj, in uravnotežiti mednarodne prihode in odhode učiteljev oziroma
raziskovalcev in študentov. Prav tako je treba bistveno izboljšati prehodnost
raziskovalcev v odnosu na poslovni sektor. Razvoj podiplomske šole je treba
spodbujati tudi v sodelovanju s tujimi kvalitetnimi univerzami (skupni programi
– joint degrees) in jo formalno približati modelom najuspešnejših konkurentk. 
Podrobneje je strategija univerz in njihovega delovanja
opredeljena v Nacionalnem programu visokega šolstva (NPVŠ).
5.2.1 Cilji
Razvoj inovacijskega sistema je v mnogočem vezan in odvisen
od uspešnosti delovanja univerz. Cilji, ki jih pred univerze postavlja NRRP, so
zatorej vezani na izpolnjevanje lizbonskih in barcelonskih ciljev in deklaracij
EU. Usmerjeni so predvsem v vzpostavitev inovativno bistveno učinkovitejšega
okolja v Sloveniji in k zagotavljanju človeških virov, ki bodo postali nosilci
uspešnega tehnološkega in družbenega razvoja na prehodu v družbo znanja. Za
dosego teh ciljev so potrebne velike spremembe v načinu delovanja univerz.
Spremembe morajo biti uveljavljene postopoma. Glavni cilji raziskovalne
politike so: 
-       
Izboljšati mednarodni ugled univerz v Sloveniji glede na vedno močnejšo
mednarodno konkurenco. Cilj je, da se v naslednjem desetletju vsaj ena od
slovenskih univerz uvrsti med vodilne visokošolske inštitucije v smislu
priznanih mednarodnih ocenjevanj v širši regiji, ki vključuje celotno Slovenijo
in sosednje pokrajine, in da dve univerzi dosežeta regionalno pomembnost v
istem obsegu. Predlog za izvedbo: Vsaka univerza in visokošolska institucija
predlaga skupino 3 –7 univerz ali institucij iz zgornje tretjine vodilnih držav
v EU, s katerimi se želi primerjati (»benchmarking«) ali doseči podoben ugled
in kvalitetni nivo. Tako predlagane institucije oz. univerze bi bile referenčne
pri določanju meril za akreditacijo programov, habilitacijskih meril in
postopkov, raziskovalne uspešnosti (odmevnosti in visoko citiranih objav),
dosežkov pri izmenjavi profesorjev, raziskovalcev in študentov. V izbrani
skupini univerz oziroma ustanov bi se lahko tudi skušali dogovoriti za skupne
programe (»joint degrees«). Povečano financiranje mora biti prednostno usmerjeno
v doseganje zgoraj navedenih referenčnih kriterijev in izboljšanje kvalitete in
razvrstitve univerze ali visokošolske institucije. 
-       
Razvoj evropskih univerzitetnih centrov odličnosti, ki bodo uveljavljali
kvaliteto slovenske znanosti v evropskem in svetovnem merilu. Cilj do leta 2010
je ustanovitev vsaj enega univerzitetnega centra odličnosti na tri ali štiri
fakultete. Del sredstev bo prišel iz povečanega sistemskega financiranja in bo
namenjen raziskovalnim skupinam, ki so primerljive z evropskimi centri odličnosti.
-       
Povečati prisotnost zunanjih visokošolski učiteljev na slovenskih
univerzah in zmanjšati delež reelekcij visokošolskih učiteljev znotraj
institucije (»inbreeding«) Cilji: do leta 2010 zagotoviti vsaj 5% tujih
predavateljev in podiplomskih študentov ter vsaj 10% doktorandov iz tujine. To
bi bilo mogoče doseči s skupnimi programi, kar bi za Slovenijo pomenilo okoli
150 doktoratov, podeljenih v skupnem mentorstvu s tujimi univerzami (»joint
degrees«). 
-       
Dogovoriti in prirediti programe tako, da se jih bo vsaj 5% izvajalo
skupno s tujimi univerzami. Okrepiti raziskovalni potencial na univerzah s
povečanjem števila podiplomskih študentov na vsaj 10.000 leta 2008 in
zagotoviti najmanj 500–600 novih doktorjev znanosti letno (oziroma zagotoviti
vsaj 10% študentov podiplomskega študija od vseh študentov v terciarnem
izobraževanju). Ob zagotovljenem dvigu kvalitete doktoratov je treba povečati
možnosti za odhod na doktorske študije v tujino, predvsem na najboljše
institucije. 
-       
Povečati institucionalno pripravljenost posameznih skupin na univerzah
za prevzemanje kompleksnejših in večjih raziskovalnih projektov ter
pridobivanje evropskih projektov (centri in mreže odličnosti EU, kandidiranje
pri ERC - Evropskem svetu za raziskovanje) tudi v sodelovanju z univerzami iz
EU. 
-       
Povečati institucionalno pripravljenost in razviti celovit sistem za
pridobivanje ter upravljanje z intelektualno lastnino (tehnološke pisarne,
pisarne za intelektualno lastnino itd.). 
Glej tudi 5.1.1.
5.2.2 Naloge
Za realizacijo teh ciljev je treba: 
-       
Izboljšati financiranje univerzitetnega izobraževanja. Doseganje
ustreznega nivoja financiranja je treba opredeliti v % BDP, podobno kot to
lizbonski cilji opredeljujejo za RR. Za uravnoteženost in uspešnost
nacionalnega inovacijskega sistema je treba izobraževalnim programom visokega
šolstva nameniti sredstva v približni višini 2/3 sredstev, namenjenih za RR,
torej v perspektivi 2% BDP. Univerze morajo sodelovati z okoljem, okolje pa jih
za to nagrajuje. Torej je merilo uspešnosti delovanja univerz tudi prejeto
sofinanciranje iz okolja. 
-       
Predpogoj za mednarodno konkurenčnost univerz so po zahtevnosti in
vsebini mednarodno primerljiva habilitacijska merila, ki so najboljši porok za
proaktivno delovanje in dvigovanje kvalitete. NRRP priporoča slovenskim
visokošolskim zavodom, da uskladijo svoja habilitacijska merila z mednarodno
primerljivimi standardi (po zgledu ENQA - Standards and Gudelines for Quality
Assurance in the European Higher Education Area). Večji poudarek bo treba dati
inovativnim, originalnim, v mednarodnih merilih vrhunskim dosežkom kandidata
ter omogočiti kandidiranje ustreznih osebnosti iz poslovnega sektorja. Pri
razpisih za mesta visokošolskih učiteljev in raziskovalcev je treba zagotoviti
odprtost in enake možnosti za vse kandidate in kandidatke. 
-       
Povečati mobilnost profesorjev znotraj univerzitetnega prostora in med
univerzo, inštituti in gospodarstvom. Najuspešnejši instrument v tem smislu je
institut sobotnega leta. Pri tem velja nameniti posebno pozornost uravnoteženju
prihodov in odhodov v okviru tega instituta. V okviru boljšega financiranja
visokega šolstva je del teh sredstev potrebno nameniti za financiranje
instituta sobotnega leta. Cilj je, da vsaj 5% univerzitetnih učiteljev letno
koristi institut sobotnega leta. Z novim, dodatnim financiranjem, raziskovalno
opremljenostjo in ustvarjanjem nastanitvenih možnosti je treba spodbujati tudi
gostovanja tujih profesorjev in raziskovalcev na slovenskih institucijah.
Število gostujočih tujcev naj bi doseglo vsaj polovico števila oseb, ki
koristijo institut sobotnega leta. V zvezi s tem je nujno spremeniti zelo
omejujoča določila v zakonu, ki ureja javno rabo slovenščine, ki predstavljajo
znatno oviro za izmenjave profesorjev in študentov. V nasprotnem bodo univerze
v Sloveniji še naprej stagnirale in postale obrobne in nepomembne. 
-       
V slovenskem univerzitetnem sistemu, predvsem njegovem
naravoslovno-tehnološkem delu, je treba zagotoviti vsaj evropsko konkurenčen
standard za nabavo raziskovalne opreme. S tem se bo omogočilo in dvignilo
interes za gostovanje raziskovalcev iz tujih univerz, poslovnega sektorja in
inštitutov na slovenskih univerzah. 
-       
Okrepiti raziskovalni potencial univerze s povečanjem števila mladih
raziskovalcev, predvsem tistih z izkazanim interesom poslovnega sektorja. To
povečanje mora biti izrazito predvsem na deficitarnih in relevantnih področjih
ter naravoslovju in tehniki. Povečanje mora biti večje od reprodukcijskih
potreb akademskih institucij. S tem se bo v času njihovega dela na univerzi
izboljšala kapaciteta za raziskovalno delo, potem pa se bo izboljšala
izobrazbena struktura zaposlenih v gospodarstvu in posledično delovanje
celotnega inovacijskega sistema. Od sedanjega stanja približno 220 doktoratov
letno v okviru programa mladih raziskovalcev se bo število do leta 2008
povečalo na 300 in do leta 2010 na 400 doktoratov letno, v glavnem na račun
poslanih iz poslovnega sektorja. V smislu povečanja mobilnosti in omogočanja
več opcij mladim doktorjem znanosti je treba njihovo nadaljnje izobraževanje
približati mednarodno uveljavljenemu konceptu podiplomskega študenta. Pomembno
je, da v Sloveniji predvidimo sredstva, ki bi omogočala privabljanje in
štipendiranje oziroma kreditiranje mlajših raziskovalcev in študentov na
različnih stopnjah študija iz tujine ter gostovanje naših mladih doktorjev
znanosti v tujini. 
-       
Podpreti inovacijski potencial tako na univerzah kot tudi na
raziskovalnih inštitutih z uradi za zaščito in trženje intelektualne lastnine,
ki je v interesu izumitelja in institucije po načelu 1/3 lastništva avtorji,
1/3 lastništva laboratorij (stroškovni center), kjer avtorji delajo, in 1/3
visokošolski zavod ali JRZ, kjer avtorji delajo. 
-       
Univerzam je treba zagotoviti evropsko primerljiva raziskovalna sredstva
za razvoj področij in disciplin. 
V smislu uspešnejših prizadevanj za delovanje inovacijskega
sistema je treba okrepiti prizadevanja za kvalitetno rast in mednarodni ugled
slovenskih univerz kot najbolj odločujočega dejavnika razvoja poslovnega
sektorja in družbe24 
in jim postaviti v tem pogledu konkretne cilje. Priporočljiva
pot za hitrejšo rast kvalitete in ugleda slovenskih univerz je združevanje
naravoslovno tehničnih fakultet z javnimi raziskovalnimi zavodi ali njihovimi
deli. Ker so nekatere raziskovalne skupine zelo kvalitetne, bi bistveno prispevale
tako k dvigu kvalitete znanstvenega dela ter citiranosti kakor tudi h kvaliteti
izobraževanja.
5.3 Javni raziskovalni zavodi
Država ustanavlja javne raziskovalne zavode (JRZ) za
zagotavljanje dolgoročnih strateških ciljev doseganja znanstvene odličnosti in
mednarodne konkurenčnosti pri razvoju in prenosu novega znanja ter njegovi
uporabi za razvoj Slovenije na tistih področjih znanosti, kjer doseganje
mednarodnih standardov in narava dela zahtevata določeno kritično maso
človeških virov, opreme ter prostorske, servisne, informacijske in
administrativne podpore. JRZ se lahko ustanovijo tudi z namenom sistematičnega
raziskovanja naravne in kulturne dediščine slovenskega naroda, kar je pogoj za
to, da dediščina lahko služi kot opora nacionalni samobitnosti, in raziskovanje
družbeno-kulturnih procesov, v katere sta vpeta slovenski narod in država, s
poudarkom na sodobni slovenski zgodovini. 
Dejavnost inštitutov je tako predvsem: 
-       
izvajanje raziskav v javnem interesu, torej relevantnih za Slovenijo in
v podporo gospodarski rasti in družbenemu napredku. 
-       
zagotavljanje timskega, interdisciplinarnega in profesionalnega pristopa
k raziskavam v vrhu znanosti na vseh ravneh, od temeljnih raziskav do razvoja
visokih tehnologij, ki je podprt s strani poslovnega sektorja, 
-       
pospeševanje pretoka novih znanj, spoznanj in kompetenc iz zakladnice
dosegljivih znanj v gospodarstvo in družbo, 
-       
pospeševanje znanstvene in inovacijske odličnosti, ki omogoča tako
razvoj vrhunskih novih znanj kot tudi sodelovanje z vodilnimi raziskovalnimi
inštituti in ustanovami v svetu s poudarkom na nastajanju evropskega
raziskovalnega prostora, 
-       
sodelovanje pri izobraževanju podiplomskih kadrov skupaj z univerzo ob
raziskovanju za razvoj družbe ter za dvig konkurenčnosti poslovnega sektorja in
inovacijskega sistema, 
-       
vzdrževanje in zagotavljanje dostopa do velike raziskovalne opreme,
zbirk in druge infrastrukture, ki je širšega pomena za raziskovalni sistem,
poslovni sektor in celotno družbo (skupaj z univerzami), 
-       
raziskovanje naravne in kulturne dediščine s terenskimi in arhivskimi
raziskavami, urejajanje gradivskih in podatkovnih zbirk, izdajanje temeljnih
znanstvenih del in virov ter širenje njihove javne dostopnosti s pomočjo
informacijskih tehnologij, 
-       
razvoj podjetij “spin-off” in tehnoloških parkov, 
-       
privzemanje fleksibilnih, ciljno usmerjenih organizacijskih struktur, ki
omogočajo hitre odgovore na zahteve trga in nudijo storitve za uspešen prenos
tehnologije in inovacij v poslovni sektor, 
-       
okoljevarstvene storitve in storitve na področju javne varnosti in
nacionalne, kulturne ter naravne dediščine. 
V času izvajanja NRRP je nujno potrebno doseči spremembo
poslanstva in usmeritev JRO, posebej s stališča Lizbonske strategije, in
posledično spremembe v njihovi organizaciji in delovanju. 
Javni raziskovalni zavodi, ki želijo ohraniti samostojnost,
bodo morali v vedno večji meri sredstva dobiti na trgu, to je z aplikativnimi
oz. usmerjenimi raziskavami. Tisti JRZ ali njihovi deli, ki želijo opravljati
temeljne raziskave, pa se bodo morali tesneje povezati z univerzami. 
Raziskovalci na javnih raziskovalnih zavodih naj bodo
organizirani v programske skupine, saj je s tem optimizirana njihova
produktivnost na področju osnovnih in usmerjenih osnovnih raziskav. Za izvedbo
industrijskih projektov (ki jih gospodarski subjekti financirajo neposredno ali
po voucherskem sistemu), se formirajo interdisciplinarne skupine za čas
trajanja projekta in s projektu primernim vložkom raziskovalnih ur. Z
vpeljevanjem interdisciplinarnih oziroma interinstitucionalnih projektnih
skupin bi povečali smotrno izkoriščenost človeških virov in instrumentalne
opreme ter omogočili fleksibilno doseganje kritične mase.
5.3.1 Cilji
Nepridobitni smotri in cilji na področju raziskovalne in
razvojne dejavnosti se v javnih raziskovalnih zavodih dosegajo v okviru režima
javne službe in s tisto raziskovalno dejavnostjo, ki je v področni zakonodaji
določena, da se izvaja v javnem interesu. To so zlasti tista relevantna
področja, ki dajejo neposredno strokovno podlago za dejavnost v družbenih in
gospodarskih infrastrukturah (NRRP) ali so pomembna za kontinuiteto slovenske
nacionalne samobitnosti. 
Javni raziskovalni zavodi si morajo glede na naravo svojega
dela zagotavljati znaten del sredstev na trgu. Odvisno od področja dela, zanimanja
raziskovalcev in prodornosti JRZ so ti deleži zelo različni. Pri večini velikih
JRZ je delež tržnih prihodkov med 20% in 30%. Pri nekaterih, čeprav ne vseh,
inštitutih na področju humanističnih ved je pod 10%. Pri nekaterih izrazito
tehniško naravnanih inštitutih dosega tržni delež tudi do 80%, pri tržno
naravnanih ekonomskih inštitutih pa do 50%. V povprečju je delež trga (to je
nedržavnih sredstev) v celotnih prihodkih JRZ okoli 25%. V bodoče je treba
povezavo z gospodarstvom in pridobivanje mednarodnih projektov pospeševati še
veliko močneje. Dopustiti moramo možnost, da se lahko JRZ, pri katerem prihodki
od tržne dejavnosti (trajno presegajo) dosegajo 50%, oziroma po predhodnem
soglasju ustanovitelja, preoblikuje v gospodarsko družbo, zasebni zavod, javni
sklad, ustanovo ali drugo pravno oseb, v kateri ima ustanovitelj kapitalsko
naložbo. 
Trenutno je v Sloveniji 17 JRZ. Država bo nove JRZ
ustanavljala le izjemoma in to samo v smislu statusno pravnega preoblikovanja
raziskovalne organizacije, ki izpolnjuje za to določene pogoje, v javni
raziskovalni zavod oziroma javni infrastrukturni zavod. Država bo ravnala kot
dober gospodar in manj uspešne inštitute združevala ali tudi ukinila. Zaradi
zagotavljanja potrebne kritične mase za mednarodno konkurenčnost bo
raziskovalna politika stremela k povezovanju inštitutov na sorodnih znanstvenih
in tehnoloških področjih, pa tudi k povezovanju inštitutov in univerz ter
povezovanje inštitutov z gospodarstvom in uporabniki v javnem sektorju. 
Pri ustanovitvi JRZ bo država upoštevala, ali raziskovalna
organizacija oziroma njen del izpolnjuje sledeče pogoje: 
-       
ima primeren obseg raziskovalnega kadrovskega potenciala na določenem
raziskovalnem področju, 
-       
izkazuje znanstveno odličnost človeškega potenciala in njegove dokumentirane
inovacijske reference, 
-       
izkazuje pomen raziskovalnega področja za aktualne in dolgoročne potrebe
Slovenije, opredeljene z raziskovalno in razvojno politiko, 
-       
izkazuje zadovoljivo stopnjo opremljenosti, 
-       
izkazuje poslovno zmožnost vodstva organizacije, da si del sredstev
zagotavlja na trgu, 
-       
izkazuje poslovno zmožnost organizacije, da zna skrbeti za kakovostno
rast raziskovalnega potenciala in konkurenčnosti, 
-       
izkazuje štipendiranje mladih raziskovalcev. 
Cilji, ki jih pred JRZ postavlja NRRP, so usmerjeni predvsem
v vzpostavitev inovativno uspešnejšega okolja, v dvigovanje kvalitete
raziskovalnega dela in boljšo povezavo z gospodarstvom in univerzami. Vse to bi
naj podpiralo hitrejši prenos znanj v gospodarstvo in pomagalo uveljaviti
razvojno strategijo Slovenije. Namen je, da v prvem desetletju članstva v EU
Slovenija preseže povprečno razvitost držav članic. Pomemben del te strategije
in strategije NRRP na področju JRZ je ustanavljanje novih visokotehnoloških
podjetij in “spin-off” podjetij. Odpraviti moramo zakonske in druge omejitve
ter ustvariti boljše in transparentnejše pogoje za nastanek in financiranje
takih podjetij.
5.3.2 Naloge
Za doseganje postavljenih ciljev je treba: 
-       
razvijati raziskovalne centre odličnosti, ki bodo s povezovanjem inštitutov,
visokošolskih izobraževalnih ustanov in poslovnega sektorja v skupne
raziskovalne skupine in skupne podiplomske izobraževalne programe uveljavljali
slovensko znanost v evropskem in svetovnem merilu in dosegli hitrejši prenos
dosežkov v gospodarsko in družbeno prakso. V naslednjih treh letih bi morali
ustanoviti vsaj osem takih centrov odličnosti, do leta 2010 pa naj bi imeli
vsaj po en center odličnosti na vsakem pomembnejšem raziskovalnem področju, 
-       
z izboljšanjem opremljenosti JRZ, mednarodnim povezovanjem in ustreznim
financiranjem zvišati kvaliteto raziskovalnega dela tako, da bomo do leta 2010
dosegli povprečje EU ne le po številu objav znanstvenih izsledkov v mednarodnih
strokovnih revijah, temveč tudi po številu najbolj citiranih objav, kjer sedaj
resno zaostajamo, 
-       
uveljavljati skupne nastope inštitutov in poslovnega sektorja v
mednarodnem prostoru, zlasti pri pridobivanju projektov EU, kar naj bo tudi
prednostno merilo pri financiranju raziskovalne opreme, 
-       
izobraževalni proces na JRZ naj se zagotovi z njihovim povezovanjem z
drugimi raziskovalnimi in visokošolskimi institucijami, 
-       
močno povečati število novih mladih raziskovalcev od 250 na 350 letno.
Od vseh novih jih mora biti 80% za poslovni sektor, 
-       
ustanavljati nova visoko-tehnološka podjetja. JRZ naj bi do leta 2008 ob
soglasju ustanovitelja ustanovili vsaj nekaj deset novih visoko tehnoloških
podjetij, 
-       
v novih visokotehnoloških in drugih “spin-off” podjetjih ter tehnoloških
parkih zagotoviti več kot 250 novih delovnih mest. V naslednjih desetih letih
pa naj bi to število naraslo na 500 do 1000, 
-       
nadaljevati s koordinirano digitalizacijo ter zagotoviti sistem
arhiviranja digitalnih virov, 
-       
povečati mobilnost, dodatno izobraževanje in štipendiranje raziskovalcev
v vseh raziskovalnih in izobraževalnih institucijah in v gospodarstvu, 
-       
povečati obseg financiranja tam, kjer je dokazana mednarodna odličnost
in povečati financiranje razvojno-tehnoloških projektov, ki se izvajajo skupaj
z gospodarstvom in drugimi uporabniki, 
-       
uvesti sistematično ocenjevanje kakovosti raziskovalnih skupin in
inštitutov po mednarodnih merilih ter ocenjevanje izpolnjevanja poslanstva
inštitutov. Vsakih 5 let se bo izvedlo zunanje ocenjevanje inštitutov,
inštituti pa bodo vsaki dve leti izvedli nadzor in oceno izvajanja poslanstva
in potrjenega načrta dela. Prav tako morajo biti ocenjevane agencije, ki
delujejo na raziskovalnem področju. 
Za uspešnejše delovanje raziskovalnega in inovacijskega
sistema je treba izboljšati opremljenost raziskovalnih inštitutov in zagotoviti
ustrezen in stalen vir sredstev predvsem za tisto dejavnost JRZ, od katere
lahko pričakujemo uporabne rezultate v daljšem časovnem obdobju Posebej je
treba podpreti področja in institucije, kjer smo odlični po mednarodnih
merilih. Z ukrepi gospodarske politike, pa tudi z raziskovalno-razvojnimi
projekti je treba podpreti novoustanovljena visokotehnološka podjetja in
podjetja “spin-off”. 
Izvajanje vrhunskih temeljnih raziskav na inštitutih je
pomembno zaradi ustvarjanja in prevzemanja znanj, ki so podlaga usmerjenim in
aplikativnim raziskavam ter pozneje tudi razvojnim raziskavam. Te raziskave se
financirajo v skladu z določili točke 4.2.2. Posebej je treba na inštitutih
vzpodbujati izvajanje usmerjenih temeljnih in aplikativnih raziskav, ker
ustvarjajo most med dosežki temeljnih raziskav in uporabniki. Te raziskave
znani potencialni uporabniki sofinancirajo, kar se uporabi kot dokaz
relevantnosti in interesa uporabnikov. Podpreti je treba še posebej tudi
razvojne raziskave.
5.4 Posredniki
Za zagotavljanje pretoka znanja iz javnih institucij, ki
izvajajo RR, v poslovni sektor bo Slovenija na podlagi interesa gospodarskega
sektorja in ustreznih raziskovalnih zmogljivosti (ob pogoju vsaj 50%
sofinanciranja iz zasebnih virov) razvijala vrsto posrednikov. Predvidene so
naslednje oblike posrednikov25: 
-       
Tehnološka jedra, 
-       
Tehnološki centri industrijskih panog, 
-       
Tehnološke mreže in platforme, 
-       
Industrijski grozdi, 
-       
Univerzitetni spin-off inkubatorji, 
-       
Tehnološki parki in podjetniški inkubatorji, 
-       
Pisarne za prenos tehnologij, 
-       
Mreža regionalnih tehnoloških centrov in raziskovalnih središč; 
-       
Službe za upravljanje z intelektualno lastnino (na ravni inštitucije ali
medinštitucionalne), ki bodo s prijaviteljem sodelovale na principu skupnih
vlaganj in prevzemale finančno tveganje, ki ga posamezne raziskovalne skupine
niso sposobne prenesti, 
-       
informacijski sistem o raziskovalni dejavnosti in 
-       
druge ustrezne oblike generiranja in prenosa tehnoloških znanj. 
Vrsta teh institucij (tehnološki centri, grozdi, tehnološke
mreže, tehnološki parki) že obstaja. Njihovo financiranje se zagotavlja
projektno preko prijav na letne razpise. 
Drugi posredniki, kot so univerzitetni spin-off inkubatorji
in patentne pisarne, ki delujejo na osnovi skupnih vlaganj, so šele v
nastajanju in jih je treba še podpreti in nadalje razvijati. 
Za popolno vzpostavitev okolja, ki podpira prenos znanja, so
potrebne spremembe v zakonodaji, soustrezni podzakonski akti in zagotovitev
zagonskih sredstev. Po nekajletnem začetnem obdobju naj bi te institucije same
pokrivale stroške svojega delovanja. Bistvena naloga, ki naj bi jo prevzeli
agenciji TIA in JAPTI je, da ob ohranjanju konkurence med posameznimi subjekti
vse te institucije povežeta v mrežo, ki naj poveča absorpcijsko sposobnost
poslovnega sektorja v Sloveniji za prenos tehnologij in inovacij iz svetovne
zakladnice znanja ter izrabi sinergijske prednosti sodelovanja med posameznimi
subjekti, zlasti tistimi, ki so prejemniki največjega dela javnih sredstev in
ki delujejo na področju dejavnosti RR. 
TIA in JAPTI morata izdelati metodologijo za evalvacijo
delovanja teh institucij ter postopek za njihovo ustanovitev ali ukinitev.
5.4.1 Cilji
Kljub gospodarski tranziciji je Slovenija zadržala visoka
vlaganja javnega in zasebnega sektorja v RR. Med temi vlaganji pa ni prišlo do
dovolj velikih sinergij, zato so učinki obstoječega raziskovalnega potenciala
preskromni. Posredniki predstavljajo povezavo med zasebnim in javnim sektorjem
ter pomagajo pri prenosu raziskovalnih dosežkov v gospodarsko in javno uporabo.
Te institucije so do zdaj delovale preveč eksperimentalno, na
podlagi letnih načrtov, in zato niso uspele pridobiti najboljšega
raziskovalnega kadra in odlične opreme. Imajo premalo stikov s podjetji in
javnimi inštituti. Premalo so prepoznavne tudi v širši javnosti. 
Prvi cilj politike RR pri razvoju posrednikov je zato odprava
teh slabosti, da bi mogli izvajati svoje poslanstvo in dosegati večjo
učinkovitost. 
Republika Slovenija bo v obdobju petih let dosegla naslednje
merljive cilje: 
-       
Tehnološki centri bodo do leta 2010 bistveno povečali (podvojili) razvoj
novih proizvodov in storitev, povečali (podvojili) udeležbo v evropskih
raziskovalnih programih, povečali svojo diseminacijsko aktivnost. Do leta 2008
bomo razvili nacionalno informacijsko bazo s podatki o tehnoloških centrih,
njihovih članih in ponujenih raziskovalnih storitvah. 
-       
Povečalo se bo število tehnoloških parkov (s sedanjih treh vsaj na
štiri) in okrepilo delovanje obstoječih. 
-       
Povečalo se bo število raziskovalcev in študentov, vključenih v podjetja-inkubirance
v tehnoloških parkih, ter prostorov za inkubirance. Nabor storitev, ki jih
tehnološki parki in podjetniški inkubatorji ponujajo inkubirancem, se bo
povečal s sedanjih 15 na 45; število vstopov, stopnje preživetja in izstopov pa
se bodo povečali za 100%.
5.4.2 Naloge
Določila Zakona o podpornem okolju za podjetništvo - ZPOP
(Uradni list RS, št. 40/2004) predvidevajo centralni register organizacij -
posrednikov pri prenosu znanja in postavljajo pogoje za registracijo teh
institucij. Sprejetje podzakonskih aktov (kjer naj bodo definirani naloge
organizacij ter postopki za preverjanje njihove učinkovitosti in rezultatov kot
osnova za presojo o upravičenosti financiranja) in dejanska, s primernim
informacijskim sistemom podprta vzpostavitev registra, so osnova za kasnejše
sistemsko financiranje teh institucij. 
-       
Tehnološki centri kljub desetletni tradiciji financiranja preko javnih
razpisov še vedno delujejo preveč heterogeno. Vzpostaviti je treba mrežo med
sabo primerljivih tehnoloških centrov in programsko podpreti njeno
financiranje. V sodelovanju z industrijo je potrebno zanje zagotoviti nakup
vrhunske raziskovalne opreme. Zelo je potrebno povečevati število raziskovalcev
v tehnoloških centrih, predvsem preko programa mladih raziskovalcev za gospodarstvo.
-       
Tehnološke centre je treba povezati z gospodarskimi grozdi in razviti
načine za učinkovit in hiter prenos znanja v njihove najšibkejše člane – majhna
in srednja podjetja. 
-       
Čimprej je treba dograditi tehnološki park v Celju in prestrukturirati
tehnološki park v Mariboru. Vse parke je treba bolje povezati z univerzami in
javnimi inštituti. Pomembna je tudi povezanost parkov v finančni sistem, ki
omogoča lažji dostop do kapitala, ter zagotovitev ugodnih pogojev delovanja v
takih parkih, kar novim tehnološkim podjetjem znižuje stroške in omogoča, da se
v zagonskem obdobju osredotočijo na vlaganja v znanje, človeške vire in opremo.
To bo omogočilo povečanje števila inkubirancev v tehnoloških parkih v Sloveniji
in povečalo zanimanje za kariero znanstvenikov-podjetnikov. 
-       
Razvijati nove tehnološke mreže na področjih, kjer obstaja velika
potreba industrije po raziskavah, ter njihove strateške dokumente vnesti v
raziskovalno politiko Slovenije. 
-       
Doseči upoštevanje stališč tehnoloških mrež v slovenskih in evropskih
raziskovalnih strategijah in programih. 
-       
Preučiti možnost, da se v deficitarnih regijah vzpostavijo novi
tehnološki parki ali druge oblike posrednikov, ter razviti nove oblike prenosa
znanja, ki ustrezajo spremembam v tehnologijah in družbi. 
-       
Izvesti evalvacijo delovanja posrednikov. Najprej je potrebna izdelava
metodologije evalvacije, nato evalvacija polovice posrednikov v letu 2006 in
druge polovice v letu 2007. Osnova za evalvacijo in upravičenost delovanja je
prispevek k izpolnjevanju ciljev NRRP na področju tehnološkega razvoja in s
sofinanciranjem izkazani interes poslovnega sektorja za delovanje posrednikov.
6. PREGLED PROGRAMOV, UKREPOV, INSTRUMENTOV
Programi, ukrepi in instrumenti raziskovalne politike
Slovenije v obdobju 2006–2010 morajo biti dogovorjeni na ravni vlade.
Zagotoviti moramo tudi usklajeno delovanje vseh dejavnosti in subjektov na
področju RR, vključno s strukturami za pospeševanje prenosa znanja. Samo po tej
poti bo izvajanje NRRP prineslo sinergijske učinke in posledično vodilo do
gospodarskega preboja in višje kakovosti življenja. 
Ključni ukrepi razvojno-raziskovalne in inovacijske politike
v prihodnjem petletnem obdobju so opredeljeni v Strategiji razvoja Slovenije, v
okviru dveh razvojnih prioritet: 
1.     
Učinkovito ustvarjanje, dvosmerni pretok in uporaba znanja za
gospodarski razvoj in kakovostna delovna mesta. 
2.     
Konkurenčno gospodarstvo in hitrejša gospodarska rast. 
Ukrepi iz Strategije Republike
Slovenije so v preglednicah, ki sledijo, nadgrajeni s podrobnejšimi ukrepi za
izvajanje politike raziskav in razvoja, predvidenimi v predhodnih poglavjih
NRRP.


STALNI
  UKREPI 

NOSILCI 


Medresorsko
  usklajevanje na področju dviga konkurenčnosti slovenskega gospodarstva,
  tehnološkega razvoja in inovativnosti. 

Svet za
  konkurenč­nost ali drugo telo 


Dodatna
  proračunska sredstva za raziskave se usmeri v celoti v spodbujanje
  tehnološkega razvoja in inovativnosti tako, da dosežejo 0,4% BDP. 

MVZT; MG 


Usposobitev
  agencij za sistematično in ciljno usmerjeno izvajanje programov in ukrepov na
  področju tehnološkega razvoja in inovativnosti (povezanost z gospodarstvom in
  razvojno politiko, delovanje na podjetniških načelih, oblikovanje sodobnih
  mehanizmov podpore tehnološkemu razvoju in inovativnosti). 

TIA; JAPTI,
  MVZT; MG 


Izpeljati
  razpise za financiranje raziskovalne dejavnosti v skladu s sprejetim NRRP. 

MVZT; MG;
  ARRS; TIA; JAPTI 


Postopno
  povečevanje proračunskega financiranja visokega šolstva (do 2% BDP v letu
  2010). 

MVZT 


Spodbujanje
  tehnološkega in tržnega prestrukturiranja podjetij ter njihove okoljske
  konkurenčnosti. 

MG 


Horizontalno
  spodbujanje NTI (neposrednih tujih investicij) v visoko/srednje visoko
  tehnologijo, v kakovostna delovna mesta (z visoko dodano vrednostjo in
  zahtevano usposobljenostjo) ter v centre za JV Evropo in spodbujanje
  integracije podjetij s tujim kapitalom v slovensko gospodarstvo. 

MG; JAPTI 


 


UKREPI
  RAZISKOVALNE IN INOVACIJSKE POLITIKE DO UVELJAVITVE NRRP 

NOSILCI 

ROK


Program
  tehnološkega predvidevanja:
- vzpostavitev
  koordinativnih teles pri SZT
- določitev
  prednostnih področij

MVZT; MG; SZT 

2006 


Ustanovitev
  Sveta za konkurenčnost oz. drugega koordinativnega telesa za medresorsko
  usklajevanje na področju dviga konkurenčnosti slovenskega gospodarstva, tehnološkega
  razvoja in inovativnosti, med drugim usklajevanje aktivnosti za: nastanek
  novih visokotehnoloških podjetij, povečanje deleža inovativnih MSP, povečanje
  števila raziskovalcev v poslovnem sektorju, politiko javnih naročil usmerjeno
  v proizvode in storitve z visokim deležem znanja itd. 

Vlada RS 

2006 


Preoblikovanje
  programa Mladi raziskovalci za gospodarstvo s povečanjem njegove privlačnosti
  in učinkovitosti ter postopnim povečevanjem sredstev za njegovo delovanje. 

MVZT; MG 

2006 


Vzpostavitev
  mednarodno primerljivega in transparentnega ekspertnega sistema za
  ocenjevanje predlogov in rezultatov RRD. 

MVZT; MG; ARRS;
  TIA; JAPTI 

2006 


Spodbujanje
  ugodnega okolja za inovativnost s finančno pomočjo podjetjem na področju
  tehnološkega razvoja:
– priprava
  novih tehnoloških programov v partnerstvu med podjetji, raziskovalnimi
  institucijami in državo za naslednjih 3–5 let;
– oblikovanje
  tehnoloških jeder;
– priprava
  stalno odprtega razpisa za sofinanciranje razvojnih projektov MSP;
– priprava
  razpisa za spodbujanje investicij v nove tehnologije, produkte in storitve;
–
  poenostavitev postopkov, zlasti za MSP.

MVZT; MG 

2006 


Odpraviti
  administrativne ovire za vpis v register raziskovalcev. 

ARRS 

2006 


Oblikovanje
  programa povečanih investicij v raziskovalno infrastrukturo z njenim
  povezovanjem in večjo izkoriščenostjo (po cenovno ugodnih pogojih tako za JRO
  kot za posrednike in podjetja). 

MVZT 

2006 


Izdelava
  metodologije za ugotavljanje gospodarske in družbene relevance projektov in
  programov. 

MVZT; ARRS; TIA;
  JAPTI; MG 

2006 


Spremeniti
  sistem financiranja javnih raziskovalnih organizacij tako, da bo nagrajeval
  sodelovanje z gospodarstvom (vključno z ustanavljanjem podjetij »spin- off«),
  mednarodno sodelovanje in vplivnost, ter raziskovalcem omogočil udeležbo pri
  ustvarjenem poslovnem rezultatu. 

MVZT; MG 

2006 


Sprememba akta
  o akreditaciji visokošolskih programov, tako da bo zagotovljena mednarodna
  primerljivost in konkurenčnost programa, doktorske programe pa lahko izvaja
  samo institucija, ki na predmetnem področju izkazuje vrhunske znanstvene
  rezultate. 

MVZT; SVŠ 

2006 


Uvesti
  diferencirane štipendije in diferencirana merila financiranja visokošolskih
  organizacij (vključno s povečanim financiranjem raziskovalne infrastrukture)
  s ciljem spodbujanja vpisa na naravoslovne in tehniške študije, vključno z
  računalništvom in informatiko. 

MDDSZ; MVZT; MG
  

2006 


Oblikovanje
  programa vlade za spodbujanje NTI in ustrezno preoblikovanje. 

JAPTI 

2006 


Nadgradnja
  strategije razvoja širokopasovnih omrežij. 

MG; MVZT 

2006 


Priprava
  sistemskih rešitev za privabljanje domačih in tujih podjetij oziroma naložb v
  ekonomske cone in tehnološke parke na regionalni ravni, vključno z ustreznejšo
  zemljiško politiko. 

MG 

2006 


Zagotovitev
  delovanja obstoječih univerzitetnih inkubatorjev. 

MG; MVZT; ARRS;
  TIA; JAPTI 

2006 


Povečanje
  učinkovitosti pri črpanju sredstev strukturnih skladov EU. 

SVLSRP; resorna
  ministrstva

2006 


 


UKREPI
  RAZISKOVALNE IN INOVACIJSKE POLITIKE PO UVELJAVITVI NRRP 

NOSILCI 

ROK 


Vzpostavitev
  programa promocije »Znanje – investicija v bodočnost Slovenije«. 

MVZT; MG 

2006 


Vzpostavitev
  sistema za celovito analiziranje in spremljanje stanja ter razvoja dejavnosti
  RR, izvajanja NRRP ter učinkov proračunskih vlaganj. 

MVZT; MG 

2006 


Povečanje
  proračunskega financiranja visokega šolstva vezati na doseganje referenčnih
  kriterijev ter napredka v mednarodnih primerjavah (sprememba zakonskih podlag
  – ZVŠ), z ustrezno spremembo poslanstev univerz, sistemske urejenosti itd. 

MVZT; SVŠ;
  Univerze 

2006 


Vzpostavitev
  in zagotovitev delovanja patentnih pisarn in univerzitetnih pisarn za prenos
  tehnologij. 

MG; MVZT;
  ARRS; TIA; JAPTI 

2006 


Povezovanje
  različnih načinov dodeljevanja državnih spodbud (državne pomoči, strukturni
  skladi, raziskave in razvoj, neposredne tuje naložbe, aktivna politika zaposlovanja,
  terciarno in vseživljenjsko učenje, državne investicije ipd.) v enovit
  sistem. 

SVLSRP;
  resorna ministr­stva 

2006 


Uskladitev
  vseh programov in projektov s cilji NRRP 

MVZT; MG 

2006 


Sprejem
  sistemskih ukrepov za povečanje deleža prihodkov, ki jih JRO pridobijo na
  trgu. 

MVZT; MG 

2006 


Institut
  »mladega raziskovalca« približati mednarodno uveljavljenemu konceptu
  podiplomske­ga študenta. 

MVZT; MG;
  agenciji 

2006 


Sprejetje
  podzakonskih aktov za vzpostavitev centralnega registra organizacij
  posrednikov prenosa znanja. 

MG; MVZT 

2006 


Vzpostavitev
  programa za povečanje mednarodnega sodelovanja in uveljavljenosti Slovenije
  na področjih RR ter inovacij, vključno s podporo vključevanju dobrih tujih
  raziskovalcev v slovenska podjetja in univerze. 

MVZT; MG 

2006 


Sprejem
  ustreznih zakonskih podlag in podzakonskih aktov za zagotavljanje delovanja
  pravne države (varovanje investitorjev in vlaganj ter industrijske lastnine,
  tajnosti podatkov, konku­renčnih klavzul, zaščita terjatev, plačilna disciplina
  itd.). 

MF; MG; MVZT 

2006 


Sprejem
  sprememb v Zakonu o javni rabi slovenščine, ki zagotavljajo doseganje ciljev
  med­narodne mobilnosti in sodelovanja na področjih inovacijskega sistema. 

MK; MVZT; MG 

2006 


Oblikovanje
  nacionalnega inovacijskega sistema (NIS) in izvajanje slovenske regionalne
  inova­cijske strategije (SLORITS) v povezanosti univerz, raziskovalnih
  institutov, podpornih institucij, vlade in podjetij, vključno s programom za
  razvoj obstoječih posrednikov ali vzpostavitev novih na podlagi študije
  njihove utemeljenosti. 

MVZT; MG; TIA;
  JAPTI; SVLSRR 

2006 


Vzpostavitev
  mreže tehnoloških centrov, ki bo povezana z industrijskimi grozdi in
  tehnološkimi mrežami (zlasti za prenos znanja v MSP), in zagotovitev njenega
  delovanja. Oblikovanje programa za modernizacijo raziskovalne infrastrukture
  tehnoloških centrov. 

MVZT; MG 

2006 


Zagotovitev
  delovanja obstoječih tehnoloških mrež v okviru tehnoloških programov in na
  prednostih področjih; povezava med strateškimi dokumenti tehnoloških mrež in
  nacionalnimi strateškimi dokumenti. Vzpostavitev novih tehnoloških mrež. 

MVZT; MG MVZT;
  MG 

2006 2006 


Zagotavljati
  spodbudno davčno okolje, ki bo prispevalo k večjim vlaganjem v raziskave in
  razvoj. 

MG; MF; MVZT 

2006 


Povečati
  finančne spodbude in tehnično pomoč malim in srednjim podjetjem za
  prijavljanje na razpise v okviru programov EU. 

MVZT; MG 

2006 


Oblikovanje
  instrumentov za spodbujanje prehoda naravoslovno-tehničnih raziskovalcev iz
  javnih raziskovalnih organizacij in iz tujine v gospodarstvo: štipendije,
  subvencioniranje plač, davčni ukrepi in krediti, financiranje projektov izven
  javnega sektorja (podoktorski projekti). 

MF; MVZT; MG 

2006 


Vpeljati
  sistemske ukrepe za povečanje mobilnosti raziskovalcev. 

MVZT; MG 

2006 


Zagotoviti
  finančne spodbude za vračanje slovenskih strokovnjakov iz tujine, najmanj 100
  eno­letnih štipendij za gostovanje tujih raziskovalcev v Sloveniji in najmanj
  200 enoletnih štipendij za raziskovalno delo v tujini. 

MVZT; MG 

2006 


Vzpostavitev
  in zagotovitev delovanja programa »Slovenski nacionalni razvoj in evropski
  humanizem« - program raziskav duhovnih in etičnih dilem humanosti v povezavi
  z izročilom evropskega humanizma, vloge in pomena jezika v nacionalnem in
  interkulturnem pogledu, interdisciplinarne refleksije znanosti in njenega
  pomena za nacionalni razvoj. 

MVZT; ARRS; MK
  

2006 stalno 


Spremeniti
  sistem financiranja ter merila habilitiranja v smeri večjega upoštevanja
  delovanja v mednarodnem prostoru, gospodarstvu in na drugih področjih uporabe
  RR rezultatov, ter zago­tavljanja spodbud za tako delovanje. Dosledna
  mednarodna primerljivost habilitacijskih meril in postopkov, z odpravo
  »inbreedinga« oz. mednarodno primerljiva metodologija za raziskave na
  področju humanističnih ved, ki jih ni mogoče vrednotiti po ustaljenih
  kvantitativnih postopkih mednarodnega ocenjevanja.. 

MVZT; SVŠ;
  Univerze 

2006 


Vzpostavitev
  instituta sobotnega leta, ki bo spodbujal meduniverzitetno, medsektorsko in
  mednarodno mobilnost. 

MVZT; SVŠ;
  Univerze 

2006 


Vzpostavitev
  enostavnega, transparentnega in na ključne cilje osredotočenega sistema spod­bujanja
  konkurenčnosti: izdelava novega programa za pospeševanje podjetništva in
  konku­renčnosti podjetij. 

MG 

2006 


Vzpostavitev
  vsaj dveh novih tehnoloških parkov ter razvoj, prestrukturiranje in
  povezovanje obstoječih. 

MG 

2006 


Sprejem
  zakonskih podlag in podzakonskih aktov za zagotovitev podpore domačim in
  tujim investicijam, zlasti v tehnološke in inovacijske projekte. 

MG 

2006 


Z združevanjem
  obstoječih skladov, prihodki iz privatizacije in sodelovanjem zasebnega sek­torja
  oblikovati rizični sklad za financiranje visokotehnoloških malih in srednjih
  podjetij. Izvesti razpis in vključiti vsaj 50 podjetij. 

MF; MG MG 

2006 2006 


Izboljšati
  dostop do začetnega in rizičnega kapitala ter poenostaviti in poceniti bančne
  po­stopke kreditiranja. 

MF; MG 

2006 


Spodbujanje
  uporabe najpomembnejših menedžerskih tehnik za vodenje sprememb in obli­kovanje
  poslovnega modela razvojne in poslovne odličnosti za slovenska podjetja;
  razvoj menedžmenta človeških virov in znanja. 

MG 

2006 


Program
  tehnološkega predvidevanja: - določitev ožjih tematskih področij -
  preverjanje ustreznosti prioritet 

MVZT; MG; SZT 

2007 


Vzpostavitev
  sistema usmerjanja in nadzora institucij izvajalk dejavnosti RR za nastanek
  uspešnega nacionalnega inovacijskega sistema:
– redefiniranje
  poslanstva in vizije JRO
– izdelava
  petletnih načrtov
– uvedba
  zunanjih evalvacij in samoevalvacij JRO
– periodične
  evalvacije agencij 

MVZT; MG; SZT;
  SVŠ; ARRS; TIA; JAPTI 

2007 


Reorganizacija
  izobraževalnega in raziskovalnega sistema – združevanje in povezovanje v
  smislu prioritetnih področij; morebitna ustanovitev naravoslovno-tehnične
  univerze. 

MVZT; MG 

2007 


Preoblikovanje
  sistema vzgoje in izobraževanja s ciljem vzgoje mladih v duhu kreativnosti,
  radovednosti in zavedanja pomena lastnega znanja ter vzgoje mladih za enakost
  spolov. 

MŠŠ; MVZT; MG 

2007 


Zagotovitev
  uspešnega delovanja in sistemskega sofinanciranja vsaj 8 raziskovalnih
  centrov odličnosti na prioritetnih področjih. 

MVZT; MG 

2007 


Sprememba
  razmerja med programskim in projektnim financiranjem (40% : 60%), v okviru
  temeljnega raziskovanja pa prednostno financiranje usmerjenih temeljnih
  raziskav. 

MVZT; ARRS 

2008 


Razvoj
  evropskih univerzitetnih centrov odličnosti ter uvedba skupnih programov s
  tujimi univerzami. 

MVZT; SVŠ;
  Univerze 

2010 


Vzpostavitev
  učinkovite mreže centrov vseživljenjskega učenja. 

MŠŠ, MVZT,
  MDDSZ 

2010 


7. KLJUČNI VIRI
Barcelona European Council: Presidency Conclusions. 15 and 16
March 2002. http://ue.eu.int/Newsroom/, 18 June 2002. 
Bole-Kosmač, D. Kazalci za spremljanje nacionalnih
raziskovalnih politik : Izračuni za Slovenijo, MŠZŠ, Ljubljana, 2002. 
Državni razvojni program Republike Slovenije 2001–2006.
Predlog, 12. 12. 2001. Ministrstvo za gospodarstvo, Ljubljana, 2001. 
European Commission. Mednarodne primerjave v letni
publikaciji »Towards ERA: Key Figures« in druge primerjave, podatkovna baza
Eurostata (citirano v Dodatku). 
European Innovation Scoreboard 2004: Comparative Analysis of
Innovation Performance. Commission Staff Working Paper. European Commission,
Brussels, 19.11.2004. SEC(2004) 1475. 
Gibbons, M., Nowotny, H., Scott, P. The New Production of
Knowledge: The Dynamics of Science and Research in Contemporary Societies. SAGE
Publications. London, 1994. 
Guidelines on Proposal Evaluation and Selection Procedures,
COM C/2003/883, 27. 3. 2003. 
Investing in Research: an Action Plan for Europe.
Communication from the Commission, Brussels, 30.4.2003. COM(2003) 226 final. 
Izhodišča in usmeritve Nacionalnega raziskovalnega in
razvojnega programa. Svet Republike Slovenije za znanost in tehnologijo sprejel
11. marca 2003, potrdila Vlada Republike Slovenije. Dostopna na:
http://www.mvzt.gov.si/fileadmin/mvzt.gov.si/pageuploads/doc/NRRP_2006-2010/IU_NRRP_2003.pdf
Juhant, J.: Človek v iskanju svoje podobe. Filozofska
antropologija. Claritas, Ljubljana, 2003. 
Lisbon European Council: Presidency Conclusions. 23 and 24
March 2000. http://ue.eu.int/Newsroom/, 18 June 2002. 
Juhant, J., Komel, D., Žalec, B., Musek, J., Tomšič, M.,
Marinčič, M. Blok o humanistiki. Nova revija, str. 245-246, marec-april 2005. 
Komel, D. Uvod v filozofsko in kulturno hermenevtiko.
Filozofska fakulteta. Ljubljana, 2002. 
Mehanizmi in ukrepi za prenos znanja iz akademske in
raziskovalne sfere v gospodarstvu v luči novih inovacijskih paradigem - stanje
in trendi razvoja v Sloveniji glede na razvite države evropske unije. Zaključno
poročilo o projektu v okviru CRP Konkurenčnost Slovenije 2001–2006. Nosilec: dr.
Franc Mali, Fakulteta za družbene vede. Ljubljana, september 2004. 
Mrkaić, M., Pezdir, R., Steinbacher, M., Zupanc, J.: Časovna
konvergenca kazalnikov NRRP: Dohitevanje povprečja zgornje tretjine držav EU25
in mejne države zgornje tretjine EU25 (dopolnjena analiza). Fazno poročilo v
okviru projekta št.V5-0919 “Analiza sistema indikatorjev za spremljanje ciljev
NRRP, simulacija in študije scenarijev”. Inštitut za civilizacijo in kulturo,
Ljubljana, april 2005. 
OECD. Managing National Innovation System. OECD. Paris, 1999.
OECD. Innovative Clusters: Drivers of National Innovation
Systems. OECD. Paris, 2001. 
OECD. Innovative Networks: Co-operation in National
Innovation Systems. OECD. Paris, 2002. 
OECD. Main Science and Technology Indicators Vol. 2004/2. OECD.
Paris, 2003. 
Program ukrepov za spodbujanje podjetništva in konkurenčnosti
za obdobje 2002–2006. Ministrstvo za gospodarstvo, Ljubljana, 6. marec 2002. 
Raziskovalna dejavnost na Slovenskem v 90 letih dvajsetega
stoletja. Uredil: Stojan Sorčan. SAZU, Ljubljana, 2002. 
Rebernik, M et al. Global Entrepreneurship Monitor 2002: the
Slovenian report: the winding road to entrepreneurial society, Maribor 2004. 
Slovenija v novem desetletju: trajnost, konkurenčnost,
članstvo v EU. Strategija gospodarskega razvoja Slovenije 2001-2006. Ur.:
Šušteršič, J., Rojec, M., Mrak, M. Urad za makroekonomske analize in razvoj,
Ljubljana, 2001. 
Sklepi Predsedstva. Svet Evropske unije. Bruselj, 23. marca
2003. 7619/05 
Standards and Guidelines for Quality Assurance in the European
Higher Education Area. European Association for Quality Assurance in Higher
Education (ENQA), Helsinki, 2005. 
Stanovnik, P. et al. Analiza ključnih tehnologij in možnosti
razvoja tehnoloških mrež v Sloveniji. Zaključno poročilo o projektu v okviru
CRP Konkurenčnost Slovenije 2001–2006. Inštitut za ekonomska raziskovanja.
Ljubljana, april 2003. 
Stanovnik, P., Kos, M., Agrež, U. Tehnološko predvidevanje v
Sloveniji. I.Faza. Zaključno poročilo o projektu v okviru CRP Konkurenčnost
Slovenije 2001–2006. Inštitut za ekonomska raziskovanja. Ljubljana, september
2004. 
Statistični urad Republike Slovenije (SURS). Rezultati
raziskovanj in druge publikacije. 
Stimulating Technologies for Sustainable Development: An
Environmental Technologies Action Plan for the European Union, Communication
from the Commission, COM(2004) 38, februar 2004.
Strategija razvoja Slovenije. UMAR, Republika Slovenija. 30.
redna seja Vlade RS, dne 23. 6. 2005.
Štrancar, A.: Načrt razvoja Mreže za Biotehnologijo in
Farmacijo (MBF) za obdobje 2004-2008. Pripravljeno za Ministrstvo za
gospodarstvo, 30. 10. 2003. 
Štrancar, A.: Analiza podeljenih patentov v ZDA, v EU in v
Nemčiji. Delovno gradivo za NRRP. Februar 2004. 
The Role of the Universities in the Europe of Knowledge.
Communication from the Commission, Brussels 5. 2. 2003. COM(2003) 58 final. 
Zakon o podpornem okolju za podjetništvo - ZPOP (Uradni list
RS, št. 40/04) 
Zakon o raziskovalni in razvojni dejavnosti - ZRRD (Uradni
list RS, št. 96/02) 
Zakon o visokem šolstvu - ZViS-UPB2 (Uradni list RS, št.
40/04)
8. DODATEK
Ciljna struktura sredstev za
raziskave in razvoj v deležu bruto domačega proizvoda


 

2006 

2007 

2008 

2009 

2010 


Izdatki
  poslovnega sektorja 

1,05% 

1,30% 

1,60% 

1,80% 

2,00% 


Javni izdatki
  za RR 

0,77% 

0,85% 

0,92% 

0,97% 

1,00%


 -- v tem
  znanost 

0,52% 

0,53% 

0,54% 

0,55% 

0,55%


 -- v tem
  tehnologija 

0,25% 

0,32% 

0,37% 

0,42% 

0,45% 


SKUPAJ
  IZDATKI ZA RR 

1,83% 

2,15% 

2,52% 

2,77% 

3,00% 


Opomba: zadnji
uradni statistični podatek o bruto izdatkih za RR je na voljo za leto 2003, ko
so skupni izdatki za RR znašali 1,54% BDP, javni izdatki pa 0.53% BDP. Po oceni
MVZT so se javni izdatki v zadnjih dveh letih povečali za približno 0,10
odstotne točke BDP.
Podatki za določitev kvantificiranih ciljev NRRP
Izhodiščni podatki za določitev
kvantificiranih ciljev NRRP so predstavljeni v Preglednici 1 (Nabor kazalnikov
za ključne cilje NRRP). Dodane so Definicije važnejših kategorij, uporabljenih
v indikatorjih za ključne cilje NRRP. 
Pri določanju ciljev NRRP so bili nadalje uporabljeni podatki
o Izdatkih slovenskega proračuna za RR v letu 2004.
Centri odličnosti (k poglavju 4.1.1)
S sredstvi strukturnih skladov EU se
že vzpostavljajo raziskovalni centri odličnosti na prednostnih področjih
raziskav in tehnološkega razvoja, ki ustrezajo kriterijem za izbor ožjih
prednostnih področij in za katere se predvideva nadaljnje sofinanciranje
aplikativnih in razvojnih raziskav ter raziskovalne infrastrukture: 
-       
informacijske in komunikacijske tehnologije (IKT): zlasti
področja telekomunikacije, informacijske tehnologije, elektronske komunikacije,
e-poslovanje, e-izobraževanje in vseživljenjsko izobraževanje, fiksna,
brezžična, mobilna, internetna, radiodifuzna omrežja, storitve, aplikacije,
vsebine, protokoli, algoritmi in optimizacija telekomunikacijskega prometa,
razvoj inovacijskih okolij, konvergenčne, interaktivne, širokopasovne in
mobilne tehnologije, protokoli in nove metode prenosa, razvoj in testiranje
programske opreme, varnost, kakovost in zanesljivost. 
-       
napredni (novi kovinski in nekovinski) materiali in nanotehnologije:
zlasti področja nanoelektronika in naprave za nanotehnologijo, nanomateriali v
elektrokemijskih sistemih, sinteza nanodelcev in nanokompozitov, sinteza 1D
anorganskih nanostruktur, bionanostruktur in priprava kompozitov,
nano-strukturirane površine in mejne plasti, karakterizacija na nanometrski
skali, novi mehko magnetni in getrski materiali, Al konti-liti trakovi,
materiali za elektroniko, hibridni materiali, kompleksni materiali, strukture
na Si, nove tehnologije. 
-       
kompleksni sistemi in inovativne tehnologije vodenja procesov:
zlasti proizvodna infomatika, razvoj sistemov za osvajanje novih izdelkov,
vodenje kompleksnih sistemov in procesov, odkrivanje napak in avtomatska
kontrola kvalitete, daljinsko in distribuirano vodenje, sodobna orodja in
gradniki za sisteme vodenja, avtomatizacija strojev in naprav, informacijsko
obvladovanje proizvodov skozi celotni življenjski cikel. 
-       
biotehnologija in farmacija: zlasti aktivne učinkovine, struktura
in interakcije v formulacijah, rekombinantne učinkovine, karakterizacija
biotehnoloških produktov, funkcijska genomika in sistemska biologija za potrebe
nove, post-genomske biotehnologije, integracija genomike/proteomike z
nanotehnologijo in bioinformatiko (za razvoj orodij za potrebe funkcijske
genomike oz. sistemske biologije), razvoj novih zdravil in biofarmacevtikov,
razvoj novih diagnostičnih sredstev in načinov zdravljenja. 
-       
tehnologije za trajnostno gospodarstvo: zlasti energijske in
okoljevarstvene tehnologije, tehnologije za racionalno rabo energije,
tehnologije za varno in zdravo okolje, za trajnostno gradnjo, za zagotavljanje
in kontrolo kvalitete okolja (zemlje, vode, zraka), hrane in izdelkov.
Ekspertni sistem (k poglavju 4.6.4)
ALTERNATIVNI PREDLOG: V primeru, da se
uvede obvezno oddajanje predlogov za raziskave na določenih področjih v
angleščini, se ocenjevanje raziskovalnih predlogov poenostavi (mednarodna
primerljivost) in sicer Znanstveni svet agencije (ZSA) imenuje za vsak predlog
dva tuja in domačega ocenjevalca. Kolikor je predlog sofinanciran za 30 ali več
%, lahko pri ocenjevanju sodeluje tudi predstavnik sofinancerja. Če je
sofinanciranje večje ali pa na željo sofinancerja, lahko ocenjevanje izvajajo
samo domači eksperti. Glede na zbrane ločeno napisane ocene področni
koordinator-administrator agencije izdela povprečno oceno predloga. Glede na to
srednjo oceno se predlog uvrsti na prednostni seznam predlogov in predloži v
obravnavo ZSA. Le-ta po obravnavi izdelani prednostni seznam za vsa področja
predloži upravni odbor agencije (UO) v potrditev. ZSA in UO navedeta vzroke in
spremembe na PS predlogov v zapisniku ocenjevalne seje. Dokumenti iz postopka
ocenjevanja postanejo javni po končanem postopku izbora, ob upoštevanju zahteve
za anonimnost ocenjevalcev. Dopusten je samo ugovor na postopek ocenjevanja.
Pritožbe obravnava resorno ministrstvo, ki mora odgovoriti v roku 45 dni. 
Ekspertni sistem za humanistiko: 
Predloge oziroma rezultate raziskav se
vrednoti po znanstveni kvaliteti in njihovi pomembnosti za slovenski prostor,
ki sta izraženi zlasti v naslednjih merilih, po pravilu za obdobje zadnjih
petih let: 
-       
novost in tehtnost predlogov oz. spoznanj; odkritje ali objava novega
vira, gradiva; dopolnitve ali popravki v stroki dotlej uveljavljenih spoznanj;
njihova pomembnost za poznavanje in razumevanje slovenske kulturne dediščine; 
-       
prispevek rezultatov raziskave k razvijanju državljanske in zgodovinske
zavesti, k premisleku in utrjevanju slovenske nacionalne samobitnosti, k
razumevanju umetniškega ustvarjanja ter duhovnih, kulturnih in družbenih
procesov v Sloveniji, EU in svetu; 
-       
dopolnjevanje in znanstvena obdelava gradiva za dela in zbirke
nacionalnega pomena, zlasti na področju slovenskega jezika ter področju sodobne
slovenske zgodovine; 
-       
jasna definicija problema, cilja raziskav, evidenca nad empiričnim
gradivom; jasnost rezultatov; pojasnjevalna vrednost rezultatov; 
-       
pomen dela v širšem kontekstu določene vede ali ved; 
-       
bibliometrični kazalci: število in obsežnost objavljenih del, zlasti
vloga znanstvenih monografij; 
mednarodna odmevnost raziskovalnega dela:
objave v tujini, sodelovanje na mednarodnih konferencah (upoštevajoč nacionalno
oz. nadnacionalno naravo predmeta raziskav), uredništva in nagrade; 
-       
prispevek k razvoju slovenskega strokovnega izrazja; 
-       
povezava znanj z različnih disciplinarnih področij, povezovanje teorije
in izkustva; 
-       
skrb za razvoj znanstvenega področja, prvenstveno: urejanje znanstvenih
publikacij; organizacija znanstvenih konferenc, delavnic in vzgojo mladih
strokovnjakov; 
-       
prenos znanja v univerzitetno sfero; prenos spoznanj v širšo edukativno
in kulturno javnost; 
-       
vključevanje slovenskih strokovnjakov iz zamejstva in zdomstva v
raziskovalno delo; 
-       
prispevek k zagotavljanju enakih možnosti spolov; 
-       
humanistika se ureja v skladu z posebnim raziskovalnim programom, ki je
v pripravi.
Opredelitve posrednikov (k poglavju 5.4.)
Tehnološki centri predstavljajo
skupno razvojno enoto večjega števila podjetij v izbrani industrijski panogi.
Tehnološki centri svojim članom omogočajo uporabne raziskave in dostop do
opreme ter jih povezujejo z javnimi raziskovalnimi organizacijami. 
Grozdi predstavljajo skupine podjetij, ki poleg
združevanja poslovnih funkcij vključenih podjetij združujejo tudi raziskovalne
aktivnosti, lahko tudi preko lastnega tehnološkega centra. 
Tehnološke mreže predstavljajo široko platformo za
strateško povezovanje temeljne znanosti z uporabniki iz gospodarstva. Delo
tehnološke mreže ni raziskovalno, temveč povezovalno, njeni rezultati pa so
skupne strategije, ki predstavljalo dokumente za komuniciranje raziskovalcev s
slovensko in z evropsko raziskovalno politiko. Taka oblika tehnoloških mrež je
odgovor na iniciativo Evropske komisije
(http://www.cordis.lu/technology-platforms/summaries.htm). 
Tehnološki parki raziskovalcem, ki so se odločili za
podjetniško kariero, ponujajo nabor storitev in stimulativno okolje, ki omogoča
hitrejšo komercializacijo raziskovalnih idej in hitro rast novoustanovljenih
podjetij.
Dodatek k NRRP 1a: Opombe k tabeli kazalnikov za ključne
cilje NRRP.
BIRR je kratica za bruto domače izdatke za RR
(angleška kratica GERD) 
: ni podatka 
a)     Izračuni
za stopnje rasti so usklajeni z metodologijo, ki jo za obravnavane indikatorje
uporabljajo v EU. 
Večinoma se rast prikazuje kot povprečna letna rast (merilo,
uporabljeno v zbirki Key Figures), ki se izračunava po naslednji formuli: 
g = (Ib/Ia)1/(b-a) - 1
Edina izjema so podatki iz European Innovation Scoreboard
(kazalnik 8.2), kjer se rast oz. trend izračunava kot odstotna sprememba med
vrednostjo kazalnika v zadnjem zajetem letu in njegovo povprečno vrednostjo v
treh predhodnih letih, ki jih od zadnjega zajetega leta loči enoleten premor
(primer: stopnja rasti pri kazalniku za leto 2001 se izračunava kot odstotna
razlika med njegovo vrednostjo v letu 2001 in njegovo povprečno vrednostjo za
leta 1997–1999). 
b)     Pri
povprečjih za skupine držav se navadno računa ponderirana oz. tehtana
aritmetična sredina, v kateri se upošteva teža posamezne države pri vplivu na
celotno skupino (velika Nemčija navadno vpliva na skupni rezultat bolj kot mala
Danska; država z močno populacijsko skupino v tipični starosti za študij na
univerzi bolj, kot država z majhnim številom prebivalstva v tej starosti, kadar
opazujemo karakteristike univerzitetnih študentov itd., odvisno od
indikatorja). To je važno npr. za primerjavo EU kot politično-gospodarske
skupine z ZDA, Japonsko ipd., navadna aritmetična sredina pa kaže povprečje
nacionalnih dosežkov (ne glede na stopnjo vpliva posamezne države na skupni
rezultat). Ko dohitevamo posamezne države, ali ko gledamo, kje smo glede na
povprečne rezultate EU ali najboljše tretjine držav EU pri posameznem
kazalniku, je torej ustreznejši podatek navadna aritmetična sredina nacionalnih
vrednosti za ta kazalnik. Povprečja v tabeli so zato izračunana kot netehtane
aritmetične sredine. 
Povprečja v preglednici zajemajo le države, za katere imamo
ustrezne podatke (najmanj 2/3 vseh držav, večinoma pa precej več ali vse). Kjer
podatkov ni ali jih je premalo, izračun za povprečje manjka. 
c)     Povprečje
gornje tretjine EU-25 pri posameznem kazalniku se nanaša na povprečno vrednost
nacionalnih rezultatov za države, ki so pri posameznem kazalniku med vsemi
članicami EU najuspešnejše in se uvrščajo na prvih osem mest. 
V oklepaju je podatek za t. i. mejno državo gornje tretjine
EU-25, to je državo, ki je v danem kazalniku med prvimi osmimi državami na
zadnjem, osmem mestu. 
d)     Običajno
se uporabljajo izračuni za petletna obdobja, kjer potrebnih podatkov ni, pa se
je treba prilagoditi razpoložljivim podatkom. 
e)     Ocena za
leto 2003: 1,53 
f)      Zaradi
mednarodne primerljivosti smo uporabili podatke za fizične osebe, saj so za EU
na voljo samo ti. Ker so podatki za ta kazalnik v bazi New Cronos skrajno
nepopolni, smo uporabili številke, objavljene v KF 2-3, ki se večinoma nanašajo
na leti 2001 oz. 2000. 
g)     Pri
kazalniku 2.3 smo zaradi izrazito pomanjkljivih podatkov iz baze New Cronos
uporabili tudi podatke OECD. Ker podatki OECD zajemajo le članice OECD, podatki
za nove članice EU (ki niso vse včlanjene v OECD) pa so v New Cronosu
presenetljivo popolni, smo kombinirali podatke iz obeh virov, vendar je za
posamezno državo vir za vsa leta isti. Kjer se podatki iz obeh virov
prekrivajo, so identični ali zelo podobni, zato je taka rešitev tem lažje
sprejemljiva (podobno rešitev je uporabil tudi Inštitut za civilizacijo in
kulturo pri nekaterih podatkih za scenarije dohitevanja gornje tretjine držav
EU-25). 
Podatek za povprečje EU-15 se pri kazalniku 2.3 nanaša na
leto 2001 (popolnejši podatki), pri izračunu stopenj rasti za EU-15 v obdobju
1998–2002 pa sta izpuščena podatka za Luksemburg in Avstrijo, ki sta za tidve
državi znana le za eno časovno točko. Pač pa smo ju upoštevali pri ugotavljanju
gornje tretjine držav EU-25, saj sta obe državi, Avstrija in še zlasti
Luksemburg, po tem indikatorju pri samem vrhu. 
h)     Mednarodnih
podatkov o dr. znanosti med raziskovalci poslovnega sektorja ni na voljo, našli
pa smo podatke o deležih dr. znanosti v celotnem raziskovalnem osebju
poslovnega sektorja Finske, Švedske in Slovaške; ti deleži so bili v letu 1999
za Finsko 4,4%, Švedsko 8,1%, Slovaško 51,1% (?!) in za Slovenijo 3,4% . Vir:
Basic Science and Technology Statistics, OECD, Paris, 2001. 
i)       Indikatorja
5.1 in 5.2 sta se prvotno nanašala na mala in srednja podjetja (MSP), ker pa so
za to skupino v New Cronosu podatki dokaj nepopolni, smo se v novih izračunih
usmerili na mala podjetja (MP). Dejansko so ti podatki za Slovenske razmere še
bolj aktualni, saj v strukturi slovenskega gospodarstva daleč prevladujejo mala
podjetja, hkrati pa imajo prav ona z inovacijami največje težave. Nekaj
podatkov:
Velikostna
struktura podjetij v Sloveniji v letu 2003:


 Velikostni
  razredi po številu zaposlenih 

Struktura v % 


do 49 (mikro
  in mala podjetja - MP) 

98,5 


50 do 249
  (srednja podjetja - SP) 

1,2 


250 in več
  (velika podjetja - VP) 

0,3 


Skupaj 

100,0 


Vir: Žakelj, L. (2004). Razvoj malih
in srednje velikih podjetij v Sloveniji in Evropski uniji, str. 42. Delovni
zvezek št. 6/2004, Ljubljana, UMAR


Delež inovacijsko aktivnih podjetij
  med vsemi podjetji 2001-2002

Delež inovacijsko aktivnih podjetij,
  vključenih v inovacijsko sodelovanje 2001-2002


MP 

12,7 

MP 

36,4 


SP 

28,3 

SP 

49,4 


MSP 

20,5 

MSP 

42,9 


VP 

55,4 

VP 

54,5 


Vsa 

21,1 

Vsa 

45,8 


Vir: SURS
j)       Podatki
za obdobje 2001–2002, ki ga zajema zadnja statistična raziskava o inovacijski
dejavnosti v Sloveniji (izvaja se vsako drugo leto). 
k)     Podatki
zadnje raziskave EU o inovacijah (Community Innovation Survey 3 - CIS3), ki
pokrivajo leta 1998–1999–2000. Za razliko od slovenske se statistična raziskava
EU izvaja vsako četrto leto in zajame vsakič po tri leta. Finančni podatki (ki
jih v tabeli ni) se v obeh raziskavah nanašajo na zadnje leto referenčnega
obdobja in ne na celotno zajeto obdobje, kot to velja za druge podatke. 
l)       Med
podatki iz sukcesivnih statističnih raziskav o inovacijski dejavnosti (CIS1,
CIS2, CIS3) so metodološke razlike, zato stopenj rasti ne računamo. 
m)    Podatki za
obdobje 1997-1999, novejših podatkov ni. 
n)     Znani so
podatki le za eno časovno točko, zato izračun za stopnje rasti ni mogoč. 
o)     Podatki za
stopnje rasti so na voljo tudi za deleže nacionalnega izvoza visoko tehnoloških
proizvodov na svetovnem trgu teh proizvodov – ta delež za Slovenijo upada
(povprečna letna rast 1996–2001: - 1,2%). 
p)     Podatki za
Slovenijo 2002 (2003) oziroma 98–2003, za ostale države 2001 oziroma 96–2001.
Podatki za vodilne države (gornja osmerica oz.gornja tretjina EU-25) upoštevajo
le države EU-15, saj drugih podatkov ni na voljo. 
q)     Podatki za
Slovenijo 2002 (2003) oziroma 98–2003, za ostale države 2001 oziroma 96–2001. 
r)      Skupni
kazalnik za proizvodne dejavnosti s področja visokih in srednje visokih
tehnologij Slovenijo v primerjavah s svetom uvršča dokaj visoko, pred številne
razvite članice EU-15 (npr. pred Francijo, Dansko, Nizozemsko). K visokemu
mestu naše države pripomorejo dejavnosti srednje visokih tehnologij (leta 1999
so iz njih izhajale skoraj tri četrtine, leta 2002 pa skoraj dve tretjini
vrednosti celotnega kazalca), dejavnosti s področja visokih tehnologij, ki so
za razvojno moč nekega gospodarstva mnogo pomembnejše, pa so v Sloveniji za
zdaj precej šibke. Zato je smiselno iz kombiniranega kazalnika izračunati dva
ločena kazalnika, četudi imamo za mednarodne primerjave le kombinirani
kazalnik. 
s)      Podatek
za Slovenijo za leto 1999, drugi podatki za leto 2001. Uporabili smo starejši
vir (EIS 2002), ker se le tu navaja podatek tudi za Slovenijo. 
t)       Podatki
za leto 2003.
Kratice za vire v tabeli
KF
1                              Towards a European resarch Area: Key
Figures 2001: Special Edition: Indicators for benchmarking of national research
policies, European Commission – Research Directorate General, Brussels,
2001.
KF
3-4                           Towards a European resarch Area: Science,
Technology and Innovation: Key Figures 203-2004, European Commission –
Research Directorate General, Brussels, 2003.
New
Cronos                Podatkovna baza Eurostata (Theme 9: Science and Technology,
Domain: Survey on innovation in EU enterprises, Collection: CIS3). Podatke o
inovacijah smo za Združeno kraljestvo pridobili naknadno iz publikacije Innovation
in Europe: Results for the EU, Iceland and Norway, European Commission,
Eurostat, 2004 Edition.
OECD                           Main
Science and Technology Indicators Vol. 2004/2, OECD, Paris, 2003.
EIS
2002                       European Innovation Scoreboard 2002,
Cordis Focus, No. 19, European Commission, December 2002.
EIS
2004                       European Innovation Scoreboard 2004 Database.
Statistics
in Focus      R&D expenditure in the European Union, Statistics
in focus2/2005, Eurostat - European Communities.
Dodatek k NRRP 1b: Definicije važnejših kategorij,
uporabljenih v indikatorjih za ključne cilje NRRP.
Bruto domači izdatki za RR (BIRR, angl. GERD) 
Zajemajo ves denar, ki se v nekem
obdobju porabi za RR na nacionalnem teritoriju, tudi sredstva, ki pridejo v
državo iz tujine. Sredstva za RR, ki gredo iz države v tujino in se porabijo
tam, niso vključena (povzeto po Frascatskem priročniku, str. 121).26
Bruto nacionalni izdatki za RR (BNIRR, angl.
GNERD) 
Zajemajo ves denar, ki ga v danem
obdobju subjekti iz neke države izdajo za RR, tudi sredstva, ki gredo iz države
v tujino in se porabijo tam. Sredstva za RR, ki pridejo iz tujine in se
porabijo v državi, niso vključena (povzeto po Frascatskem priročniku, 121).
Zaposleni v RR (R&D personnel) 
Med zaposlene v RR se štejejo vse
osebe, ki so zaposlene neposredno v RR, kakor tudi osebe, ki opravljajo
neposredne storitve za RR, kot so menedžerji, administratorji in drugo
pisarniško osebje. Osebje, ki opravlja posredne storitve, kot so npr. osebje v
menzi in varnostniki, je treba izključiti, četudi se njihove plače vključujejo
v merjenje izdatkov kot režijski stroški. 
Zaposleni v RR se v statistiki delijo na raziskovalce,
tehnike in sorodno osebje, drugo pomožno osebje. 
Raziskovalci 
Raziskovalci so strokovnjaki, ki se
ukvarjajo s snovanjem ali ustvarjanjem novega znanja, proizvodov, postopkov,
metod in sistemov ter z upravljanjem projektov, ki se na to nanašajo.27
Po mednarodnem dogovoru je treba v to kategorijo uvrstiti
tudi vse člane oboroženih sil, ki imajo podobne veščine in ki opravljajo RR.
Sem se uvrščajo še vodje in uslužbenci, ki se ukvarjajo s planiranjem in
upravljanjem znanstvenih in tehničnih vidikov raziskovalčevega dela. Navadno
imajo enak ali višji položaj od oseb, ki so neposredno zaposlene kot
raziskovalci, in so pogosto nekdanji raziskovalci ali raziskovalci z nepolnim
delovnim časom. 
Podiplomske študente, ki delajo pri RR, je treba šteti med
raziskovalce in o njih posebej poročati. 
Pri raziskovalcih statistika upošteva le osebe, ki opravljajo
raziskovalno-razvojno dejavnost v obsegu najmanj 10% polnega delovnega časa. 
Tehniki in sorodno osebje 
Tehniki in sorodno osebje so osebe,
katerih glavne naloge zahtevajo tehnično znanje in izkušnje na enem ali več
področjih tehnike, matematičnih, fizikalnih in kemijskih znanosti, ved o
življenju ali družboslovnih in humanističnih ved. Pri RR sodelujejo z
opravljanjem znanstvenih in tehničnih nalog, ki vključujejo izvedbo zamisli in
operativnih metod, navadno pod nadzorom raziskovalcev. 
Drugo pomožno osebje 
Drugo pomožno osebje zajema
kvalificirane in nekvalificirane delavce, tajniško in referentsko osebje, ki
sodelujejo v raziskovalno-razvojnih projektih ali so neposredno povezani s
takimi projekti. 
V to skupino vključujemo vse menedžerje in uslužbence uprave,
ki se ukvarjajo predvsem s finančnimi in kadrovskimi zadevami ter splošno administracijo,
če so njihove dejavnosti neposredna storitev za RR. 
(povzeto po Frascatskem priročniku, par. 93–95) 
Sektorji 
Statistika nacionalnih računov pozna
poslovni, državni in zasebni nepridobitni sektor. Statistika RR poleg
teh treh uvaja še visokošolski sektor, ki se zaradi svojih posebnosti
obravnava kot samostojen sektor (povzeto po Frascatskem priročniku, str.
53-54). 
Mala in srednja podjetja – MSP (small and medium sized
enterprises – SMEs) 
To so podjetja, ki imajo od 1 do 249
zaposlenih, od tega mala podjetja od 1 do 49 zaposlenih in srednja od 50 do 249
zaposlenih (Frascatski priročnik, str. 62 ). 
Kot je znano, so MSP v EU deležna posebnih shem državnih
pomoči oziroma spodbud. 
Inovacijske dejavnosti in stroški (innovation
activities and expenditure) 
Inovacijske dejavnosti in stroški zajemajo: 
-       
notranjo raziskovalno-razvojno dejavnost (ki se izvaja znotraj
podjetja); 
-       
nakup raziskovalno-razvojnih storitev (ki jih izvajajo druga
podjetja vključno s povezanimi podjetji oziroma druge javne ali zasebne
raziskovalne organizacije); 
-       
nakup strojev in opreme za proizvodnjo oz. izvajanje izdelkov,
storitev in postopkov, v katerih se uteleša inovacija; 
-       
nakup zunanjega znanja, ki je potrebno za realizacijo inovacije v
podjetju (nakup pravic za uporabo patentov, nakup licenc, know-how, programske
opreme ali drugih oblik tujega znanja); 
-       
konstruiranje ter druge tehnične priprave in postopki, potrebni
za realizacijo inovacije (novega ali bistveno izboljšanega izdelka, storitve
ali postopka); 
-       
izobraževanje (notranje ali zunanje izobraževanje zaposlenih,
neposredno povezano z razvojem in uvedbo inovacij); 
-       
trženje novih izdelkov in storitev (zajema preliminarne raziskave
trga, testiranje trga in oglaševanje za lansiranje inovacij, ne pa tudi
izgradnje distribucijske mreže za njihovo trženje). 
(povzeto po Oslo Manual, str. 87). 
Inovativna podjetja, uspešni inovatorji (innovating
enterprises, successful innovators) 
To so podjetja, ki so v opazovanem
obdobju uvedla inovacijo izdelka in/ali storitve in/ali postopka (metodološko
navodilo za 3. inovacijsko raziskavo EU CIS3.) 28 
Inovacijsko aktivna podjetja (enterprises with
innovation activities) 
Zajemajo inovativna podjetja (uspešne
inovatorje) + podjetja z nedokončanimi in/ali opuščenimi inovacijami. 
(metodološko navodilo za 3. inovacijsko raziskavo EU
CIS3.) 
Inovacijsko sodelovanje (innovation co-operation) 
Pomeni aktivno sodelovanje v skupnih raziskovalno-razvojnih
in drugih inovacijskih projektih med podjetjem in drugimi podjetji ali/in med
podjetjem in raziskovalnimi organizacijami različnih tipov. Ni nujno, da imajo
partnerji takojšenj dobiček od vlaganj. Zgolj pogodbeno delo, ki ne vključuje
aktivnega sodelovanja, ne šteje za tovrstno sodelovanje (metodološko
navodilo za 3. inovacijsko raziskavo EU CIS3). 
Evropski patenti (European patents) 
Predstavljajo patentne prijave v
Evropskem patentnem uradu (European Patent Office – EPO (Key Figures
2003–2004, str. 91).29 
Ameriški patenti (US patents) 
Predstavljajo patente, podeljene v
Ameriškem uradu za patente in blagovne oz. storitvene znamke (US Patent and
Trademark Office - USPTO) (Ibid). 
Triadni patenti (triad patents) 
Zajemajo patentne prijave v treh
patentnih sistemih: EPO, USPTO in Japonskem patentnem uradu (JPO) (Key
Figures 2001, str. 38).30 
V podatkih o triadnih patentih se eliminira učinek prednosti
domačih prijaviteljev, kjer imajo ZDA prednost v ameriškem patentnem sistemu,
saj je to njihov domači trg, medtem ko imajo evropske države iz istega razloga
prednost v evropskem patentnem sistemu. Ublažijo se tudi razlike med evropskim
in ameriškim patentnim sistemom, ki zadevajo čas, potreben za objavo patentov
(podatki o patentih se beležijo glede na leto objave, datum objave patenta pa
je odvisen od trajanja administrativnih procedur, značilnih za posamezen
patentni urad). 
S triadnimi patenti se nadalje identificirajo patenti z višjo
komercialno vrednostjo, saj se za zelo drago patentiranje v treh patentnih
sistemih hkrati prijavitelji odločajo le v primerih, ko pričakujejo visok
komercialni iztržek. Ena od slabosti patentnih kazalnikov je namreč tudi ta, da
se nanašajo na patente z zelo različno tržno vrednostjo. 
Patenti kot kazalniki tehnološke produktivnosti 
Pri uporabi patentov za indikator t.
i. tehnološke produktivnosti posameznih držav je treba vedno imeti pred očmi
vpliv velikosti posameznih držav, strukture njihovega gospodarstva,31
vlogo multinacionalk v posameznem nacionalnem okolju ipd. Zato je najbolje, če
podatke o patentih kombiniramo z drugimi kazalniki, ki kažejo tehnološko produktivnost,
kot so delež dejavnosti visokih tehnologij v nacionalnem gospodarstvu, delež
patentov v sektorjih visoke tehnologije med vsemi patenti, delež visoko
tehnoloških proizvodov v nacionalnem izvozu, tehnološka bilanca plačil etc. 
Znanstvene objave (scientific publications) 
Zajemajo raziskovalne članke,
preglede, zaznamke oz. kratke članke in letters (?), objavljene v znanstvenih
revijah, ki so vključene v podatkovne baze ISI, Inštituta za znanstvene
informacije iz Filadelfije, ZDA (povzeto iz Key Figures 2003–2004, str. 90).
Pri uporabi teh podatkov v vlogi indikatorjev znanstvene
produktivnosti se moramo zavedati odklonov v bazah ISI, saj dajejo prednost
objavam v angleškem jeziku in odražajo predvsem znanstveni profil ZDA (npr.
izrazita prevlada ved o življenju in podcenjene tehniške oz. inženirske vede).
Na nacionalni rezultat na tem področju vpliva tudi znanstvena specializacija
posameznih držav (bodisi specializacija na vede, za katere so značilne nižje
stopnje publiciranja oz. vede, ki so v bazah ISI favorizirane, bodisi nasprotno
- specializacija na vede z nizkimi stopnjami publiciranja oz. vede, ki so v
bazah ISI zapostavljene). 
Visoko citirane objave (highly cited publications,
highly cited papers) 
Medtem ko število znanstvenih
publikacij govori le o kvantiteti, kazalniki citiranosti teh publikacij
govorijo o kvaliteti znanstvene produkcije. 
Visoko citirane objave se definirajo kot tiste, ki se po
številu citatov uvrščajo v gornji odstotek (top 1%) najbolj citiranih objav.
Objave se najprej grupirajo po znanstvenih področjih, da se nato nevtralizira
vpliv velikosti posameznih znanstvenih področij v skupnem agregatu. Upoštevajo
se samo članki, zaznamki oz. kratki članki (notes), pregledi in objave v
zbornikih z znanstvenih konferenc (proceedings). Vir podatkov je ESI – the
Essential Science Indicators database iz ISI. (vzpostavljena leta 2001). Pri
kazalniku v tabeli ciljev NRRP se štetje citatov nanaša na kumulativne citate
po znanstvenih področjih v desetletnem obdobju od 1991 do sredine leta 2001. 
(povzeto iz Key Figures 2001, str. 41 in 44) 
Če ima torej neka država več kot 1% visoko citiranih objav
med vsemi znanstvenimi objavami, to pomeni, da v tem pogledu presega svetovno
povprečje; če je ta delež enak 1%, se giblje na svetovnem povprečju; vse
vrednosti, nižje od 1%, pa kažejo različne stopnje zaostajanja za svetovnim
povprečjem. Zato ima indikator delež visoko citiranih objav v vseh
znanstvenih objavah precej večji informacijski naboj od indikatorja, ki
kaže število visoko citiranih objav na mio prebivalcev. 
Zanimivo je vedeti, da se v bazi ESI Slovenija pojavlja v 50
gornjih odstotkih (top 50%) citiranosti v 21 od skupno 22 znanstvenih področij
(edino področje, kjer se ne pojavlja, je imunologija). V obdobju od 1991do
sredine leta 2001 so imeli Slovenski raziskovalci visoko citirane objave na
področjih fizike, kemije, klinične medicine, inženirskih ved, matematike in ved
o materialih. 
Storitve z visokim deležem znanja (knowledge intensive
services) 
Po definiciji Eurostata storitve z visokim
deležem znanja vključujejo 
-       
vodno plovbo (NACE 61) 
-       
zračni prevoz (NACE 62) 
-       
poštne in telekomunikacijske storitve (NACE 64) 
-       
finančno posredništvo (NACE 65, 66 in 67) 
-       
poslovanje z nepremičninami, najem in poslovne storitve (NACE 70-74,
kjer se skupina 73 nanaša na RR) 
-       
izobraževanje (NACE 80) 
-       
zdravstvo in socialno varstvo (NACE 85) 
-       
rekreacijske, kulturne in športne dejavnosti (NACE 92) 
(Key Figures 2003-2004, str. 92) 
Dejavnosti visokih in srednje visokih tehnologij
(high-tech and medium high-tech industries) 
Dejavnosti visokih in srednje visokih
tehnologij se določajo glede na povprečne deleže izdatkov, ki jih namenjajo za
RR. Po definiciji Eurostata sem sodijo naslednje skupine dejavnosti iz evropske
klasifikacije dejavnosti NACE Rev.1 (Noménclature statistique des activités
économiques dans la Communauté européenne): 
Dejavnosti visokih tehnologij 
-       
proizvodnja farmacevtskih surovin in preparatov (NACE 24.4) 
-       
proizvodnja pisarniških strojev in računalnikov (NACE 30) 
-       
proizvodnja radijskih, TV in komunikacijskih aparatov in opreme (NACE
32) 
-       
proizvodnja medicinskih, finomehaničnih in optičnih instrumentov ter ur
(NACE 33) 
-       
proizvodnja zračnih in vesoljskih plovil (NACE 35.3) 
Dejavnosti srednje visokih tehnologij 
-       
proizvodnja kemikalij, kemičnih izdelkov, umetnih vlaken razen
proizvodnje farmacevtskih surovin in preparatov (NACE 24 razen 24.4) 
-       
proizvodnja strojev in naprav (NACE 29) 
-       
proizvodnja električnih strojev in aparatov (NACE 31) 
-       
proizvodnja motornih vozil, prikolic in polprikolic (NACE 34) 
-       
proizvodnja železniških, cestnih in drugih vozil brez plovil (NACE 35.2,
35.4 in 35.5) 
Kljub napredku v usklajevanju definicij med Eurostatom in
OECD je opredelitev dejavnosti srednje visokih tehnologij pri OECD za malenkost
drugačna, ker temelji na mednarodni klasifikaciji dejavnosti Združenih narodov
ISIC Rev. 3 (International Standard Industrial Classification). Z izjemo
manjših podrobnosti sta klasifikaciji med seboj vseeno primerljivi. 
(Key Figures 2003-2004, str. 91) 
Komentar h kazalniku Število raziskovalcev na 1000
aktivnih prebivalcev
Pri kazalnikih je treba vsakič biti
zelo pozoren, kako se v njih opredeljujejo vrednosti, iz katerih so
sestavljeni.(32*) Pogosto so zadovoljivo opredeljene že v samem imenu
kazalnika. 
Pri opazovanem kazalniku imamo v imenovalcu opraviti s
kategorijo aktivnega prebivalstva, 33 ki jo je treba razlikovati od
sorodnih kategorij. 
Prebivalci (population): osebe, ki imajo v Sloveniji stalno,
začasno ali z drugimi predpisi urejeno prebivališče; 
Zaposleni ali delovno aktivno prebivalstvo (persons in
employment): osebe, ki opravljajo poklic in za svoje delo prejemajo dohodke v
denarju ali naravi (zaposleni, samozaposleni in osebe, ki delajo pri
samozaposlenih osebah); v kmečkih gospodinjstvih sem sodijo tudi pomagajoči
družinski člani (osebe, starejše od 14 let, ki ne obiskujejo šole) in kmečke
gospodinje, ki večinoma opravljajo kmečka dela; 
Aktivno prebivalstvo (work force, labour force): zaposleni +
brezposelni (registrirane brezposelne osebe - osebe, ki prvič ali ponovno
iščejo zaposlitev) + osebe, ki so prekinile delo, ker služijo vojaški rok, so
na porodniškem dopustu, so v priporu ali prestajajo zaporno kazen; 
Delovno sposobno prebivalstvo (working age population):
prebivalci, stari 15 let in več (prebivalci 15+). 
Za ilustracijo v nadaljevanju navajamo vrednosti kazalnika,
ki bi jih imel, če bi v imenovalcu uporabili posamezne od navedenih kategorij.
Podatki se nanašajo na leto 2001: 
Število raziskovalcev (FTE) na 000 prebivalcev: 2,3 
(število FTE raziskovalcev 4.498, število prebivalcev 1.994
tisoč) 
Število raziskovalcev (FTE) na 000 zaposlenih prebivalcev:
4,934 
(število FTE raziskovalcev 4.498, število zaposlenih
prebivalcev 914 tisoč) 
Število raziskovalcev (FTE) na 000 aktivnih prebivalcev:
4,6 
(število FTE raziskovalcev 4.498, število aktivnih
prebivalcev 972 tisoč) 
Število raziskovalcev (FTE) na 000 delovno sposobnih
prebivalcev: 2,7 
(število FTE raziskovalcev 4.498, število delovno sposobnih
prebivalcev 1.680 tisoč) 
Za razliko od OECD, ki od začetka l. 2002 uporablja
vsebinsko primernejši kazalnik število FTE raziskovalcev na 000 zaposlenih
prebivalcev,35 je Eurostat ostal pri starem kazalniku število
FTE raziskovalcev na 000 aktivnih prebivalcev. Ker samo Eurostat objavlja
izračune tudi za pridružene države oz. nove članice EU (OECD med temi državami
zajema le tiste, ki so članice OECD - Češko, Madžarsko, Poljsko in Slovaško) in
ker gre za enega osrednjih kazalnikov projekta EU za spremljanje (benchmarking)
nacionalnih raziskovalnih politik, uporabljamo za pripravo NRRP »evropsko«
verzijo kazalnika. 
Dodatek k NRRP 2: Izdatki slovenskega proračuna za RR v
letu 2004 (ocena).
Preglednica z izdatki slovenskega
proračuna za RR v letu 2004 prikazuje kolikor mogoče natančen izračun iz
podatkov o realizaciji proračuna 2004 in predstavlja 0,67% BDP36. Po
uradnih podatkih o proračunskih sredstvih za RR iz leta 2002 so ta sredstva
znašala 0,55% BDP. To kaže na povišanje za 0,13% BDP v letih 2002–2004. 
V znesku 41.580.273.000 SIT so upoštevana tista sredstva iz
realiziranega proračuna 2004, ki se po mednarodnih statističnih standardih
nanašajo na RR, to pa niso vsa sredstva, ki jih država namenja za znanost in
tehnologijo (RR je v primerjavi z znanostjo in tehnologijo ožji pojem). V
izračunih za projekcije doseganja barcelonskih ciljev je treba uporabiti
številke za RR, poleg tega pa samo sredstva, porabljena v naši državi (bruto
domači izdatki za RR), saj se tudi barcelonski cilj opredeljuje v odstotnem
deležu BDP, ki se namenja za izvajanje RR.znotraj države. Sem torej štejejo
sredstva, ki jih prejmemo za RR iz tujine, ne pa tudi sredstva za RR, ki gredo
iz Slovenije v tujino. 
Ocena priliva iz tujine
vključuje le oceno priliva iz 5. in 6. OP EU v letu 2004, drugi prilivi iz
tujine pa tu niso upoštevani. V tem izračunu ni upoštevana članarina za OP EU,
ki se financira iz integralnega proračuna in ki po mednarodnih standardih ne
šteje med bruto domače izdatke za RR, s katerimi merimo uresničevanje
barcelonskega cilja.


SKLOPI DEJAVNOSTI/INSTRUMENTI

ABSOLUTNE VREDNOSTI
  LETA 2004
(v 1000 sit)


Raziskave

20.462.467


Raziskovalni programi
Raziskovalni projekti (T+A)
– od tega temeljni
– od tega aplikativni
Razvojni projekti
Ciljni raziskovalni programi
Strukturni skladi – RR projekti

11.374.960
4.933.38237
2.883.909
2.049.473
1.329.98238
2.660.801
252.425


Razvoj raziskovalnih kadrov

7.756.431


Mladi raziskovalci
Podiplomski študij (SUF)

6.107.873
1.648.558


Mednarodno sodelovanje

 


RR projekti
5. in 6. OP (ocena!)

427.720
5.123.000


Raziskovalna infrastruktura

6.826.638


Ustanoviteljske obveznosti
Raziskovalna oprema
- od tega redni program
- od tega strukturni skladi
Gradbene investicije
ARNES
Tuja periodika in baze podatkov

4.812.828
1.129.330
785.727
343.603
388.544
342.372
153.564


Tehnološki centri

160.103


- od tega redni program
- od tega strukturni skladi

130.000
30.103


Splošni univerzitetni sklad (SUF)

559.514


Sredstva lokalnih skupnosti (ocena!)

264.400


SKUPAJ

41.580.273


Št. 630-01/90-4/59
Ljubljana, dne 16. decembra 2005
EPA 446-IV
Podpredsednik 
Državnega zbora 
Republike Slovenije 
mag. Vasja Klavora l.r.
________________________
1 Vključuje tudi računalništvo in informatiko. 
2 Vključuje tudi tehnologije vodenja procesov. 
3 Energijske in okoljevarstvene tehnologije,
tehnologije za racionalno rabo energije, za izrabo novih in obnovljivih virov
energije, za varno in zdravo okolje, za trajnostno gradnjo, za zagotavljanje in
kontrolo kvalitete okolja (zemlje, gozda, vode, zraka), hrane, zdravja in
izdelkov, ipd. 
4 Meddisciplinarne raziskave na področju naravoslovno-tehniških
in biotehniških, farmacevtskih in medicinskih ved, ki so povezane z zahtevami
evropskih direktiv s področja kakovosti življenja. 
5 Definicija centrov odličnosti je podana v
poglavju 4.8., ožja prioritetna področja, na katerih že delujejo CO, pa so
navedena v Dodatku. 
6 Vključuje tudi: družbene, gospodarske in
okoljske dejavnike trajnostnega razvoja in rabe prostora ter varnosti življenja
v Sloveniji ter njene vključenosti v prostorski razvoj Evrope 
7 Podlaga za pripravo tega dokumenta so
Izhodišča in usmeritve Nacionalnega raziskovalnega in razvojnega programa (v
nadaljevanju: IU NRRP), ki jih je Svet Republike Slovenije za znanost in
tehnologijo sprejel 11. marca 2003 in potrdila Vlada Republike Slovenije. 
8 Strategija razvoja Slovenije in drugi
relevantni dokumenti. 
9 Uporabljen podatek iz Poročila o razvoju,
UMAR, 2005. 
10 Po produktivnosti dela, merjeni v višini BDP
na zaposlenega v tekočih evrih, se je naša država leta 2003 uvrstila pod
povprečje EU, vendar pred vse nove članice in Portugalsko. Čeprav rast
produktivnosti v Sloveniji stalno prehiteva povprečno rast v EU, bo za hitrejše
zmanjševanje zaostajanje za najrazvitejšimi državami EU in seveda ZDA in
Japonske treba rast še pospešiti. 
11 Inovacijsko aktivnih podjetij je bilo v
Sloveniji v letih 2001–2002 le 21,1 %, kar nas v okviru EU uvršča le pred tri
države in daleč za povprečje EU-15 (44 %) ali najrazvitejše države (Irska – 65
%). Še bolj kritično je stanje pri malih podjetjih, kjer je bilo inovacijsko
aktivnih le 12,7 % podjetij, kar je najmanj v celotni EU (Poročilo o razvoju,
UMAR 2005). 
12 Strategija gospodarskega razvoja Slovenije,
UMAR 2001. 
13 OECD: 1999, 2001, 2002. 
14 Gibbons, Michael & Nowotny, Helga &
Scott, Peter (1994): The New Production of Knowledge: The Dynamics of Science
and Research in Contemporary Societies. London: SAGE Publications, str. 16.) 
15 Stanovnik, 2003; Štrancar, 2003 in 2004. 
16 Vključuje tudi računalništvo in informatiko.
17 Vključuje tudi tehnologije vodenja procesov 
18 Energijske in okoljevarstvene tehnologije,
tehnologije za racionalno rabo energije, za izrabo novih in obnovljivih virov
energije, za varno in zdravo okolje, za trajnostno gradnjo, za zagotavljanje in
kontrolo kvalitete okolja (zemlje, gozda, vode, zraka), hrane, zdravja in
izdelkov ipd. 
19 Meddisciplinarne raziskave na področju
naravoslovno-tehniških in biotehniških, farmacevtskih in medicinskih ved, ki so
povezane z zahtevami evropskih direktiv s področja kakovosti življenja. 
20 Definicija centrov odličnosti je podana v
poglavju 4.8, ožja prioritetna področja, na katerih že delujejo CO, pa so
navedena v Dodatku. 
21 Vključuje tudi: družbene gospodarske in
okoljske dejavnike trajnostnega razvoja in rabe prostora ter varnosti življenja
v Sloveniji ter njene vključenosti v prostorski razvoj Evrope. 
22 Tržna cena, zmanjšana za jasno specificirano
subvencijo. 
23 Če bomo v RR vlagali 3 % BDP, bomo v visoko
šolstvo vlagali 2 % oz. za oboje skupaj 5 % BDP (upoštevaje javne in zasebne
vire). 
24 The Role of the Universities in the Europe
of Knowledge, Communication from the Commission, Brussels 2003. 
25 Opredelitve posameznih posrednikov so
vključene v Dodatek. 
26 Frascatski priročnik: Predlogi za enotno
izvajanje statističnih raziskav o raziskovalnem delu in eksperimental- nem
razvoju, OECD, 2002; zadnja revidirana verzija. 
27 Strokovni nazivi raziskovalcev so lahko
različni od ustanove do ustanove, od sektorja do sektorja, od države do države.
28 Navodilo pomeni razširitev definicije iz
Oslo Manual, str. 61, ker namesto o »tehnoloških inovacijah izdelkov in
procesov« govori o /vseh/«inovacijah izdelkov, procesov in storitev«. 
29 Towards a European resarch Area: Science,
Technology and Innovation: Key Figures 203-2004, European Commission – Research
Directorate General, Brussels, 2003. 
30 Towards a European resarch Area: Key Figures
2001: Special Edition: Indicators for benchmarking of national research
policies, European Commission – Research Directorate General, Brussels, 2001. 
31 Posamezne dejavnosti imajo različno intenziteto
patentiranja oz. vzorce ravnanja pri patentiranju. 
32 Kazalnik je po definiciji sestavljen
podatek, dobljen s kombinacijo osnovnih, elementarnih podatkov, ki sami zase
povedo mnogo manj, kot kazalnik. Slednji namreč vedno prikazuje nek pojav v odnosu
z drugim pojavom in s tem blaži razlike v velikosti in druge razlike med
entitetami – v našem primeru državami – ki jih primerjamo med seboj. 
33 Zaradi napake v formulaciji SURS smo do zdaj
namesto izraza aktivno prebivalstvo uporabljali napačen izraz delovno aktivno
prebivalstvo, izračun pa je bil pravilen. 
34 Za ugotavljanje zaposlenega prebivalstva se
v statistiki sicer uporablja več virov, za izračun obravnavanega kazalnika pa
se skladno z metodologijo Mednarodne organizacije za delo – ILO uporabljajo
podatki iz Ankete o delovni sili (ADS). 
35 Zaposleni prebivalci v imenovalcu kazalnika
so primernejši od aktivnih prebivalcev (zaposleni + registrirani brezposelni),
ker se tudi med raziskovalci v števcu upoštevajo samo aktivni, torej
(samo)zaposleni raziskovalci. 
36 BPD 2004: 6.191.161 mio SIT. 
37 Vključeni tudi podoktorski projekti. 
38 Pri načrtovanju distribucije sredstev za
različne kategorije raziskav moramo biti previdni, saj se podatki o sredstvih
za CRP in sredstvih za aplikativne oz. razvojne raziskave delno prekrivajo
(sredstva MORS gredo v veliki večini za CRP, vendar so upoštevana tudi v
podatkih o sredstvih za aplikativne in razvojne raziskave, medtem ko drugod
podatkov o distribuciji sredstev za CRP po tipu raziskovanja nimamo).