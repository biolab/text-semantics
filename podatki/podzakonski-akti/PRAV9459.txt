I. SPLOŠNE DOLOČBE
1. člen
Ta pravilnik določa: 
-       
vsebino vloge, postopek in pogoje za pridobitev, spremembo in podaljšanje
dovoljenja za promet s paralelno uvoženim zdravilom za uporabo v humani oziroma
veterinarski medicini (v nadaljnjem besedilu: zdravilo); 
-       
razloge za prenehanje veljavnosti dovoljenja za promet s paralelno
uvoženim zdravilom; 
-       
naloge imetnika dovoljenja za promet s paralelno uvoženim zdravilom; 
-       
pogoje za izvajanje paralelne distribucije zdravil v Republiki
Sloveniji.
2. člen
Poleg definicij in izrazov, ki so
opredeljeni v 5. in 6. členu Zakona o zdravilih (Uradni list RS, št. 31/06 in
45/08; v nadaljnjem besedilu: zakon), izrazi, uporabljeni v tem pravilniku,
pomenijo: 
1.     
Paralelno uvoženo zdravilo je zdravilo, ki je dobilo dovoljenje za
promet s paralelno uvoženim zdravilom na podlagi dejstva, da je pridobilo
dovoljenje za promet v državi izvoznici Evropske unije ali Evropskega
gospodarskega prostora (v nadaljnjem besedilu: EU ali EGP) in da ga je za
potrebe paralelnega uvoza, po oceni Javne agencije Republike Slovenije za
zdravila in medicinske pripomočke (v nadaljnjem besedilu: Agencija), mogoče
šteti kot zadosti podobno zdravilu z veljavnim dovoljenjem za promet z
zdravilom, pridobljenim v Republiki Sloveniji. 
2.     
Država iznosa je država članica EU ali EGP, v kateri je paralelno
uvoženo zdravilo pridobilo dovoljenje za promet z zdravilom in iz katere se to
zdravilo vnaša na območje Republike Slovenije.
3. člen
Paralelno uvoženo zdravilo je lahko v
prometu na območju Republike Slovenije le, če je bilo zanj izdano dovoljenje za
promet s paralelno uvoženim zdravilom.
4. člen
Promet s paralelno uvoženim zdravilom na
območju Republike Slovenije lahko opravljajo veletrgovci z zdravili, ki so
imetniki dovoljenja Agencije za opravljanje dejavnosti prometa z zdravili na
debelo, ki ga je izdala Agencija, oziroma pravne ali fizične osebe s sedežem v
drugi državi članici EU, ki so pridobile ustrezno dovoljenje za opravljanje
dejavnosti prometa z zdravili na debelo v zadevni državi članici EU in so
opravljanje te dejavnosti v Republiki Sloveniji priglasile pri Agenciji.
5. člen
Pristojni organ za izdajo dovoljenja za
promet s paralelno uvoženim zdravilom je Agencija.
6. člen
Vlogo za pridobitev, spremembo in
podaljšanje dovoljenja za promet s paralelno uvoženim zdravilom lahko vložijo
veletrgovci z zdravili, ki: 
-       
so imetniki dovoljenja za opravljanje dejavnosti prometa na debelo z
zdravili, ki ga je izdala Agencija, oziroma so pridobili ustrezno dovoljenje za
opravljanje te dejavnosti v drugi državi članici EU in so pri Agenciji
priglasili opravljanje te dejavnosti v Republiki Sloveniji; 
-       
jih ni določil imetnik dovoljenja za promet z zdravilom za trženje
zdravila, za katerega vlagajo vlogo oziroma z njim niso poslovno povezane.
7. člen
(1) Vloga iz prejšnjega člena mora
vsebovati izpolnjen obrazec, predpisane podatke in dokazila, ki morajo biti
urejena po vrstnem redu, kot je navedeno na obrazcu. 
(2) Obrazci za pridobitev, spremembo in
podaljšanje dovoljenja za promet s paralelno uvoženim zdravilom (Obr. 342-01,
Obr. 344-01 in Obr. 343-01) so v prilogi, ki je sestavni del tega pravilnika,
objavljeni pa so tudi na spletni strani Agencije.
8. člen
(1) Obrazci za pridobitev, spremembo in
podaljšanje dovoljenja za promet s paralelno uvoženim zdravilom morajo biti
izpolnjeni v slovenskem jeziku. 
(2) Dokazila, ki jih mora vsebovati vloga,
so lahko v slovenskem ali angleškem jeziku ter v obliki kopij zahtevanih
listin, razen, kadar je s tem pravilnikom določeno, da je treba predložiti
izvirnik oziroma overjeno kopijo.
9. člen
Če Agencija po pregledu vloge ugotovi, da
ta ni popolna, najpozneje v 30 dneh po prejemu vloge pozove predlagatelja, da
jo dopolni.
II. PRIDOBITEV DOVOLJENJA ZA PROMET S PARALELNO UVOŽENIM
ZDRAVILOM
10. člen
(1) Agencija lahko izda dovoljenje za
promet s paralelno uvoženim zdravilom, če na podlagi zahtevanih podatkov in
dokazil v postopku ugotovi tako podobnost med zdravilom, za katerega se zahteva
dovoljenje za promet s paralelno uvoženim zdravilom in je pridobilo dovoljenje
za promet v državi iznosa, ter zdravilom z veljavnim dovoljenjem za promet v
Republiki Sloveniji, da ju je za potrebe paralelnega uvoza mogoče šteti kot
zadosti podobni. 
(2) Agencija ugotavlja zadostno podobnost
med zdravili iz prejšnjega odstavka na podlagi naslednjih meril: 
-       
zdravili morata imeti enako učinkovino; 
-       
zdravili morata imeti enak terapevtski učinek; 
-       
morebitne razlike med zdraviloma po oceni Agencije ne predstavljajo
tveganja za zdravje ljudi oziroma živali. 
(3) Agencija pri ugotavljanju zadostne
podobnosti med zdraviloma na podlagi meril iz prejšnjega odstavka upošteva
predpise in mnenje izvedencev, če je potrebno. 
(4) Agencija pri prepoznavanju zadostne
podobnosti med zdraviloma preveri dejstvo, ali zdravili izdeluje isti
izdelovalec oziroma ju izdelujeta različna izdelovalca, po isti licenci oziroma
proizvodni specifikaciji.
11. člen
(1) Popolna vloga za pridobitev dovoljenja
za promet s paralelno uvoženim zdravilom mora vsebovati naslednje podatke: 
-       
podatke o predlagatelju; 
-       
podatke in dokazila o zdravilu. 
(2) Za vlogo za pridobitev dovoljenja za
promet s paralelno uvoženim zdravilom mora predlagatelj plačati pristojbino in
upravno takso.
12. člen
Podatki o predlagatelju iz prejšnjega člena
so naslednji: 
1.     
naziv in sedež pravne ali fizične osebe; 
2.     
navedba in podpis odgovorne osebe; 
3.     
navedba številke in datuma dovoljenja za opravljanje dejavnosti prometa
na debelo z zdravili, ki je bilo izdano v Republiki Sloveniji oziroma potrdilo
o priglasitvi dejavnosti prometa na debelo z zdravili pri Agenciji, če
dovoljenje za opravljanje dejavnosti prometa na debelo z zdravili ni bilo
izdano v Republiki Sloveniji; 
4.     
dokazilo o vročenem obvestilu o paralelnem uvozu, s katerim predlagatelj
vloge za pridobitev dovoljenja za promet s paralelno uvoženim zdravilom obvešča
proizvajalca tega zdravila o nameravanem paralelnem uvozu; 
5.     
izjava predlagatelja vloge, da ni pooblaščen za promet z zdravilom s strani
imetnika dovoljenja za promet z zdravilom, izdanim v državi iznosa; 
6.     
v primeru prepakiranja: 
- 
naziv in naslov pravne osebe, ki bo opravljala prepakiranje zdravila; 
- 
dovoljenje za izdelavo oziroma proizvodnjo zdravil, ki se nanaša na
pakiranje in ki je bilo izdano v skladu s predpisom, ki natančneje ureja
pogoje, ki jih mora izpolnjevati izdelovalec oziroma proizvajalec zdravil in o
postopku njegove verifikacije. Če ima izdelovalec, ki prepakira zdravilo, sedež
v Republiki Sloveniji, navede le številko dovoljenja za izdelavo oziroma
proizvodnjo zdravil, ki se nanaša na pakiranje in ki ga je izdala Agencija; 
- 
pogodba s predlagateljem vloge za pridobitev dovoljenja za promet s
paralelno uvoženim zdravilom, če prepakiranja ne opravlja sam.
13. člen
(1) Podatki in dokazila o zdravilu iz 11.
člena tega pravilnika so naslednji: 
A)    
Podatki in dokazila o zdravilu, za katerega je predložena vloga za
pridobitev dovoljenja za promet s paralelno uvoženim zdravilom: 
1.     
ime zdravila v državi iznosa; 
2.     
farmacevtska oblika, jakost in velikost pakiranja; 
3.     
številka veljavnega dovoljenja za promet z zdravilom v državi iznosa; 
4.     
podatki o imetniku dovoljenja za promet z zdravilom v državi iznosa
(naziv, naslov); 
5.     
podatki o proizvajalcu in mestu izdelave; 
6.     
kopija povzetka glavnih značilnosti zdravila, ki je bila odobrena v
državi iznosa, in overjen strokovni prevod v slovenskem jeziku; 
7.     
kopija navodila za uporabo, ki je bilo odobreno v državi iznosa in
overjen strokovni prevod v slovenskem jeziku, razen, če sta bili zdravili, ki
se primerjata, vključeni v postopek z medsebojnim priznavanjem ali
decentralizirani postopek; 
8.     
predlog povzetka glavnih značilnosti zdravila v slovenskem jeziku in
izjava, da je povzetek glavnih značilnosti zdravila, za katero je vložena vloga
za pridobitev dovoljenja za promet s paralelno uvoženim zdravilom, enak
povzetku glavnih značilnosti zdravila, na katerega dovoljenje za promet z
zdravilom se predlagatelj sklicuje, ali pa natančna opredelitev razlik, razen,
če sta bili zdravili, ki se primerjata, vključeni v postopek z medsebojnim
priznavanjem ali decentralizirani postopek; 
9.     
predlog navodila za uporabo zdravila v slovenskem jeziku z izjavo, da je
navodilo za zdravilo, za katero je vložena vloga za pridobitev dovoljenja za
promet s paralelno uvoženim zdravilom, enako navodilu zdravila, na katerega
dovoljenje za promet z zdravilom se predlagatelj sklicuje, ali natančna
opredelitev razlik; 
10.  
zunanja ovojnina, ki ga ima zdravilo v državi iznosa; 
11.  
predlog opremljanja zunanje ovojnine in navodila za uporabo zdravila v
slovenskem jeziku ter prikaz stične ovojnine za zdravilo, za katerega je
vložena vloga za pridobitev dovoljenja za promet s paralelno uvoženim
zdravilom, in 
12.  
v primeru prepakiranja: 
-     predlog
nove stične in zunanje ovojnine v slovenskem jeziku z izjavo glede vpliva na
sam izdelek; 
-     naziv in
naslov pravne osebe, ki bo opravljala prepakiranje zdravila; 
-     dovoljenje
za izdelavo, ki se nanaša na pakiranje, za pravne osebe s sedežem izven Republike
Slovenije ali številka dovoljenja za izdelavo za pravne osebe s sedežem v
Republiki Sloveniji ter pogodba med predlagateljem in pravno osebo, ki bo
opravljala prepakiranje, če ne gre za isto pravno osebo, 
-     navedba
spremembe indikacije na zunanji ovojnini, če je to smiselno potrebno. 
B)    
Podatki o zdravilu, ki je pridobilo dovoljenje za promet z zdravilom v
Republiki Sloveniji in s katerim se primerja zdravilo, za katerega je vložena
vloga za pridobitev dovoljenja za promet s paralelno uvoženim zdravilom: 
1.     
ime zdravila; 
2.     
farmacevtska oblika, jakost in velikost pakiranja; 
3.     
številka dovoljenja za promet z zdravilom; 
4.     
podatki o imetniku dovoljenja za promet z zdravilom (naziv, naslov); 
5.     
podatki o proizvajalcu in mestu izdelave; 
6.     
povzetek glavnih značilnosti zdravila; 
7.     
navodilo za uporabo; 
8.     
stična in zunanja ovojnina, in 
9.     
seznam razlik med zdravilom, za katerega se predlaga vloga za pridobitev
dovoljenja za promet s paralelno uvoženim zdravilom, in zdravilom, ki je že
pridobilo dovoljenje za promet v Republiki Sloveniji. 
(2) Za vsako razliko posebej (npr. razlike
v povzetku glavnih značilnosti zdravila, navodilu za uporabo, pakiranju,
sestavi pomožnih snovi, barvi, deljivosti tablet) je treba dati podrobno
strokovno obrazložitev, iz katere je razvidno, da obstoječa razlika ne povzroča
razlik v terapevtski učinkovitosti oziroma ne vpliva na kakovost, varnost in
učinkovitost zdravila.
14. člen
(1) O vlogi Agencija odloči najpozneje v 60
dneh po prejemu popolne vloge. 
(2) Dovoljenje za promet s paralelno
uvoženim zdravilom se izda za obdobje petih let in se lahko podaljša.
15. člen
(1) Predlagatelj plača pristojbino za
stroške postopka za izdajo, spremembo oziroma podaljšanje dovoljenja za promet
s paralelno uvoženim zdravilom v skladu s podzakonskim aktom, ki ureja
pristojbine za stroške postopkov na področju zdravil. 
(2) Predlagatelj plača za vlogo in izdajo,
spremembo ali podaljšanje dovoljenja za promet s paralelno uvoženim zdravilom
upravno takso v skladu z zakonom, ki ureja upravne takse.
III. SPREMEMBE DOVOLJENJA ZA PROMET S PARALELNO UVOŽENIM
ZDRAVILOM
16. člen
(1) V obdobju veljavnosti dovoljenja za
promet s paralelno uvoženim zdravilom je imetnik dovoljenja dolžan spremljati
spremembe zdravila v državi iznosa, ki so javno dostopne, in jih redno
priglašati Agenciji. 
(2) Če se te spremembe nanašajo na
spremembo povzetka glavnih značilnosti zdravila oziroma navodila za uporabo,
jih je dolžan priglasiti z vlogo najpozneje v 60 dneh od uveljavitve teh
sprememb v državi iznosa. 
(3) Če se spremembe nanašajo na ovojnino
zdravila, jih je imetnik dovoljenja dolžan priglasiti z vlogo najpozneje v 90
dneh pred uveljavitvijo.
17. člen
(1) Popolna vloga za spremembo dovoljenja
za promet s paralelno uvoženim zdravilom mora vsebovati: 
1.     
podatke o predlagatelju iz 12. člena tega pravilnika; 
2.     
podatke o spremembi iz prejšnjega člena, skupaj z dokumentacijo o
spremembi in obrazložitvijo, ki se nanaša na oceno kakovosti, varnosti in
učinkovitosti, oziroma na razlike v terapevtski učinkovitosti zdravil. 
(2) Za priglasitev spremembe dovoljenja za
promet s paralelno uvoženim zdravilom mora predlagatelj plačati pristojbino in
upravno takso.
18. člen
Agencija obravnava popolno vlogo iz
prejšnjega člena in v postopku oceni vpliv priglašenih sprememb zdravila na
zadostno podobnost z zdravilom, ki je pridobilo dovoljenje za promet z
zdravilom v Republiki Sloveniji na podlagi meril iz 10. člena tega pravilnika
in najpozneje v enem mesecu od dneva prejema popolne vloge odloči o tem, ali
dovoljenje za promet s paralelno uvoženim zdravilom velja do izteka obdobja iz
drugega odstavka 14. člena tega pravilnika ali dovoljenje preneha veljati.
IV. PODALJŠANJE DOVOLJENJA ZA PROMET S PARALELNO UVOŽENIM
ZDRAVILOM
19. člen
Če se imetnik dovoljenja za promet s
paralelno uvoženim zdravilom odloči za podaljšanje tega dovoljenja, mora
najmanj 90 dni pred iztekom veljavnosti Agenciji predložiti vlogo za
podaljšanje tega dovoljenja.
20. člen
(1) Popolna vloga za podaljšanje dovoljenja
za promet s paralelno uvoženim zdravilom vsebuje: 
1.     
podatke o predlagatelju iz 12. člena tega pravilnika; 
2.     
podatke in dokazila o zdravilu iz 13. člena tega pravilnika z navedbo
sprememb, dokazili zanje in kronološkim seznamom sprememb v obdobju od
pridobitve dovoljenja za promet s paralelno uvoženim zdravilom; 
3.     
izjavo, da se niso spremenili pogoji, pod katerimi je bilo izdano
veljavno dovoljenje za promet s paralelno uvoženim zdravilom. 
(2) Za vlogo za podaljšanje dovoljenja za
promet s paralelno uvoženim zdravilom mora predlagatelj plačati pristojbino in
upravno takso.
21. člen
Agencija obravnava popolno vlogo za
podaljšanje dovoljenja za promet s paralelno uvoženim zdravilom in v postopku
na podlagi meril iz 10. člena tega pravilnika najpozneje v enem mesecu od dneva
prejema popolne vloge odloči o podaljšanju tega dovoljenja.
V. PRENEHANJE VELJAVNOSTI DOVOLJENJA ZA PROMET S PARALELNO
UVOŽENIM ZDRAVILOM
22. člen
(1) Dovoljenje za promet s paralelno
uvoženim zdravilom preneha veljati z iztekom roka, za katerega je bilo izdano. 
(2) Agencija odvzame dovoljenje za promet s
paralelno uvoženim zdravilom: 
-       
če je prenehala veljavnost dovoljenja za promet z zdravilom, na katerega
se sklicuje predlagatelj, če to prenehanje veljavnosti zadeva kakovost, varnost
ali učinkovitost zdravila; 
-       
v primerih spremembe pogojev, na podlagi katerih je bilo dovoljenje za
promet s paralelno uvoženim zdravilom izdano, če imetnik tega dovoljenja ni
priglasil zadevne spremembe v skladu z 17. členom tega pravilnika; 
-       
na podlagi vloge imetnika dovoljenja za promet s paralelno uvoženim
zdravilom ali 
-       
na podlagi proučitve dokazil, ki jih predloži proizvajalec ali druga
pravna ali fizična oseba, da obstajajo med zdravilom, ki je pridobilo
dovoljenje za promet v državi iznosa in zdravilom z dovoljenjem za promet v
Republiki Sloveniji, pomembne razlike glede kakovosti, varnosti ali terapevtske
učinkovitosti.
VI. NALOGE IMETNIKA DOVOLJENJA ZA PROMET S PARALELNO UVOŽENIM
ZDRAVILOM
23. člen
Imetnik dovoljenja za promet s paralelno
uvoženim zdravilom ima enake naloge, kot imetnik dovoljenja za promet z
zdravilom v skladu z zakonom.
24. člen
Imetnik dovoljenja za promet s paralelno
uvoženim zdravilom mora zagotoviti neprekinjeno in ustrezno preskrbo z zadevnim
zdravilom.
VII. KONTROLA KAKOVOSTI
25. člen
Zdravila, za katera je bilo izdano
dovoljenje za promet s paralelno uvoženim zdravilom, so predmet kontrole
kakovosti v skladu s predpisi o kontroli kakovosti zdravil.
VIII. POGOJI ZA IZVAJANJE PARALELNE DISTRIBUCIJE Z ZDRAVILI
26. člen
Paralelna distribucija z zdravili na
območju Republike Slovenije je dovoljena, če jo izvajajo pravne ali fizične
osebe iz 4. člena tega pravilnika, ki so o tem obvestile Evropsko agencijo za
zdravila (v nadaljnjem besedilu: EMEA) in v 30 dneh od dneva prejema tega
obvestila od EMEA niso dobili negativnega odgovora.
27. člen
Pravne oziroma fizične osebe iz prejšnjega
člena morajo pred začetkom paralelne distribucije z zdravili na območju
Republike Slovenije o tem obvestiti Agencijo. Obvestilo mora vsebovati: 
1.     
dokazilo EMEA, da je prejela obvestilo o paralelni distribuciji; 
2.     
izjavo predlagatelja, da EMEA v 30 dneh po prejetju obvestila iz
prejšnje točke ni dala negativnega odgovora; 
3.     
ime zdravila, farmacevtsko obliko, jakost in velikost pakiranja; 
4.     
podatke o proizvajalcu in mestu izdelave; 
5.     
predlog opremljanja zunanje ovojnine in navodila za uporabo zdravila v
slovenskem jeziku ter grafični prikaz stične ovojnine za zdravilo, za katero se
zahteva pridobitev dovoljenja za paralelno distribucijo zdravila.

Obrazec
za pridobitev dovoljenja za promet s paralelno uvoženim zdravilom
Obrazec
za podaljšanje dovoljenja za promet s paralelno uvoženim zdravilom
Obrazec
za spremembe dovoljenja za promet s paralelno uvoženim zdravilom

Pravilnik o pridobitvi dovoljenja za promet s
paralelno uvoženim zdravilom in paralelni distribuciji zdravil (Uradni list RS,
št. 49/09) vsebuje naslednji končni določbi:
»IX. KONČNI DOLOČBI
28. člen
Z dnem uveljavitve tega pravilnika preneha
veljati Pravilnik o paralelnem uvozu in paralelni distribuciji zdravil (Uradni
list RS, št. 73/05).
29. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dovoljenju za promet s paralelno
uvoženim zdravilom in paralelni distribuciji zdravil za uporabo v humani
medicini (Uradni list RS, št. 26/18) v zvezi z delnim prenehanjem
uporabe določb pravilnika določa:
»22. člen
(prenehanje
veljavnosti)
Z dnem uveljavitve tega pravilnika se za
zdravila za uporabo v humani medicini preneha uporabljati Pravilnik o
pridobitvi dovoljenja za promet s paralelno uvoženim zdravilom in paralelni
distribuciji zdravil (Uradni list RS, št. 49/09 in 17/14 – ZZdr-2).«;
ter vsebuje naslednjo končno določbo:
»23. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.