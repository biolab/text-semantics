1. člen
(Namen in področje uporabe priporočila)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 26. januarja
2018 objavil Priporočilo o zajetju subjektov v načrtu sanacije skupine (v
nadaljevanju: priporočilo), ki je objavljeno na njegovi spletni strani.
(2) Priporočilo iz prvega odstavka tega člena opredeljuje
skupna merila za opredelitev subjektov, ki jih je potrebno vključiti v načrt
sanacije skupine in podaja skupne usmeritev glede ustreznega obsega in
obravnave subjektov, ki so vključeni v načrt sanacije skupine. V priporočilu so
podrobneje opredeljeni kriteriji za razvrščanje subjektov in podružnic med
pomembne, lokalno pomembne ali nepomembne subjekte ter njihov pričakovan obseg
zajetja v načrtu sanacije skupine. Dodatno so v priporočilu podane usmeritve v
zvezi s pregledom načrta sanacije skupine, naslovljene na pristojne nadzornike.
(3) Priporočilo je naslovljeno na:
1.     
kreditne institucije, kot so opredeljene v členu 4(1)(1) Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljevanju Uredba (EU) št. 575/2013),
mešane finančne holdinge, kot so opredeljeni v členu 4(1)(21) Uredbe (EU)
št. 575/2013 in investicijska podjetja, kot so opredeljena v členu 4(1)(1)
Direktive 2014/65/EU Evropskega parlamenta in Sveta z dne 15. maja 2014 o
trgih finančnih instrumentov ter spremembi Direktive 2002/92/ES in Direktive
2011/61/EU (UL L št. 173 z dne 12. junij 2014, str. 349), ter
zlasti nadrejenim družbam v Uniji in ustreznim subjektom v skupini, vključenim
v obseg bonitetne konsolidacije (v nadaljevanju: subjekti v skupini);
2.     
pristojne organe, kot so opredeljeni v členu 4(2)(i) Uredbe (EU)
št. 1093/2010 ter zlasti konsolidacijskemu nadzorniku in pristojnim
organom iz členov 5 do 9 Direktive 2014/59/EU Evropskega parlamenta in Sveta z
dne 15. maja 2014 o vzpostavitvi okvira za sanacijo ter reševanje
kreditnih institucij in investicijskih podjetij ter o spremembi Šeste direktive
Sveta 82/891/EGS ter direktiv 2001/24/ES, 2002/47/ES, 2004/25/ES, 2005/56/ES,
2007/36/ES, 2011/35/EU, 2012/30/EU in 2013/36/EU in uredb (EU)
št. 1093/2010 ter (EU) št. 648/2012 Evropskega parlamenta in Sveta
(UL L št. 173 z dne 12. junija 2014, str. 190) za namene načrtovanja
sanacije skupine.
2. člen
(Vsebina sklepa in obseg uporabe priporočila)
(1) S tem sklepom Banka Slovenije določa uporabo
priporočila v delu, ki je naslovljen na subjekte v skupini in sicer za kreditne
institucije, investicijska podjetja, mešane finančne holdinge ter zlasti EU
nadrejene družbe in družbe, ki so vključene v nadzor na konsolidirani podlagi,
ki ga v skladu z 291. členom ZBan-2 izvaja Banka Slovenije in morajo
izpolnjevati obveznosti iz poglavja 6.7. ZBan-2 v zvezi s pripravo načrta
sanacije skupine.
(2) Subjekti iz prvega odstavka tega člena pri pripravi
načrta sanacije skupine v celoti upoštevajo določbe priporočila v delu, ki je
naslovljen na subjekte v skupini.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 14. marca
2018
Boštjan Jazbec l.r.
Predsednik
Sveta Banke Slovenije