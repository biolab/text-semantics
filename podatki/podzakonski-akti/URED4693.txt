I. SPLOŠNE DOLOČBE
1. člen
(vsebina)
Ta uredba v skladu z Direktivo 2006/21/ES
Evropskega parlamenta in Sveta z dne 15. marca 2006 o ravnanju z odpadki
iz rudarskih in drugih ekstraktivnih dejavnosti ter o spremembi Direktive
2004/35/ES (UL L št. 102 z dne 11. 4. 2006, str. 15) (v nadaljnjem
besedilu: Direktiva 2006/21/ES) določa ukrepe in ravnanja z odpadki iz
rudarskih in drugih dejavnosti izkoriščanja mineralnih surovin ter obveznost
poročanja Evropski komisiji (v nadaljnjem besedilu: Komisija) z namenom
preprečevanja ali zmanjševanja škodljivih učinkov na okolje, zlasti na vode,
zrak, tla, živalstvo, rastlinstvo, kulturno dediščino in pokrajino, ter
kakršnih koli tveganj za zdravje ljudi, ki nastanejo kot posledica ravnanja s
temi odpadki.
2. člen
(uporaba)
(1) Ta uredba se uporablja za ravnanje
z odpadki, ki nastanejo pri raziskovanju, pridobivanju, bogatenju in
skladiščenju mineralnih surovin in obratovanju kamnolomov (v nadaljnjem
besedilu: rudarski odpadki).
(2) Ta uredba se ne uporablja za:
1.    
odpadke, ki ne nastanejo neposredno kot posledica postopkov
raziskovanja, pridobivanja in bogatenja mineralnih surovin ter obratovanja
kamnolomov, kot so na primer živilski odpadki, odpadna olja, izrabljena motorna
vozila, izrabljene baterije in akumulatorji;
2.    
odpadke, ki nastanejo pri raziskovanju, pridobivanju in pri bogatenju
mineralnih surovin na morju;
3.    
injiciranje vode in ponovno injiciranje izčrpane podzemne vode v obsegu,
ki je v skladu z Direktivo 2000/60/ES Evropskega parlamenta in Sveta z dne
23. oktobra 2000 o določitvi okvira za ukrepe Skupnosti na področju vodne
politike (UL L št. 327 z dne 22. 12. 2000, str. 1), zadnjič spremenjeno z
Odločbo, št. 2455/2001/ES Evropskega parlamenta in Sveta o določitvi seznama
prednostih snovi na področju vodne politike in o spremembi Direktive 2000/60/ES
(UL L št. 331 z dne 15. 12. 2001, str. 1), opredeljen z okoljevarstvenim
dovoljenjem, izdanem na podlagi zakona, ki ureja varstvo okolja.
(3) Določbe 7. člena, 8. člena,
drugega do četrtega odstavka 10. člena, tretjega do šestega odstavka 11. člena,
12. člena, šestega do osmega odstavka 13. člena, 14. člena, 15. člena ter
prvega in drugega odstavka 16. člena te uredbe se ne uporabljajo za inertne
odpadke in neonesnaženo zemljino, ki nastajajo kot posledica raziskovanja,
pridobivanja, bogatenja in skladiščenja mineralnih surovin ter obratovanja
kamnolomov, in za odpadke, ki nastanejo pri pridobivanju, predelavi in pri
skladiščenju šote, razen če se taki odpadki odlagajo v napravi kategorije A.
(4) Določbe četrtega do šestega
odstavka 11. člena, šestega do enajstega odstavka 12. člena, šestega do osmega
odstavka 13. člena, 14. člena ter 15. člena te uredbe se ne uporabljajo za
nenevarne odpadke, ki niso inertni odpadki, razen če se taki odpadki odlagajo v
napravi kategorije A.
(5) Za ravnanje z rudarskimi odpadki
se ne uporabljajo določbe predpisa, ki ureja odlaganje odpadkov na
odlagališčih.
3. člen
(izrazi)
Izrazi, uporabljeni v tej uredbi, imajo
naslednji pomen:
1.    
odpadek je odpadek v skladu z zakonom, ki ureja varstvo okolja, in je
uvrščen v eno od skupin odpadkov, določenih s predpisom, ki ureja ravnanje z
odpadki;
2.    
nevaren odpadek je odpadek, ki se razvršča med nevarne odpadke na
podlagi meril za razvrščanje po seznamu skupin in ugotavljanja lastnosti
nevarnih odpadkov v skladu s predpisom, ki ureja ravnanje z odpadki;
3.    
nenevaren odpadek je vsak odpadek, ki ni uvrščen med nevarne odpadke;
4.    
inerten odpadek je odpadek, ki se fizikalno, kemično ali biološko
bistveno ne spreminja, ne razpade, ne zgori ali drugače kemijsko ali fizikalno
ne reagira, ni biološko razgradljiv in ne vpliva škodljivo na druge snovi ob
stiku z njimi na način, ki povečuje obremenitev okolja ali je zdravju škodljiv.
Vsebnost parametrov onesnaženosti v izlužku inertnega odpadka in ekotoksičnost
izcedne vode, izražena kot nevarna lastnost H14 iz predpisa, ki ureja ravnanje
z odpadki, ne ogrožata kakovosti površinske ali podzemne vode;
5.    
neonesnažena zemljina je zemljina, ki se med izvajanjem dejavnosti
izkoriščanja mineralnih surovin odstrani z zgornje plasti tal in se kot
zemeljski izkop v skladu s predpisom, ki ureja obremenjevanje tal z vnašanjem
odpadkov, lahko uporablja za izboljšanje ekološkega stanja tal ter se s predpisi Evropske unije ne šteje za onesnaženo;
6.    
mineralna surovina ali mineral je koncentracija ali pojav organskih ali
anorganskih snovi v ali na zemeljski skorji, kakor so na primer energetske
surovine, kovinske mineralne surovine (rude) in nekovinske mineralne surovine
(industrijski minerali in mineralne surovine za gradbeništvo);
7.    
rudarske in druge dejavnosti izkoriščanja mineralnih surovin so
dejavnosti vseh organizacij in podjetij, ki izvajajo površinska ali podzemna izkoriščanja
mineralnih surovin v tržne namene, vključno s črpanjem iz vrtin ali bogatenjem
pridobljenega materiala;
8.    
območje na morju (off-shore) je območje morja in morskega dna, ki se
širi na morje od črte nizke vode pri običajnem ali srednje močnem plimovanju;
9.    
bogatenje je mehanski, fizikalni, biološki, termični ali kemični
postopek ali vrsta takšnih postopkov, ki se izvajajo na mineralnih surovinah,
vključno s postopki pri obratovanju kamnolomov, z namenom izkoriščanja
mineralnih surovin. Bogatenje vključuje spreminjanje velikosti, razvrščanje,
ločevanje in izluževanje mineralnih surovin ter ponovno predelavo neizrabljenih
ostankov izkoriščanja mineralnih surovin, vendar brez taljenja, termičnih
postopkov predelave (razen žganja apnenca) in metalurških postopkov;
10.  hidrometalurška
jalovina je odpadna trdna snov ali blato, ki ostane po bogatenju mineralnih
surovin s postopki ločevanja za ločitev koristnih mineralov od manj vredne
kamnine, kot so na primer drobljenje, mletje, ločevanje po velikosti, flotacija
in druge fizikalno-kemijske tehnike;
11.  jalovišče
je na površini tal zgrajen rudarski objekt za odlaganje trdnih odpadkov;
12.  pregrada
je objekt, ki je zgrajen za zadrževanje ali razmejevanje vode oziroma odpadkov
znotraj usedalnega bazena;
13.  usedalni
bazen je naravno oblikovan bazen ali umetno zgrajen objekt, kamor se odlagajo
drobnozrnati odpadki, običajno hidrometalurška jalovina, nastala pri bogatenju,
skupaj z različnimi količinami proste vode, nastale pri bogatenju mineralnih
surovin ter čiščenju in recikliranju tehnološke vode;
14.  lahko
sprostljiv cianid so cianid in cianidne spojine, ki disociirajo v šibki kislini
pri določeni vrednosti pH;
15.  izcedne
vode so vse tekočine, ki pronicajo skozi odložene odpadke in odtekajo iz
naprave za ravnanje z odpadki ali se v njej zadržujejo, vključno z onesnaženo
drenažno vodo, ki bi lahko imela škodljive učinke na okolje, če ni ustrezno
obdelana;
16.  naprava
za ravnanje z rudarskimi odpadki (v nadaljnjem besedilu: naprava) je kakršno
koli območje, ki je namenjeno kopičenju ali odlaganju rudarskih odpadkov v
trdnem ali tekočem stanju ali v raztopini ali suspenziji. Naprava je tudi
kakršna koli pregrada ali druga grajena ali naravna struktura, ki služi za
sprejemanje, zadrževanje ali razmejevanje rudarskih odpadkov ali kako drugače služi
takšni napravi, vključno z jalovišči in usedalnimi bazeni. Za napravo ne
štejejo odkopani rudniški prostori, kamor se za sanacijske in gradbene namene,
po pridobivanju mineralov, odlagajo odpadki;
17.  okoljska
nesreča je dogodek, ki se zgodi med postopkom ravnanja z rudarskimi odpadki na
kateri koli napravi in ki povzroči na napravi ali zunaj nje takojšnjo ali
dolgoročno nevarnost za zdravje ljudi oziroma okolje;
18.  nevarna
snov je snov, zmes ali pripravek, ki ima nevarne lastnosti skladno s predpisi,
ki urejajo kemikalije;
19.  najboljša
razpoložljiva tehnologija je najboljša razpoložljiva tehnologija skladno z
zakonom, ki ureja varstvo okolja;
20.  vodni
sprejemnik je površinska voda, podzemna voda, somornica in obalno morje v
skladu z zakonom, ki ureja vode;
21.  sanacija
je obdelava zemljišča, ki je prizadeto zaradi naprave, z namenom, da se
zemljišče povrne v zadovoljivo stanje, pri čemer se upoštevajo standardi
kakovosti tal, varstvo prostoživečih živali, rastlin in sladkovodnih sistemov,
varstvo krajine ter možnosti koristne rabe zemljišča;
22.  raziskovanje
je iskanje ekonomsko donosnih nahajališč mineralnih surovin, vključno z
vzorčenjem, množičnim vzorčenjem, vrtanjem in prekopavanjem, razen del, ki so
potrebna za pripravo takšnih nahajališč, ter kakršne koli dejavnosti, ki so
neposredno povezane s postopkom izkoriščanja mineralnih surovin, ki je v teku;
23.  javnost
je javnost v skladu z zakonom, ki ureja varstvo okolja;
24.  zadevna
javnost pomeni javnost, na katero vplivajo ali bi utegnili vplivati postopki
okoljskega odločanja ali ki ima interes pri takem odločanju, kakor je
predvideno v 6. in 7. členu te uredbe; šteje se, da imajo nevladne
organizacije, ki podpirajo varstvo okolja in izpolnjujejo katere koli pogoje
nacionalne zakonodaje, interes pri takem odločanju;
25.  upravljavec
naprave je fizična ali pravna oseba, ki je odgovorna za ravnanje z rudarskimi
odpadki, vključno z njihovim začasnim skladiščenjem ter ravnanjem z njimi med
obratovanjem naprave in v fazi po njenem zaprtju;
26.  imetnik
rudarskih odpadkov je povzročitelj rudarskih odpadkov ali fizična ali pravna
oseba, ki ima rudarske odpadke v posesti;
27.  pooblaščenec
za varstvo okolja je fizična oseba, ki jo v skladu z zakonom, ki ureja varstvo
okolja, imenuje upravljavec naprave in ki ima tehnično znanje in izkušnje,
potrebne za izvrševanje nalog iz te uredbe;
28.  pristojni
organ je ministrstvo, pristojno za okolje (v nadaljnjem besedilu: ministrstvo);
29.  kraj
ravnanja z rudarskimi odpadki je celotno zemljišče na geografskem območju, s
katerim upravlja upravljavec naprave;
30.  večja
sprememba je sprememba v strukturi ali obratovanju naprave, ki ima lahko po
mnenju ministrstva pomembne negativne učinke na zdravje ljudi ali okolje;
31.  rudniški
prostor je v skladu z zakonom, ki ureja rudarstvo, prostor na površini in pod
zemljo, sestavljen iz pristopnega zemljišča in zemljišča, namenjenega
raziskovanju oziroma izkoriščanju mineralne surovine, omejen z mejnimi linijami
med določenimi geografskimi koordinatami, navezanimi na geodetsko mrežo.
II. PREPREČEVANJE NASTAJANJA RUDARSKIH ODPADKOV IN RAVNANJE Z
NJIMI
4. člen
(splošne zahteve)
(1) Imetnik rudarskih odpadkov mora
zagotoviti, da pri ravnanju z rudarskimi odpadki ni ogroženo zdravje ljudi in
da se ne uporabljajo postopki ali metode, ki bi lahko škodile okolju, zlasti
pa, da z emisijo snovi ali energije ne povzročajo:
-      
čezmernega obremenjevanja voda, zraka in tal;
-      
čezmernega obremenjevanja s hrupom ali z neprijetnimi vonjavami;
-      
bistvenega poslabšanja življenjskih možnosti živali in rastlin;
-      
škodljivega vpliva na krajino ali območja, zavarovana po predpisih, ki
urejajo varstvo kulturne dediščine;
-      
škodljivega vpliva na območja, zavarovana po predpisih, ki urejajo
ohranjanje narave.
(2) Rudarske odpadke je prepovedano
izlivati ter izpuščati v naravno okolje ali jih odmetavati ali nenadzorovano
odlagati.
(3) Imetnik rudarskih odpadkov ne sme
opustiti s to uredbo predpisanega ravnanja z rudarskimi odpadki, ki se nahajajo
na območju naprave:
-      
ne glede na čas, če gre za napravo kategorije A ali napravo, ki je v
načrtu ravnanja z odpadki iz 5. člena te uredbe opredeljena za ravnanje z
nevarnimi odpadki,
-      
več kot šest mesecev, če gre za napravo za ravnanje z nevarnimi odpadki,
ki nastanejo nepredvideno,
-      
več kot eno leto, če gre za napravo za ravnanje z nenevarnimi odpadki,
ki niso inertni odpadki,
-      
več kot tri leta, če gre za napravo za ravnanje z neonesnaženo zemljino,
nenevarnimi odpadki, nastalimi pri raziskovanju, odpadki, nastalimi pri
pridobivanju, bogatenju in skladiščenju šote, ter inertnimi odpadki.
(4) Upravljavec naprave mora izvajati
vse ukrepe za preprečevanje ali zmanjševanje, kolikor je mogoče, škodljivih
učinkov na okolje ali zdravje ljudi, ki nastanejo kot posledica ravnanja z
rudarskimi odpadki. To vključuje upravljanje katere koli naprave, tudi po
njenem zaprtju, in preprečevanje okoljskih nesreč, v katere bi bila lahko ta
naprava vpletena, ter zmanjševanje posledic okoljske nesreče, če se zgodi na
napravi, za okolje in zdravje ljudi.
(5) Pri načrtovanju ukrepov iz
prejšnjega odstavka je treba, med drugim, upoštevati najboljše razpoložljive
tehnologije ter tehnične lastnosti naprave, njeno umestitev v prostoru in
lokalne okoljske razmere.
5. člen
(načrt ravnanja z rudarskimi odpadki)
(1) Upravljavec naprave mora za
izvajanje ukrepov za zmanjšanje nastajanja rudarskih odpadkov, za njihovo
obdelavo, predelavo ali odstranjevanje izdelati načrt ravnanja z
rudarskimi odpadki ob upoštevanju načela trajnostnega razvoja.
(2) Načrt ravnanja z rudarskimi
odpadki mora slediti naslednjim ciljem:
1.    
preprečiti ali zmanjšati nastajanje rudarskih odpadkov in njihove škodljivosti
za okolje in zdravje ljudi, predvsem z:
-  
upoštevanjem trajnostnega ravnanja z rudarskimi odpadki pri načrtovanju
in izbiri metode, ki je uporabljena za pridobivanje in bogatenje mineralnih
surovin;
-  
upoštevanjem sprememb, ki so jim rudarski odpadki izpostavljeni zaradi
povečanja njihove površine in izpostavljenosti vremenskim razmeram na površju;
-  
uporabo rudarskih odpadkov za zasipanje odkopanih rudniških prostorov po
pridobivanju mineralnih surovin, če je to tehnično in ekonomsko izvedljivo ter
do okolja prijazno v skladu s predpisanimi standardi okolja in v skladu s to
uredbo;
-  
vrnitvijo vrhnje plasti tal na prvotno mesto po zaprtju naprave, ali če
to ni izvedljivo, na drug kraj za isti namen;
-  
uporabo manj nevarnih snovi pri bogatenju mineralnih surovin;
2.    
spodbujati predelavo rudarskih odpadkov s postopki recikliranja, ponovne
uporabe ali regeneriranja teh odpadkov, če je to v skladu z operativnimi
programi na področju varstva okolja v zvezi z ravnanjem z odpadki, v skladu s
predpisanimi standardi okolja in v skladu s to uredbo;
3.    
zagotavljati kratkoročno in dolgoročno varno odstranjevanje rudarskih
odpadkov predvsem tako, da se upravljanje naprave med njenim obratovanjem in po
njenem zaprtju upošteva že pri njenem načrtovanju in da se izbere projekt, ki:
-  
zahteva čim manj spremljanja stanja, nadzora in upravljanja zaprte
naprave;
-  
preprečuje ali vsaj zmanjšuje dolgoročne škodljive vplive, ki jih je npr.
mogoče pripisati širjenju onesnaževal v zrak ali v vode iz naprave;
-  
zagotavlja dolgoročno geotehnično obstojnost vseh pregrad ali jalovišč,
ki se dvigujejo nad prvotno površino tal.
(3) Načrt ravnanja z rudarskimi
odpadki mora vsebovati poleg vsebine iz predpisa, ki ureja ravnanje z odpadki,
še:
1.    
predlog klasifikacije naprave v skladu z merili iz priloge 3, ki je
sestavni del te uredbe, in sicer:
-  
dokument, ki dokazuje, da so v skladu s prvim odstavkom 6. člena te
uredbe vzpostavljeni ukrepi za preprečevanje okoljskih nesreč, sistem
obvladovanja varnosti za njihovo izvajanje in načrt za ukrepanje ob nesrečah,
če gre za napravo kategorije A,
-  
kadar upravljavec naprave meni, da za ravnanje z rudarskimi odpadki
naprava kategorije A ni potrebna, zadostne informacije, s katerimi dokazuje, da
se naprava ne uvršča med naprave kategorije A, vključno z oceno možnih nevarnosti
nesreč;
2.    
opredelitev odpadkov v skladu s prilogo 2, ki je sestavni del te uredbe,
in z oceno celotne količine rudarskih odpadkov, ki bodo nastali med
obratovanjem;
3.    
opis postopka, pri katerem nastanejo takšni odpadki, in opis kakršne
koli njihove nadaljnje obdelave;
4.    
opis mogočih škodljivih učinkov na okolje in zdravje ljudi zaradi
odlaganja takšnih odpadkov ter opis preventivnih ukrepov, ki jih je treba
izvajati, da se čim bolj omilijo vplivi na okolje med obratovanjem naprave in
po njenem zaprtju, vključno z vidiki iz 1. 2., 4. in 5. točke drugega odstavka 11. člena te uredbe;
5.    
predlog postopkov spremljanja stanja rudarskih odpadkov in odkopanih
rudniških prostorov in njihovega nadzora v skladu z 10. členom te uredbe, če
gre za zasipavanje odkopanih rudniških prostorov, in predlog načrtov in
ureditev za redno spremljanje stanja in nadzor naprave ter za ukrepanje v
primeru ugotovljene nestabilnosti rudarskih odpadkov ali onesnaževanja voda ali
tal v skladu s 3. točko drugega odstavka 11. člena te uredbe;
6.    
predlog načrta postopkov za zaprtje naprave, vključno s sanacijo,
postopki po zaprtju naprave in spremljanjem stanja po zaprtju naprave v skladu
z 12. členom te uredbe;
7.    
predlog ukrepov za preprečevanje poslabšanja kemijskega stanja vod v
skladu s predpisi, ki urejajo emisije snovi v vode z odvajanjem odpadnih vod,
ter ukrepov za preprečevanje ali zmanjševanje onesnaževanja zraka in tal v
skladu s 13. členom te uredbe;
8.    
raziskavo stanja zemljišča, ki bo obremenjeno zaradi obratovanja
naprave.
(4) Načrt ravnanja z rudarskimi
odpadki mora vsebovati zadostne informacije, da lahko ministrstvo oceni
sposobnost upravljavca naprave uresničiti cilje načrta ravnanja z rudarskimi
odpadki iz drugega odstavka tega člena in izpolniti svoje obveznosti iz te
uredbe. Iz načrta ravnanja z rudarskimi odpadki mora biti zlasti razvidno, kako
izbrana metoda, navedena v prvi alinei 1. točke drugega odstavka tega člena,
izpolnjuje cilje načrta ravnanja z rudarskimi odpadki.
(5) Upravljavec naprave mora
zagotoviti, da se načrt ravnanja z rudarskimi odpadki vsakih pet let pregleda
oziroma po potrebi spremeni ob vsaki večji spremembi v obratovanju naprave ali
ob spremembi vrste ali količine odloženih odpadkov. O vsaki večji spremembi v
obratovanju naprave mora upravljavec naprave uradno obvestiti ministrstvo.
(6) Ne glede na določbe četrtega in
petega odstavka tega člena mora upravljavec naprave, ki je namenjena za inertne
odpadke oziroma neonesnaženo zemljino, ki nastajajo kot posledica raziskovanja,
pridobivanja, bogatenja in skladiščenja mineralnih surovin ter obratovanja
kamnolomov, izdelati načrt ravnanja z rudarskimi odpadki kot sestavni del
rudarskega projekta za izkoriščanje in rudarskega projekta za opustitev
izkoriščanja v skladu z zakonom, ki ureja rudarstvo.
6. člen
(preprečevanje okoljskih nesreč in
vključenost zadevne javnosti)
(1) Upravljavec naprave mora pred
začetkom obratovanja naprave, ki se v skladu z 9. členom te uredbe uvršča med
naprave kategorije A:
-      
pripraviti in sprejeti zasnovo preprečevanja okoljskih nesreč v skladu z
vsebinami iz priloge 1, ki je sestavni del te uredbe;
-      
vzpostaviti sistem obvladovanja varnosti za izvajanje zasnove
preprečevanja okoljskih nesreč;
-      
izdelati za območje naprave načrt zaščite in reševanja v skladu s
predpisi, ki urejajo varstvo pred naravnimi in drugimi nesrečami;
-      
zagotoviti, da ima zadevna javnost brezplačno
in neposredno na voljo informacije o varnostnih ukrepih ter potrebnem ukrepanju
v primeru nesreč, ki zajemajo vsaj vsebine iz priloge 4, ki je sestavni del te
uredbe. Te informacije mora upravljavec vsaj vsaka tri leta pregledati in jih
po potrebi posodobiti.
(2) Če je naprava obrat ali del obrata
v skladu z zakonom, ki ureja varstvo okolja, upravljavcu naprave ni treba
sprejeti zasnove preprečevanja okoljskih nesreč, vzpostaviti sistema
obvladovanja varnosti za njeno izvajanje ter izdelati načrta zaščite in
reševanja v skladu s to uredbo.
(3) Upravljavec naprave mora imenovati
osebo, pristojno za varnost, ki je odgovorna za izvajanje in periodični nadzor
zasnove preprečevanja okoljskih nesreč iz prvega odstavka tega člena.
(4) Načrt zaščite in reševanja iz
prvega odstavka tega člena mora slediti naslednjim ciljem:
-      
obvladovati in nadzorovati okoljske nesreče in druge nezgode z namenom,
čim bolj omejiti njihove učinke, zlasti pa škodo za zdravje ljudi in okolje;
-      
izvesti ukrepe, ki so potrebni za varovanje zdravja ljudi in okolja pred
učinki okoljskih nesreč in drugih nezgod;
-      
o ukrepih iz prejšnje alinee obvestiti zadevno javnost in pristojne
organe v okolici naprave;
-      
zagotoviti sanacijo, vzpostavitev prejšnjega stanja in čiščenje okolja
po okoljski nesreči;
-      
oceniti verjetnost nastanka verižne nesreče in izvesti v zvezi s
preprečevanjem nastanka verižne nesreče dodatne ukrepe v skladu s predpisi, ki
urejajo varstvo pred naravnimi in drugimi nesrečami.
(5) Ob nesreči na napravi mora
upravljavec naprave izpolniti zahteve in pogoje, ki so z zakonom, ki ureja
varstvo okolja, določeni za povzročitelja okoljske nesreče.
(6) Župan občine, na območju katere je
naprava, mora zagotoviti, da se v skladu s predpisom s področja varstva pred
naravnimi in drugimi nesrečami, ki ureja vsebino in izdelavo načrtov zaščite in
reševanja, uredi načrtovanje ukrepov ob okoljski nesreči v okolici naprave.
Upravljavec naprave mora pripravljavcu občinskega načrta zaščite in reševanja v
skladu s predpisom iz prejšnjega stavka posredovati vse informacije, ki jih
potrebuje za pripravo načrta ukrepov zunaj kraja ravnanja z rudarskimi odpadki.
(7) Za sodelovanje zadevne javnosti
pri pripravi ali pregledu občinskega načrta zaščite in reševanja ter za dostop zadevne
javnosti do veljavnih občinskih načrtov zaščite in reševanja se uporablja
predpis s področja varstva pred naravnimi in drugimi nesrečami, ki ureja
vsebino in izdelavo načrtov zaščite in reševanja.
III. PRIDOBITEV OKOLJEVARSTVENEGA DOVOLJENJA
7. člen
(okoljevarstveno dovoljenje)
(1) Upravljavec naprave ne sme
obratovati z napravo ali je na kakršen koli način uporabljati, če nima
okoljevarstvenega dovoljenja za obratovanje naprave, ki lahko povzroča
onesnaževanje večjega obsega, pridobljenega v skladu z zakonom, ki ureja
varstvo okolja (v nadaljnjem besedilu: okoljevarstveno dovoljenje).
(2) Vloga za izdajo okoljevarstvenega
dovoljenja se vloži pisno ali elektronsko v skladu s predpisi, ki urejajo
elektronsko poslovanje, in mora vsebovati vsaj naslednje podatke:
-      
o upravljavcu naprave;
-      
o predlagani lokaciji naprave, vključno z mogočimi nadomestnimi
lokacijami;
-      
načrt ravnanja z rudarskimi odpadki iz 5. člena te uredbe;
-      
o izpolnjevanju pogojev za gradnjo in upravljanje naprave iz 11. člena
te uredbe;
-      
predlog ureditve glede finančne garancije ali enakovrednega finančnega
jamstva v skladu s 14. členom te uredbe;
-      
informacije iz poročila o vplivih na okolje, če je za napravo zahtevana
presoja vplivov na okolje v skladu s predpisom, ki ureja vrste posegov v
okolje, za katere je potrebna presoja vplivov na okolje,
-      
informacijo o tem, da je vlagatelj pristojnemu občinskemu organu poslal
podatke za izdelavo občinskega načrta zaščite in reševanja.
(3) Ministrstvo izda okoljevarstveno
dovoljenje, če iz dokumentacije, priložene k vlogi za okoljevarstveno
dovoljenje, ugotovi, da:
-      
upravljavec naprave izpolnjuje zahteve iz te uredbe;
-      
ravnanje z rudarskimi odpadki ni v nasprotju s smernicami iz operativnih
programov varstva okolja na področju ravnanja z odpadki ali ne ovira izvajanja
teh operativnih programov.
(4) V okoljevarstvenem dovoljenju
ministrstvo določi:
1.    
vrste odpadkov, ki se lahko odlagajo, in celotno količino odloženih
odpadkov,
2.    
način prevzemanja odpadkov in preverjanja njihove istovetnosti ter druge
pogoje obratovanja,
3.    
način izvajanja obratovalnega monitoringa in drugih oblik nadzora nad
onesnaževanjem okolja,
4.    
način rednega pregledovanja naprave in vzdrževanja vseh strukturnih
delov naprave,
5.    
zahteve v zvezi s poročanjem o vrstah, izvoru in količinah odloženih
odpadkov,
6.    
zahteve v zvezi z zaprtjem naprave in ukrepe za preprečevanje škodljivih
vplivov na okolje po njegovem zaprtju v skladu z 12. členom te uredbe in
7.    
časovno obdobje, v katerem mora upravljavec naprave po njenem zaprtju
zagotavljati izvajanje predpisanih obveznosti iz 12. člena te uredbe.
(5) V zvezi s financiranjem
predpisanih ukrepov za čas obratovanja in zapiranja naprave ter za čas po
njenem zaprtju se v okoljevarstvenem dovoljenju določijo:
-      
višina finančne garancije, preračunana na celotno količino odloženih
odpadkov,
-      
obdobje po zaprtju, za katerega je izdelan izračun višine finančne
garancije,
-      
predvidena višina stroškov zapiranja,
-      
predvidena višina stroškov za izvedbo ukrepov varstva okolja po zaprtju.
(6) Ministrstvo po uradni dolžnosti
periodično najmanj vsako tretje leto preverja izpolnjevanje zahtev in pogojev
iz okoljevarstvenega dovoljenja in ga spremeni v primeru:
-      
večje spremembe v obratovanju naprave ali spremembe vrste ali količine
odloženih rudarskih odpadkov;
-      
če je zaradi rezultatov letnega poročanja v skladu s petim odstavkom 11.
člena te uredbe ali na podlagi ugotovitev inšpekcijskih nadzorov, izvedenih v
skladu z drugim odstavkom 20. člena te uredbe, treba spremeniti okoljevarstveno
dovoljenje;
-      
če je na podlagi izmenjave informacij o pomembnih spremembah v
najboljših razpoložljivih tehnologijah v skladu z 18. členom te uredbe,
treba spremeniti okoljevarstveno dovoljenje.
(7) Informacije iz okoljevarstvenega
dovoljenja, izdanega v skladu s tem členom, so na voljo pristojnim statističnim
uradom držav članic Evropske unije in Skupnosti, če zanje zaprosijo v
statistične namene. Informacije izključno poslovne narave, kot so na primer
informacije v zvezi s poslovnimi odnosi in strukturo stroškov ter o obsegu
zalog mineralnih surovin, se za statistične namene ne posredujejo ali objavijo.
8. člen
(sodelovanje javnosti)
(1) Ministrstvo zagotovi sodelovanje
javnosti v postopku izdaje okoljevarstvenega dovoljenja ali njegove spremembe v
skladu z zakonom, ki ureja varstvo okolja.
(2) Zadevna javnost ima v skladu z
zakonom, ki ureja upravni postopek, v rokih, ki jih določa ta zakon, na voljo
tudi naslednje informacije:
-      
bistvena poročila in nasvete, ki so bili posredovani ministrstvu potem,
ko je bila javnost že obveščena o postopku za izdajo okoljevarstvenega
dovoljenja ali njegove spremembe;
-      
vse druge podatke, ki se nanašajo na odločitev ministrstva glede vloge
za izdajo okoljevarstvenega dovoljenja ali njegove spremembe in ki postanejo
dostopni šele potem, ko je javnost že obveščena o postopku za izdajo
okoljevarstvenega dovoljenja ali njegove spremembe.
9. člen
(klasifikacija naprav)
Naprava se za namene te uredbe uvrsti med
naprave kategorije A na podlagi meril iz priloge 3, ki je sestavni del te
uredbe.
10. člen
(odkopani rudniški prostori)
(1) Če upravljavec naprave uporablja
rudarske odpadke, ki se nahajajo na kraju ravnanja z rudarskimi odpadki, za
zasipavanje odkopanih rudniških prostorov, nastalih pri površinskem ali
podzemnem pridobivanju mineralnih surovin, za sanacijske in gradbene namene v
skladu s predpisi, ki urejajo rudarstvo, mora izvajati ukrepe, s katerimi:
-      
zagotovi stabilnost rudarskih odpadkov v skladu z drugim odstavkom 11.
člena te uredbe;
-      
prepreči onesnaževanje tal, površinskih voda in podzemne vode v skladu s
prvim, četrtim in petim odstavkom 13. člena te uredbe;
-      
zagotovi spremljanje stanja rudarskih odpadkov in odkopanih rudniških
prostorov v skladu z osmim do dvanajstim odstavkom 12. člena te uredbe.
(2) Ministrstvo podrobneje določi
pogoje za zasipavanje odkopanih rudniških prostorov z rudarskimi odpadki iz
prejšnjega odstavka v okoljevarstvenem dovoljenju iz 7. člena te uredbe.
(3) Upravljavec naprave mora k vlogi
za pridobitev okoljevarstvenega dovoljenja iz 7. člena te uredbe priložiti
projekt, ki ureja zasipavanje odkopanih rudniških prostorov in je izdelan v
skladu s predpisi, ki urejajo rudarstvo.
(4) Zasipavanje odkopanih rudniških prostorov
z odpadki, ki niso rudarski odpadki, je odlaganje odpadkov v skladu s
predpisom, ki ureja odlagališča odpadkov, razen v primerih, ko je s posebnim
predpisom določeno, da postopki zasipavanja odkopanih rudniških prostorov lahko
štejejo za postopke predelave.
IV. GRADNJA, UPRAVLJANJE IN ZAPRTJE NAPRAVE
11. člen
(gradnja in upravljanje naprave)
(1) Upravljavec naprave mora pri
upravljanju naprave zagotoviti, da je pooblaščencu za varstvo okolja omogočeno
strokovno neodvisno opravljanje nalog v skladu z zakonom, ki ureja varstvo
okolja, ter da je poskrbljeno za tehnični razvoj postopkov in opreme pri
obratovanju naprave in za usposabljanje pri njem zaposlenih delavcev.
(2) Pri gradnji nove naprave ali pri
spremembi v obratovanju obratujoče naprave mora upravljavec zagotoviti, da:
1.    
kraj ravnanja z rudarskimi odpadki izpolnjuje pogoje glede:
-  
varstva pred škodljivimi vplivi na krajino ali območja, zavarovana po
predpisih, ki urejajo varstvo kulturne dediščine;
-  
varstva pred škodljivimi vplivi na območja, zavarovana po predpisih, ki
urejajo ohranjanje narave;
-  
geoloških, hidroloških, hidrogeoloških, seizmičnih in geotehnoloških
pogojev;
2.    
je naprava načrtovana tako, da izpolnjuje potrebne pogoje glede:
-  
dolgoročnega in kratkoročnega preprečevanja onesnaževanja tal, zraka,
podzemne vode ali površinskih voda v skladu s predpisi, ki na področju varstva
okolja urejajo emisije snovi v okolje;
-  
učinkovitega zbiranja odpadnih in izcednih voda, v skladu z izdanim
okoljevarstvenim dovoljenjem;
-  
zmanjšanja erozije, ki jo povzročata veter ali voda, če je to tehnično
mogoče in ekonomsko izvedljivo;
3.    
je naprava grajena, upravljana in vzdrževana tako, da se zagotovi njena
fizikalna stabilnost, prepreči kratkoročno in dolgoročno onesnaževanje tal,
zraka, površinskih voda ali podzemne vode in čim bolj zmanjša razvrednotenje
krajine;
4.    
so izdelani načrti in sprejete ureditve za redno spremljanje stanja in
nadzor naprave s strani pooblaščencev varstva okolja in za ukrepanje ob
ugotovljeni nestabilnosti ali onesnaževanju voda ali tal;
5.    
je sprejeta ureditev o sanaciji zemljišča in zaprtju naprave;
6.    
je sprejeta ureditev o upravljanju naprave po njenem zaprtju;
7.    
se vodi evidenca o spremljanju stanja in nadzoru iz 4. točke tega
odstavka, ki se hrani skupaj z dokumentacijo, na podlagi katere so bila izdana
ustrezna dovoljenja ali soglasja v skladu z zakonom, ki ureja varstvo okolja, h
gradnji naprave, in sicer z namenom, da se zagotovi prenos informacij, zlasti
ob zamenjavi upravljavca naprave.
(3) Upravljavec naprave mora nemudoma
oziroma najpozneje v 48 urah uradno obvestiti ministrstvo o vsakršnem dogodku,
ki bi utegnil vplivati na stabilnost naprave in o katerih koli pomembnih
škodljivih vplivih na okolje, ki se ugotovijo v postopkih nadzora ali
spremljanja stanja naprave.
(4) Ob dogodkih iz prejšnjega odstavka
mora upravljavec naprave izdelati načrt ukrepov in o njem in njegovem izvajanju
poročati ministrstvu ter slediti navodilom ministrstva glede izvajanja
potrebnih dodatnih ukrepov za izboljšanje stanja. Upravljavec naprave krije vse
stroške izvajanja ukrepov za izboljšanje stanja.
(5) Upravljavec naprave mora
ministrstvu najpozneje do 31. junija tekočega leta poročati za preteklo
leto o rezultatih spremljanja stanja rudarskih odpadkov, da dokaže
izpolnjevanje pogojev iz okoljevarstvenega dovoljenja in da se izpopolni
vedenje o lastnostih odpadkov in stanju naprave.
(6) Ministrstvo lahko določi
neodvisnega strokovnjaka, ki pregleda in oceni letno poročilo iz prejšnjega
odstavka. Vse stroške pregleda in ocene letnega poročila krije upravljavec naprave.
12. člen
(postopki zaprtja in upravljanja po
zaprtju naprave)
(1) O začetku postopkov zaprtja
naprave ter o načinu in časovnici zapiranja naprave odloči ministrstvo v
okoljevarstvenem dovoljenju iz 7. člena te uredbe.
(2) Postopek zaprtja naprave se začne,
če:
1.    
so izpolnjeni pogoji za zaprtje naprave, določeni v okoljevarstvenem
dovoljenju,
2.    
zaprtje naprave zahteva upravljavec naprave,
3.    
ministrstvo iz letnih poročil iz petega odstavka 11. člena te uredbe
ugotovi, da naprava ne izpolnjuje več pogojev iz okoljevarstvenega dovoljenja,
ali
4.    
upravljavec naprave ne izvaja ukrepov, ki mu jih je pristojni
inšpekcijski organ odredil zaradi nepravilnega ravnanja z odpadki. V primerih
iz te točke se postopek zaprtja naprave začne na podlagi pravnomočne odločbe
pristojnega inšpekcijskega organa.
(3) Pred zaprtjem naprave pristojni
inšpekcijski organ:
-      
izvede inšpekcijski pregled kraja ravnanja z rudarskimi odpadki;
-      
oceni vsa poročila o zaprtju naprave, ki jih je predložil upravljavec
naprave na podlagi odločbe iz prvega odstavka tega člena;
-      
potrdi, da je zemljišče, na katerega je imela naprava škodljiv vpliv,
sanirano in
-      
izda poročilo o izpolnitvi vseh predpisanih zahtev v zvezi z zaprtjem
naprave.
(4) Ministrstvo izda odločbo o zaprtju
naprave na podlagi poročila pristojnega inšpekcijskega organa iz četrte alinee
prejšnjega odstavka.
(5) Odločitev o zaprtju naprave v
nobenem primeru ne vpliva na obveznosti upravljavca naprave v zvezi z
izvajanjem ukrepov za preprečevanje škodljivih vplivov na okolje po zaprtju
naprave, določenih v okoljevarstvenem dovoljenju ali drugih predpisov, ki
urejajo emisije iz naprave v okolje.
(6) Upravljavec naprave je po
odobrenem zaprtju naprave odgovoren za njeno vzdrževanje, spremljanje stanja in
nadzor naprave ter za izvedbo vseh popravljalnih ukrepov v fazi po zaprtju
naprave.
(7) O prenehanju odgovornosti
upravljavca naprave iz prejšnjega odstavka po njenem dokončnem zaprtju odloči
ministrstvo z odločbo, pri čemer pri odločanju o prenehanju odgovornosti
upošteva vrsto in trajanje nevarnosti naprave za okolje po njenem zaprtju.
(8) Upravljavec naprave mora v skladu
s predpisi, ki na področju varstva okolja urejajo emisije snovi v okolje, po
zaprtju naprave zagotoviti najmanj spremljanje fizikalne in kemične stabilnosti
naprave in izvajanje ukrepov za preprečevanje in zmanjševanje negativnih
vplivov na okolje, zlasti glede onesnaževanja površinske in podzemne vode, in
sicer s:
1.    
spremljanjem stanja in vzdrževanjem vseh strukturnih delov naprave z
nadzorno in merilno opremo, ki je na napravi stalno nameščena ali vedno
pripravljena za uporabo;
2.    
čiščenjem in z zagotavljanjem pretočnosti prelivnih in odtočnih kanalov,
kjer je to potrebno.
(9) Upravljavec naprave mora po
zaprtju naprave nemudoma obvestiti ministrstvo o dogodkih ali razvoju dogodkov,
ki utegnejo vplivati na stabilnost naprave, in o vseh pomembnih škodljivih
vplivih na okolje, ki jih je odkril med spremljanjem stanja naprave ali njenim
nadzorom.
(10) Ob nesreči na napravi mora
upravljavec naprave tudi po njenem zaprtju izvajati ukrepe v skladu z načrtom
zaščite in reševanja iz prvega odstavka 6. člena te uredbe in slediti vsem
drugim navodilom ministrstva glede potrebnih ukrepov za izboljšanje stanja
naprave po nesreči.
(11) Upravljavec naprave krije vse
stroške za izvajanje potrebnih ukrepov iz prejšnjega odstavka, ki jih je zaradi
izboljšanja stanja naprave po nesreči odredilo ministrstvo.
(12) Upravljavec naprave mora po
njenem zaprtju poročati ministrstvu o rezultatih spremljanja stanja naprave in
vzdrževanju vseh strukturnih delov naprave s pogostostjo in na način, ki ju
določi ministrstvo v odločbi o zaprtju naprave iz četrtega odstavka tega člena,
s čimer dokazuje izpolnjevanje pogojev iz okoljevarstvenega dovoljenja za fazo
po zaprtju naprave.
13. člen
(preprečevanje poslabšanja stanja vod ter
onesnaževanja zraka in tal)
(1) Upravljavec naprave mora sprejeti
in izvajati ukrepe preprečevanja poslabšanja kemijskega in ekološkega stanja
voda v skladu s predpisi, ki urejajo standarde kakovosti voda, tako da:
1.    
oceni možnost nastajanja izcednih voda iz odloženih odpadkov, vključno z
vsebnostjo onesnaževal v izcednih vodah, med obratovanjem naprave in v fazi po
njenem zaprtju in določi vodno bilanco naprave;
2.    
prepreči ali čim bolj zmanjša nastajanje izcednih voda ter onesnaževanje
površinskih voda ali podzemne vode in tal z odpadki;
3.    
zbira in čisti odpadne in izcedne vode, ki se odvajajo iz naprave tako,
da izpolnjujejo zahteve iz predpisov, ki urejajo emisije snovi v vode zaradi
odvajanja odpadnih vod.
(2) Upravljavec naprave mora sprejeti
in izvajati ukrepe za preprečevanje ali zmanjšanje emisij prahu in odpadnih
plinov v skladu s predpisi, ki urejajo emisije snovi v zrak iz nepremičnih
virov onesnaževanja.
(3) Ministrstvo lahko odloči, da
odvajanje oziroma čiščenje odpadnih ali izcednih voda iz naprave ni potrebno,
če je na podlagi rezultatov študije o sestavi rudarskih odpadkov, katere
izdelavo zagotovi upravljavec naprave, razvidno, da odpadna in izcedna voda iz
naprave ne predstavljata nevarnosti za tla, podzemno vodo ali površinske vode.
(4) Upravljavec naprave ne sme
izpuščati ali odmetavati rudarskih odpadkov v trdni ali tekoči obliki oziroma v
obliki mulja v kakršen koli vodni sprejemnik, ki ni naprava v skladu s to
uredbo.
(5) Ob uporabi rudarskih odpadkov,
nastalih pri površinskem ali podzemnem pridobivanju mineralnih surovin, za
zasipavanje odkopanih rudniških prostorov, ki se po zaprtju lahko zapolnijo z
vodo, mora upravljavec naprave sprejeti in izvesti ukrepe za preprečevanje ali
zmanjševanje poslabšanja stanja voda in onesnaževanja tal v skladu s prvim in
četrtim odstavkom tega člena.
(6) Če je v usedalnem bazenu prisoten
cianid, mora upravljavec naprave z uporabo najboljših razpoložljivih tehnologij
zagotoviti, da se koncentracija lahko sprostljivega cianida v usedalnem bazenu
zniža na najnižjo mogočo raven.
(7) Koncentracija lahko sprostljivega
cianida na mestu izpusta jalovine iz obrata za pridobivanje mineralnih surovin
v usedalni bazen ne sme presegati 10 mg/l.
(8) V primeru posebno občutljivega
okolja mora upravljavec naprave na zahtevo ministrstva izdelati oceno tveganja
za okolje, v kateri se upoštevajo pogoji, specifični za lokacijo, in s katero
dokaže, da je ob uporabi najboljših razpoložljivih tehnologij koncentracijo
lahko sprostljivega cianida znižal na najnižjo mogočo raven pod mejne
vrednosti, določene v šestem in sedmem odstavku tega člena.
V. FINANČNA GARANCIJA
14. člen
(finančna garancija)
(1) Upravljavec naprave mora pred
začetkom kakršne koli dejavnosti, ki vključuje kopičenje ali odlaganje
rudarskih odpadkov na območju naprave, ministrstvu predložiti finančno
garancijo v obliki finančnega pologa, vključno z vzajemno zajamčenimi
finančnimi sredstvi, ki so jih zbrale gospodarske družbe, ali enakovredno
finančno jamstvo, ki je ministrstvu v zadostni višini in takoj na voljo za:
1.    
izpolnitev vseh obveznosti, določenih v okoljevarstvenem dovoljenju,
vključno s tistimi, ki se nanašajo na ukrepe po zaprtju;
2.    
izvedbo sanacije zemljišča, na katerega neposredno vpliva naprava v
skladu z opisom teh del v načrtu za ravnanje z odpadki in v obsegu, ki je
zahtevan z okoljevarstvenim dovoljenjem iz 7. člena te uredbe.
(2) Ministrstvo izračuna višino
finančne garancije iz prejšnjega odstavka na podlagi:
1.    
ocene verjetnih vplivov naprave na okolje, pri čemer se upoštevajo
predvsem kategorija naprave, značilnosti rudarskih odpadkov in nadaljnja raba
saniranega zemljišča;
2.    
ocene obsega izvedbe sanacijskih del po zaprtju naprave na zemljiščih na
kraju ravnanja z rudarskimi odpadki in zemljiščih v okolici, na katere ima
naprava vpliv. Oceno obsega in izvedbe sanacijskih del izdela neodvisna, za
izdelavo take ocene usposobljena tretja oseba, ki jo izbere ministrstvo,
stroške za izdelavo te ocene pa krije upravljavec naprave.
(3) Višino finančne garancije
ministrstvo periodično prilagaja v skladu z novimi zahtevami glede obsega
potrebnih sanacijskih del, ki jih je treba izvesti na zemljiščih, na katere
vpliva naprava v skladu z načrtom za ravnanje z odpadki iz 5. člena te uredbe
in zahtevami iz okoljevarstvenega dovoljenja iz 7. člena te uredbe.
(4) Če ministrstvo v skladu s četrtim
odstavkom 12. člena te uredbe odloči o zaprtju naprave, upravljavca naprave s
pisno izjavo razreši zagotavljanja finančne garancije iz prvega odstavka tega
člena za vse obveznosti iz obratovanja naprave, razen za obveznosti v fazi po
zaprtju naprave iz šestega odstavka 12. člena te uredbe.
VI. ČEZMEJNI VPLIVI
15. člen
(čezmejni vplivi)
(1) Če ministrstvo ugotovi, da bi
obratovanje naprave kategorije A lahko škodljivo vplivalo na okolje druge
države članice Evropske unije in bi lahko posledično povzročilo tveganje za
zdravje ljudi v tej državi, ali če to zahteva država članica Evropske Unije, ki
bi bila lahko zaradi obratovanja naprave prizadeta, mora ministrstvo v skladu z
zakonom, ki ureja varstvo okolja, državo članico povabiti k sodelovanju v
postopku izdaje okoljevarstvenega dovoljenja in jo v postopek tudi vključiti,
če ta to želi.
(2) Ministrstvo zagotovi, da se ob
nesreči, ki prizadene napravo iz prejšnjega odstavka, informacije, ki jih
upravljavec naprave z namenom izpolnjevanja ciljev načrta zaščite in reševanja
iz četrtega odstavka 6. člena te uredbe posreduje ministrstvu, nemudoma
posredujejo pristojnemu organu druge države članice Evropske unije z namenom,
da se čim bolj omilijo posledice nesreče za zdravje ljudi ter oceni in zmanjša
obseg dejanske in potencialne okoljske škode.
VII. VODENJE EVIDENC
16. člen
(vodenje evidenc)
(1) Upravljavec naprave mora redno
voditi evidenco zapisov o vseh postopkih ravnanja z odpadki in zagotoviti, da
so ti zapisi na voljo pristojnemu inšpekcijskemu organu.
(2) V primeru zamenjave upravljavca
naprave med njenim obratovanjem ali v fazi po zaprtju naprave mora upravljavec
naprave zagotoviti prenos evidence zapisov iz prejšnjega odstavka ter drugih
pomembnih informacij o napravi na novega upravljavca naprave.
(3) Ministrstvo vodi evidenco zaprtih
naprav, vključno z opuščenimi napravami in napravami, ki so bile zaprte pred
uveljavitvijo te uredbe, predvsem tistih, ki povzročajo resne škodljive vplive
na okolje ali utegnejo srednjeročno ali kratkoročno postati resna grožnja za
zdravje ljudi ali okolje.
VIII. POROČANJE KOMISIJI IN IZMENJAVA INFORMACIJ
17. člen
(poročanje Komisiji)
(1) Ministrstvo o izvajanju te uredbe
poroča Komisiji vsaka tri leta.
(2) Poročilo se pripravi na podlagi
vprašalnika ali predloge, ki ju pripravi Komisija, poročilo pa se pošlje
Komisiji najpozneje v devetih mesecih po izteku triletnega obdobja, ki je
zajeto v poročilu.
(3) Ministrstvo vsako leto pošlje
Komisiji informacije o dogodkih, o katerih poročajo upravljavci naprav v skladu
s tretjim odstavkom 11. člena te uredbe in devetim odstavkom 12. člena te
uredbe. Komisija da te informacije na voljo pristojnim organom državam
članicam, če to zahtevajo. Ministrstvo posreduje tako dobljene informacije zadevni
javnosti, če to zahteva.
18. člen
(izmenjava informacij)
(1) Ministrstvo vzpostavi
najprimernejše postopke za oceno tveganja in načrtovanje sanacijskih ukrepov za
zaprte naprave ob upoštevanju različnih geoloških, hidrogeoloških in klimatskih
značilnosti na podlagi metodologije, ki jo pripravi Komisija ob izmenjavi
tehničnih in znanstvenih informacij med državami članicami za:
1.    
izvrševanje 16. člena te uredbe;
2.    
sanacijo zaprte naprave, ki je opredeljena v evidenci zaprtih naprav iz
tretjega odstavka 16. člena te uredbe, in sicer z namenom, da se za zaprto
napravo izpolnijo zahteve člena 4. člena te uredbe.
(2) Pri vzpostavitvi najprimernejših
postopkov za oceno tveganja in načrtovanje ukrepov sanacije za zaprte naprave
ministrstvo upošteva razvoj najboljših razpoložljivih tehnologij.
19. člen
(uporaba navodil in smernic)
Ministrstvo za
izvajanje te uredbe uporablja naslednja navodila in smernice Komisije:
1.    
navodilo o uskladitvi in rednem pošiljanju informacij iz sedmega
odstavka 7. člena te uredbe in poročanju iz dvanajstega odstavka 12. člena te
uredbe kot je določeno z Odločbo Komisije št. 2009/358/ES z dne 29. aprila 2009
o uskladitvi, rednem pošiljanju informacij in vprašalniku iz členov 22(1)(a) in
18 Direktive 2006/21/ES Evropskega parlamenta in Sveta o ravnanju z odpadki iz
rudarskih in drugih ekstraktivnih dejavnosti (UL L št. 110 z dne
1. 5. 2009, str. 39);
2.    
tehnične smernice za določitev višine finančne garancije v skladu z
zahtevami drugega odstavka 14. člena te uredbe kot so določene z Odločbo
Komisije št. 2009/335/ES z dne 20. aprila 2009 o tehničnih smernicah za
določitev finančne garancije v skladu z Direktivo 2006/21/ES Evropskega
parlamenta in Sveta o ravnanju z odpadki iz rudarskih in drugih ekstraktivnih
dejavnosti (UL L št. 101 z dne 21. 4. 2009, str. 25);
3.    
dopolnitev tehničnih zahtev za opredelitev odpadkov v skladu s prilogo 2
te uredbe, kot so določene z Odločbo Komisije št. 2009/360/ES z dne 30. aprila
2009 o dopolnitvi tehničnih zahtev za opredelitev odpadkov iz Direktive
2006/21/ES Evropskega parlamenta in Sveta o ravnanju z odpadki iz rudarskih in
drugih ekstraktivnih dejavnosti (UL L št. 110 z dne 1. 5. 2009, str.
48);
4.    
podrobnejšo razlago, kaj se šteje za inertne odpadke iz 4. točke 3.
člena te uredbe, kot je določena z Odločbo Komisije št. 2009/359/ES z dne 30.
aprila 2009 o dopolnitvi opredelitve inertnih odpadkov pri izvajanju člena
22(1)(f) Direktive 2006/21/ES Evropskega parlamenta in Sveta o ravnanju z
odpadki iz rudarskih in drugih ekstraktivnih dejavnosti (UL L št. 110 z dne
1. 5. 2009, str. 46);
5.    
podrobnejšo razlago meril za uvrščanje naprav med naprave kategorije A v
skladu s prilogo 3 te uredbe kot je določena z Odločbo Komisije 2009/337/ES z
dne 20. aprila 2009 o opredelitvi meril za klasifikacijo objektov za ravnanje z
odpadki v skladu s Prilogo III k Direktivi 2006/21/ES Evropskega parlamenta in
Sveta o ravnanju z odpadki iz rudarskih in drugih ekstraktivnih dejavnosti (UL
L št. 102 z dne 22. 4. 2009, str. 7).
IX. NADZOR
20. člen
(inšpektorji)
(1) Nadzor nad izvajanjem te uredbe
opravljajo inšpektorji, pristojni za varstvo okolja.
(2) Inšpekcijski nadzor je treba
opraviti pred začetkom uporabe naprave in pozneje v rednih časovnih presledkih
med njenim obratovanjem, vključno s fazo po zaprtju naprave, in sicer z
namenom, da se zagotovi izpolnjevanje pogojev iz okoljevarstvenega dovoljenja.
(3) Ne glede na določbo prvega
odstavka tega člena opravljajo inšpekcijski nadzor nad izvajanjem določb 5.
člena, prvega odstavka 10. člena ter prvega in drugega odstavka 11. člena te
uredbe za inertne odpadke oziroma neonesnaženo zemljino, ki nastajajo kot
posledica raziskovanja, pridobivanja, bogatenja in skladiščenja mineralnih
surovin ter obratovanja kamnolomov, inšpektorji, pristojni za rudarstvo, v
skladu s predpisi, ki urejajo rudarstvo.
(4) Ne glede na določbo prvega
odstavka tega člena opravljajo inšpekcijski nadzor nad izvajanjem določb 6.
člena te uredbe inšpektorji, pristojni za varstvo pred naravnimi in drugimi
nesrečami, v skladu s predpisi, ki urejajo varstvo pred naravnimi in drugimi
nesrečami.
X. KAZENSKE DOLOČBE
21. člen
(prekrški)
(1) Z globo od 10.000 eurov do 40.000
eurov se za prekršek kaznuje imetnik rudarskih odpadkov, ki je pravna oseba ali
samostojni podjetnik posameznik, če:
-      
ne zagotovi ravnanja z rudarskimi odpadki v skladu s prvim odstavkom 4.
člena te uredbe;
-      
izliva, odstavlja in pušča rudarske odpadke v naravnem okolju ali jih
odmetava ali nenadzorovano obdeluje kljub prepovedi iz drugega odstavka 4.
člena te uredbe ali
-      
opusti s to uredbo predpisano ravnanje z rudarskimi odpadki v nasprotju
s tretjim odstavkom 4. člena te uredbe.
(2) Z globo od 10.000 eurov do 40.000
eurov se za prekršek kaznuje povzročitelj rudarskih odpadkov, ki je pravna
oseba ali samostojni podjetnik posameznik, če ne izvaja ukrepov za
preprečevanje ali zmanjševanje škodljivih učinkov na okolje ali zdravje ljudi,
ki nastanejo kot posledica ravnanja z rudarskimi odpadki v skladu s četrtim
odstavkom 4. člena te uredbe.
(3) Z globo od 10.000 eurov do 40.000
eurov se za prekršek kaznuje upravljavec naprave, ki je pravna oseba ali
samostojni podjetnik posameznik, če:
-      
ne pripravi ali ne sprejme zasnove preprečevanja okoljskih nesreč ali ne
vzpostavi sistema obvladovanja varnosti v skladu s prvim odstavkom 6. člena te
uredbe;
-      
obratuje z napravo ali jo na kakršen koli način uporablja brez
okoljevarstvenega dovoljenja za obratovanje naprave v nasprotju s prvim
odstavkom 7. člena te uredbe;
-      
pri uporabi rudarskih odpadkov za zasipavanje odkopanih rudniških
prostorov, nastalih pri površinskem ali podzemnem pridobivanju mineralnih
surovin, ne izvaja ukrepov iz prvega odstavka 10. člena te uredbe;
-      
ne obvesti ministrstva o dogodku, ki bi utegnil vplivati na stabilnost
naprave, ali o pomembnih škodljivih vplivih na okolje, na katere opozorijo
postopki nadzora ali spremljanja stanja naprave, v skladu s tretjim odstavkom
11. člena te uredbe;
-      
ne izdela načrta ukrepov ob nesreči na napravi ali o njem in njegovem
izvajanju ne poroča ministrstvu v skladu s četrtim odstavkom 11. člena te
uredbe;
-      
po zaprtju naprave ne zagotovi spremljanja fizikalne in kemične
stabilnosti naprave in izvajanja ukrepov za preprečevanje in zmanjševanje
negativnih vplivov na okolje v skladu z osmim odstavkom 12. člena te uredbe;
-      
po zaprtju naprave ne obvesti ministrstva o dogodkih ali razvoju
dogodkov, ki utegnejo vplivati na stabilnost naprave, in o škodljivih vplivih
na okolje v skladu z devetim odstavkom 12. člena te uredbe;
-      
ob nesreči na napravi po njenem zaprtju ne izvaja ukrepov v skladu z
načrtom zaščite in reševanja v skladu z desetim odstavkom 12. člena te uredbe;
-      
ne sprejme ali ne izvaja ukrepov preprečevanja poslabšanja kemijskega in
ekološkega stanja voda v skladu s prvim odstavkom 13. člena te uredbe;
-      
ne sprejme ali ne izvaja ukrepov za preprečevanje ali zmanjšanje emisij
prahu in odpadnih plinov v skladu z drugim odstavkom 13. člena te uredbe;
-      
izpušča ali odmetava rudarske odpadke ali mulj v vodni sprejemnik v
nasprotju s četrtim odstavkom 13. člena te uredbe;
-      
ob uporabi rudarskih odpadkov za zasipavanje odkopanih rudniških
prostorov, ki se lahko zapolnijo z vodo po njihovem zaprtju, ne ravna v skladu
s petim odstavkom 13. člena te uredbe;
-      
ne zagotovi ravnanja v skladu s šestim, sedmim in osmim odstavkom 13.
člena te uredbe, če je v usedalnem bazenu prisoten cianid;
-      
ne predloži ministrstvu finančne garancije v skladu s prvim odstavkom
14. člena te uredbe ali je ne predloži v zadostni višini.
(4) Z globo od 3.500 eurov do 10.000
eurov se za prekršek kaznuje upravljavec naprave, ki je pravna oseba ali
samostojni podjetnik posameznik, če:
-      
ne zagotovi, da se načrt ravnanja z rudarskimi odpadki vsakih pet let
pregleda oziroma po potrebi spremeni v skladu s petim odstavkom 5. člena te
uredbe;
-      
uradno ne obvesti ministrstva o večjih spremembah pri obratovanju
naprave v skladu s petim odstavkom 5. člena te uredbe;
-      
ne imenuje osebe, pristojne za varnost, v skladu s tretjim odstavkom 6.
člena te uredbe;
-      
pooblaščencu za varstvo okolja ne zagotavlja strokovno neodvisnega
opravljanja nalog v skladu s prvim odstavkom 11. člena te uredbe;
-      
ne zagotavlja tehničnega razvoja postopkov in opreme ali usposabljanja
zaposlenih delavcev v skladu s prvim odstavkom 11. člena te uredbe;
-      
ne poroča ministrstvu o rezultatih spremljanja stanja rudarskih odpadkov
v skladu s petim odstavkom 11. člena te uredbe;
-      
po zaprtju naprave ne poroča ministrstvu o rezultatih spremljanja stanja
naprave in vzdrževanju vseh strukturnih delov naprave v skladu z dvanajstim
odstavkom 12. člena te uredbe;
-      
ne vodi evidence zapisov o vseh postopkih ravnanja z rudarskimi odpadki
ali ne zagotovi, da so ti zapisi na voljo pristojnemu inšpekcijskemu organu v
skladu s prvim odstavkom 16. člena te uredbe;
-      
ne zagotovi prenosa evidence zapisov in samih zapisov iz prejšnje alinee
in drugih pomembnih informacij o napravi na novega upravljavca naprave v skladu
z drugim odstavkom 16. člena te uredbe.
(5) Z globo od 1.200 eurov do 4.100
eurov se za prekršek iz prvega do četrtega odstavka tega člena kaznuje tudi
odgovorna oseba imetnika odpadkov, povzročitelja odpadkov oziroma upravljavca
naprave.

Priloga 1: Zasnova preprečevanja okoljskih nesreč
Priloga
2: Opredelitev odpadkov
Priloga
3: Merila za uvrščanje naprav v kategorije
Priloga
4: Informacije, ki se sporočijo zadevni javnosti

Uredba o ravnanju z odpadki iz rudarskih in
drugih dejavnosti izkoriščanja mineralnih surovin (Uradni list RS, št. 43/08)
vsebuje naslednje prehodne in končno določbo:
»XI. PREHODNE DOLOČBE IN KONČNA DOLOČBA
22. člen
(prilagoditev
glede koncentracije sprostljivega cianida)
Ne glede na določbo sedmega odstavka 13.
člena te uredbe koncentracija lahko sprostljivega cianida na mestu izpusta
jalovine iz obrata za pridobivanje mineralnih surovin v usedalni bazen naprave,
za katero je bilo izdano okoljevarstveno dovoljenje pred 1. majem 2008 ali
na ta dan že obratuje, ne sme presegati:
-      
50 mg/l od 1. maja 2008,
-      
25 mg/l od 1. maja 2013 in
-      
10 mg/l od 1. maja 2018.
23. člen
(prilagoditev
obstoječih naprav)
(1) Upravljavec naprave mora za
napravo, ki obratuje 1. maja 2008, izpolniti vse zahteve in pogoje za
njeno obratovanje iz te uredbe najpozneje do 1. maja 2012, razen zahtev iz
prvega odstavka 14. člena te uredbe, ki jih mora izpolniti najpozneje do
1. maja 2014, in zahtev v zvezi s koncentracijo lahko sprostljivega
cianida, ki jih mora izpolniti v rokih iz prejšnjega člena.
(2) Določbe 5., 6., 7. in 8. člena, prvega in drugega odstavka 12. člena ter prvega do tretjega odstavka 14. člena te
uredbe se ne uporabljajo za obstoječe naprave:
-      
na katerih so se prenehali odlagati odpadki do 1. maja 2006;
-      
na katerih se končujejo postopki zaprtja v skladu s predpisi, ki urejajo
rudarstvo;
-      
ki se bodo zaprle do 31. decembra 2010.
(3) Ministrstvo do 1. avgusta
2008 uradno obvesti Komisijo o primerih iz prejšnjega odstavka in zagotovi, da
upravljanje teh naprav ne ovira doseganja ciljev te uredbe, zlasti ciljev iz
prvega odstavka 4. člena te uredbe in ciljev iz drugih predpisov na področju
varstva okolja, predvsem iz predpisov, ki urejajo varstvo voda pred
onesnaževanjem.
24. člen
(evidenca
zaprtih naprav)
Ministrstvo pripravi evidenco zaprtih
naprav iz tretjega odstavka 16. člena te uredbe in omogoči javnosti vpogled
vanjo najpozneje do 1. maja 2012, pri čemer pri pripravi te evidence
upošteva metodologijo za njeno izdelavo na podlagi informacij iz 18. člena te
uredbe, če bodo do takrat te informacije na voljo.
25. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ravnanju z odpadki iz rudarskih in drugih dejavnosti izkoriščanja mineralnih
surovin (Uradni list RS, št. 30/11) vsebuje naslednjo končno določbo:
»9. člen
Ta uredba začne veljati
petnajsti dan po objavi v Uradnem listu Republike Slovenije.«.

Uredba
o spremembi Uredbe o ravnanju z odpadki iz rudarskih in drugih dejavnosti
izkoriščanja mineralnih surovin (Uradni list RS, št. 64/21)
vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.