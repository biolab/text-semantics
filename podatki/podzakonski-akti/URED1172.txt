1. člen
Republika Slovenija izda priložnostne kovance ob 100-letnici
postavitve Aljaževega stolpa v obsegu in z glavnimi znamenji ter drugimi
značilnostmi, kakor je določeno s to uredbo.
2. člen
Ob 100-letnici postavitve Aljaževega stolpa izda Republika
Slovenija: 
-       
priložnostne zlatnike z nominalno vrednostjo 5.000 tolarjev, in sicer
najmanj 1.000 kovancev v skupni nominalni vrednosti 5,000.000 tolarjev in
največ 3.000 kovancev v skupni vrednosti 15,000.000 tolarjev; 
-       
priložnostne srebrnike z nominalno vrednostjo 500 tolarjev, in sicer
najmanj 3.000 kovancev v skupni nominalni vrednosti 1,500.000 tolarjev in
največ 10.000 kovancev v skupni vrednosti 5,000.000 tolarjev; 
-       
priložnostne kovance, izdelane iz kovin, iz katerih se izdelujejo
kovanci v obtoku, z nominalno vrednostjo 5 tolarjev, v količini 200.000
kovancev in v skupni vrednosti 1,000.000 tolarjev. 
V prvi emisiji bo izdelano 1.000 zlatnikov, 3.000 srebrnikov
in 200.000 tečajnih kovancev. 
O morebitni naknadni izdelavi priložnostnih kovancev do
največje dopustne količine v skladu s prvo in drugo alineo prvega odstavka tega
člena soglasno odločata Banka Slovenije in Ministrstvo za finance.
3. člen
Priložnostni zlatniki bodo izdelani iz zlata čistine 900/1000
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov.
Pri vsakem posameznem zlatniku je dovoljen pri teži odmik do enega odstotka nad
težo oziroma enega odstotka pod težo.
4. člen
Priložnostni srebrniki bodo izdelani iz srebra čistine
925/1000 v posebni tehniki z ravnimi površinami visokega sijaja in matiranimi
reliefnimi površinami priložnostnega motiva. 
Srebrniki bodo imeli težo 15 gramov in premer 32 milimetrov.
Pri vsakem posameznem srebrniku je dovoljen pri teži odmik do enega odstotka
nad težo oziroma enega odstotka pod težo.
5. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebujejo 78
odstotkov bakra, 20 odstotkov cinka in 2 odstotka niklja. 
Kovanci bodo imeli težo 6,4 grama in premer 26 milimetrov.
Pri vsakem posameznem kovancu je dopusten odmik od teže do dveh odstotkov nad
ali pod težo, pri premeru pa do 0,1 mm nad oziroma pod premerom.
6. člen
Videz sprednje strani zlatnikov, srebrnikov in tečajnih
kovancev iz 3., 4. in 5. člena te uredbe bo naslednji: 
-       
osrednji motiv na kovancih je obris Triglava z Aljaževim stolpom. Ob
zgornjem robu je krožni napis ’ALJAŽEV STOLP – 1895'. Na desni spodnji četrtini
kovanca pa je portret Jakoba Aljaža.
7. člen
Videz zadnje strani vseh treh priložnostnih kovancev bo
naslednji: 
-       
na kovancu je upodobljen navzdol obrnjen enakostranični trikotnik. V
sredini trikotnika je označena vrednost ’5.000 TOLARJEV’, ’500 TOLARJEV’
oziroma ’5 TOLARJEV’. Nad zgornjo stranico trikotnika je ob obodu kovanca napis
’REPUBLIKA SLOVENIJA’, pod napisom pa letnica ’1995'.
8. člen
Priložnostni kovanci, izdani na podlagi te uredbe, so po
obodu nazobčani.
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/7-8
Ljubljana, dne 23. novembra 1995.
Vlada Republike Slovenije
Janko Deželak l. r. 
Podpredsednik
 