1. člen
Cilj državnotožilskega pripravništva je usposabljanje
univerzitetnih diplomiranih pravnikov oziroma magistrov prava za samostojno
pravniško delo v okviru državnega tožilstva in priprava na pravniški državni izpit
v okviru izbirnega usposabljanja.
2. člen
(1) Državnotožilski pripravnik se sprejme v delovno
razmerje pri državnem tožilstvu za dve leti, od tega opravlja izbirno
usposabljanje pri državnem tožilstvu šestnajst mesecev, osem mesecev pa
opravlja sodniško pripravništvo v okviru izobraževanja, ki ga zagotavlja
delodajalec.
(2) Pri državnem tožilstvu lahko v skladu s predpisi, ki
urejajo pravniški državni izpit, opravlja pripravništvo tudi sodniški pripravnik.
(3) Pri državnem tožilstvu lahko opravljajo izbirno
usposabljanje tudi volonterski pripravniki.
3. člen
Pogoji za opravljanje državnotožilskega pripravništva so
določeni z zakonom, ki ureja pravniški državni izpit, in zakonom, ki ureja
položaj javnih uslužbencev.
4. člen
(1) Vrhovno državno tožilstvo Republike Slovenije v
skladu z določbami zakona, ki ureja sistem javnih uslužbencev, izvede postopek
javnega natečaja za zasedbo prostega mesta državnotožilskega pripravnika na
posameznem državnem tožilstvu.
(2) Postopek javnega natečaja za zasedbo prostega mesta
državnotožilskega pripravnika lahko po predhodnem soglasju generalnega
državnega tožilca Republike Slovenije izvede okrožno državno tožilstvo oziroma
Specializirano državno tožilstvo Republike Slovenije, pri katerem je prosto
mesto.
(3) Za pripravnike, ki bodo opravljali izbirno
usposabljanje kot volonterski pripravniki, se objavi poziv na spletni strani
Vrhovnega državnega tožilstva Republike Slovenije za vsa državna tožilstva.
(4) V prijavi na prosto mesto državnotožilskega
pripravnika kandidat navede, pri katerem okrožnem državnem tožilstvu oziroma
Specializiranem državnem tožilstvu Republike Slovenije želi opravljati
pripravništvo.
5. člen
(1) S kandidati razgovore opravi tričlanska komisija, ki
jo imenuje generalni državni tožilec Republike Slovenije. Komisijo sestavljajo:
-       
generalni državni tožilec Republike Slovenije ali vrhovni oziroma višji
državni tožilec, ki ga generalni državni tožilec Republike Slovenije določi za
člana komisije,
-       
vodja okrožnega državnega tožilstva oziroma Specializiranega državnega
tožilstva Republike Slovenije, pri katerem je prosto mesto, oziroma oseba, ki
jo vodja določi za predstavnika državnega tožilstva,
-       
javni uslužbenec na uradniškem delovnem mestu, ki na državnem tožilstvu
opravlja strokovne naloge.
(2) Vloge kandidatov, ki se prijavijo na poziv za
opravljanje izbirnega usposabljanja kot volonterski pripravniki, se zbirajo na
Vrhovnem državnem tožilstvu Republike Slovenije do poteka roka za prijavo, nato
se v nadaljnjo obravnavo odstopijo državnemu tožilstvu, na katero so se
prijavili.
6. člen
(1) Pri izbiri kandidata se upoštevajo naslednja merila:
-       
splošni študijski uspeh in dosežena posebna priznanja s področja
študija,
-       
študijski uspeh pri kazenskopravnih predmetih in predmetih, ki so
pomembni za državnotožilsko službo,
-       
dosežki na drugih področjih, povezanih z opravljanjem državnotožilske
službe,
-       
strokovno znanje kandidata na razgovoru.
(2) Komisija lahko v postopku javnega natečaja določi še
druga merila in druge metode preverjanja strokovnega znanja, na podlagi katerih
izmed kandidatov izbere strokovno najbolj usposobljenega za opravljanje
državnotožilskega pripravništva in nadaljnje delo v državnotožilski službi.
7. člen
(1) Državno tožilstvo, pri katerem je kandidat izbran za
opravljanje pripravništva, kandidata pozove k sklenitvi pogodbe o zaposlitvi za
določen čas v osmih dneh od dokončnosti sklepa o izbiri in določi datum nastopa
državnotožilskega pripravništva.
(2) Če se kandidat v petnajstih dneh od prejema poziva k
sklenitvi pogodbe o zaposlitvi nanj ne odzove, se šteje, da je prijavo umaknil.
8. člen
Državnotožilsko pripravništvo se izvaja na okrožnih državnih tožilstvih
oziroma Specializiranem državnem tožilstvu Republike Slovenije in Vrhovnem
državnem tožilstvu Republike Slovenije.
9. člen
(1) Šestnajstmesečno izbirno usposabljanje
državnotožilskih pripravnikov poteka po časovno določenem razporedu in
programu, določenim s tem pravilnikom.
(2) Vodja državnega tožilstva, pri katerem je
državnotožilski pripravnik sklenil delovno razmerje, za državnotožilskega
pripravnika:
-       
izdela program usposabljanja s časovnim razporedom in
-       
določi mentorje za posamezne vsebine usposabljanja in organizira
izvajanje programa usposabljanja.
(3) Usposabljanje državnotožilskega pripravnika na
Vrhovnem državnem tožilstvu Republike Slovenije traja tri mesece.
(4) Določba tega člena se uporablja tudi za pripravnike,
ki opravljajo izbirno usposabljanje kot volonterski pripravniki.
10. člen
Program državnotožilskega pripravništva obsega naslednje vsebine:
I.      
spoznavanje dela na okrožnem državnem tožilstvu oziroma Specializiranem
državnem tožilstvu Republike Slovenije, in sicer na:
- 
splošno-kazenskem področju,
- 
mladinskem področju in
- 
področju gospodarske kriminalitete;
II.     
spoznavanje dela na Vrhovnem državnem tožilstvu Republike Slovenije, in
sicer:
- 
na kazenskem oddelku,
- 
na civilno upravnem oddelku,
- 
na oddelku za izobraževanje in strokovni nadzor ter
- 
v strokovno-informacijskem centru.
11. člen
(1) Državnotožilski pripravnik mora med pripravništvom
spoznati vlogo državnega tožilca v predkazenskem postopku, kazenskem postopku
do izdaje pravnomočne odločbe ter v kazenskem in civilnem postopku z izrednimi
pravnimi sredstvi:
-       
v dežurni službi,
-       
pri usmerjanju policije,
-       
pri uporabi prikritih preiskovalnih ukrepov,
-       
pri uporabi alternativnih oblik kazenskega pregona,
-       
pri poslovanju z ovadbami, poročili policije in drugimi vlogami,
-       
v preiskavi in posameznih preiskovalnih dejanjih,
-       
pri vlaganju in zastopanju obtožbe in obtožnega predloga na glavni
obravnavi,
-       
pri napovedi in vlaganju pritožb,
-       
pri podaji predloga o pritožbi in zastopanju pritožbe na seji senata ali
glavni obravnavi in
-       
pri vložitvi in zastopanju zahteve za varstvo zakonitosti pred Vrhovnim
sodiščem Republike Slovenije.
(2) Državnotožilskemu pripravniku se lahko v okviru
možnosti in če je to v interesu državnotožilske službe, omogoči spoznavanje
dela drugih organov in institucij, katerih delo je povezano z delovanjem
državnotožilske službe.
12. člen
V času državnotožilskega pripravništva si državnotožilski
pripravnik pridobiva znanje in se usposablja za samostojno pravniško delo v
okviru državnega tožilstva ter pripravlja na pravniški državni izpit:
-       
s proučevanjem zakonov in podzakonskih aktov ter ustrezne literature,
-       
z uporabo zakonodaje v praksi pri opravljanju posameznih pravnih opravil
in izdelavi osnutkov državnotožilskih aktov pod mentorjevim vodstvom,
-       
z udeležbo na zaslišanjih in obravnavah na sejah senatov,
-       
z udeležbo na vseh oblikah izobraževanja, ki ga odredi delodajalec, in
-       
s konzultacijami z mentorjem.
13. člen
Naloge državnotožilskega pripravnika so:
1.     
Izdelava osnutkov državnotožilskih aktov pod vodstvom mentorja:
- 
sklepa o zavrženju ovadbe,
- 
sklepa o odloženem pregonu,
- 
predloga za imenovanje poravnalca,
- 
predloga za posamezna preiskovalna dejanja,
- 
zahteve za preiskavo,
- 
obtožnega predloga,
- 
obtožbe,
- 
zaključne besede,
- 
pritožbe,
- 
predloga o pritožbi in
- 
zahteve za varstvo zakonitosti.
2.     
Sprejem vloge na zapisnik
3.     
Prisostvovanje:
- 
pri opravilih v okviru dežurne službe,
- 
na glavni obravnavi,
- 
na seji višjega sodišča in
- 
na seji Vrhovnega sodišča Republike Slovenije.
4.     
Izobraževanje v državnotožilski šoli in drugih oblikah izobraževanja
5.     
Udeležba na kolegijih državnega tožilstva
6.     
Priprava poročila o svojem delu.
14. člen
(1) Nadzor nad opravljanjem državnotožilskega
pripravništva izvaja generalni državni tožilec Republike Slovenije.
(2) Nadzor nad usposabljanjem državnotožilskega
pripravnika izvaja generalni mentor, ki se določi izmed višjih in vrhovnih
državnih tožilcev.
(3) Poleg generalnega mentorja delo državnotožilskega
pripravnika spremljajo oziroma vodijo tudi drugi državni tožilci, ki so kot
mentorji določeni za posamezne vsebine usposabljanja.
(4) Mentorje za spremljanje dela državnotožilskega
pripravnika za čas usposabljanja na državnem tožilstvu določi vodja državnega
tožilstva.
15. člen
(1) Naloge generalnega mentorja so:
-       
spremljanje izvajanja programa državnotožilskega pripravnika in s tem
povezano sodelovanje z mentorji,
-       
spremljanje pripravnikovega dela,
-       
konzultacije s pripravnikom,
-       
pregled pripravnikovih poročil o delu,
-       
pregled mnenj mentorjev o delu pripravnika in
-       
izdelava končnega mnenja o delu pripravnika.
(2) Naloge mentorjev za posamezne vsebine
pripravnikovega dela usposabljanja so:
-       
izdelava dela programa usposabljanja, ki bo izveden pod njegovim
vodstvom,
-       
organiziranje in spremljanje izvajanja dela programa, ki se izvaja pod
njegovim vodstvom,
-       
opredelitev vsebine in načina izvedbe posameznih nalog,
-       
sprotno preverjanje kakovosti in pravočasnosti opravljenih nalog ter
opozarjanje na nepravilnosti v pripravnikovih izdelkih,
-       
potrditev pripravnikovih poročil o delu in
-       
izdelava mnenja o delu pripravnika.
16. člen
(1) Po končanem usposabljanju na posameznem področju mentorji
izdelajo pisno mnenje.
(2) Pisno mnenje vsebuje podatke o državnotožilskem
pripravniku, mentorju in času pripravništva, ki se je izvajalo pod njegovim
vodstvom, ter sestoji iz opisa in ocene:
-       
obsega opravljenih nalog,
-       
kakovosti opravljenih nalog ob upoštevanju:
a.      ustreznosti
izbrane metode dela,
b.      uporabe
teoretičnega znanja pri izvedbi naloge,
c.      pravilnosti
rešitve naloge,
d.      sposobnosti
ustnega in pisnega izražanja,
-       
pripravnikovega posebnega zanimanja in sposobnosti za določeno področje
dela,
-       
pripravnikovega odnosa do dela, strank in sodelavcev.
17. člen
Končno pisno mnenje o delu državnotožilskega pripravnika izdela
generalni mentor ob upoštevanju posameznih mnenj vseh mentorjev.
18. člen
Ta pravilnik začne veljati naslednji dan po objavi v Uradnem listu
Republike Slovenije. Z dnem uveljavitve tega pravilnika preneha veljati
Pravilnik o državnotožilskem pripravništvu, št. Tu-10-3/2/2014 z dne
17. 3. 2014.
Št. VDT-Tu-10-2/1/2018/3
Ljubljana, dne 1. junija 2018
Drago Šketa l.r.
Generalni državni tožilec
Republike Slovenije