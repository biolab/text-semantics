I. UVODNA DOLOČBA
1. člen
S to uredbo se Rudnik Žirovski vrh, javno podjetje za
zapiranje rudnika urana, p.o., preoblikuje v Rudnik Žirovski vrh, javno
podjetje za zapiranje rudnika urana, d.o.o. (v nadaljnjem besedilu: javno
podjetje). 
Javno podjetje je univerzalni pravni naslednik družbenega
podjetja Rudnik Žirovski vrh, javnega podjetja za zapiranje rudnika urana,
p.o., vpisanega v sodni register pri Okrožnem sodišču v Kranju pod št. reg.
vložka 1-197-00. 
Ustanovitelj in edini lastnik javnega podjetja je Republika
Slovenija, ki izvršuje ustanoviteljska in lastniška upravičenja preko Vlade
Republike Slovenije (v nadaljevanju: ustanovitelj).
II. FIRMA IN SEDEŽ
2. člen
Firma javnega podjetja je: Rudnik Žirovski vrh, javno
podjetje za zapiranje rudnika urana, d.o.o. 
Skrajšana firma javnega podjetja je: RŽV, d.o.o. 
Poleg firme lahko javno podjetje uporablja tudi grafično
izvedbo firme (logotip), ki jo določi direktor s sklepom. 
Sedež javnega podjetja je: Gorenja vas. 
Poslovni naslov javnega podjetja je: Todraž 1, Gorenja vas. 
Na podlagi sklepa direktorja se lahko naslov javnega podjetja
spremeni brez spremembe te uredbe.
III. DEJAVNOST JAVNEGA PODJETJA
3. člen
Dejavnosti javnega podjetja so: 
-       
CA 12.000 Pridobivanje uranovih in torijevih rud, 
-       
CB 14.210 Pridobivanje gramoza in peska, 
-       
DJ 28.520 Splošna mehanična dela, 
-       
F 45.110 Rušenje objektov in zemeljska dela, 
-       
F 45.120 Raziskovalno vrtanje in sondiranje, 
-       
F 45.340 Druge inštalacije pri gradnjah, 
-       
I 60.240 Cestni tovorni promet, 
-       
I 63.120 Skladiščenje, 
-       
K 70.200 Dajanje lastnih nepremičnin v najem, 
-       
K 71.320 Dajanje gradbenih strojev in opreme v najem, 
-       
K 71.340 Dajanje drugih strojev in opreme v najem, d.n., 
-       
K 74.201 Geo-meritve, kartiranje, 
-       
K 74.204 Drugo projektiranje in tehnično svetovanje, 
-       
K 74.300 Tehnično preizkušanje in analiziranje, 
-       
K 74.700 Čiščenje stavb. 
Javno podjetje lahko brez vpisa v sodni register opravlja
poleg dejavnosti iz prejšnjega odstavka tudi druge dejavnosti, ki so potrebne
za izvedbo trajnega zaprtja rudnika urana. 
V okviru dejavnosti javnega podjetja iz prve alinee prvega
odstavka tega člena javno podjetje kot gospodarsko javno službo opravlja
naslednje naloge: 
-       
načrtovanje in izvedba zapiranja rudnika urana, 
-       
načrtovanje in izvedba trajnega zavarovanja okolja pred posledicami
izkoriščanja rudnika urana, 
-       
druge dejavnosti, ki so po zakonu in noveliranem programu zapiranja
potrebne za izvedbo dokončne izvedbe zaprtja rudnika urana.
IV. OSNOVNI KAPITAL, OSNOVNI VLOŽKI IN POSLOVNI DELEŽI
4. člen
Osnovni kapital javnega podjetja znaša 1.420,431.434
tolarjev.
5. člen
Osnovni kapital javnega podjetja je sestavljen iz enega
osnovnega vložka, ki tvori en poslovni delež. 
Osnovni kapital je sestavljen iz stvarnih vložkov, katerih
predmet in vrednost je navedena v prilogi 1 uredbe. 
Vse stvarne vložke je prispevala Republika Slovenija kot
preneseno premoženje v skladu s 4. členom zakona o spremembah in dopolnitvah
zakona o trajnem prenehanju izkoriščanja uranove rude in preprečevanju posledic
rudarjenja v Rudniku urana Žirovski vrh (Uradni list RS, št. 28/00) in z dnem
uveljavitve uredbe postanejo last javnega podjetja. 
Javno podjetje upravlja v imenu in za račun Republike Slovenije
z neposlovnimi sredstvi (kmetijska zemljišča in gozdovi), ki so navedena v
prilogi 2 uredbe, dokler niso pogodbeno urejena razmerja s Skladom kmetijskih
zemljišč in gozdov Republike Slovenije. Javno podjetje neposlovna sredstva v
svojem računovodstvu vodi izvenbilančno.
V. PRISTOJNOSTI USTANOVITELJA JAVNEGA PODJETJA
6. člen
Ustanovitelj samostojno odloča o vprašanjih po zakonu o
gospodarskih družbah in zakonu o gospodarskih javnih službah ter drugih zakonih
in po statutu javnega podjetja, kakor tudi: 
-       
določa posebne pogoje za izvajanje dejavnosti, 
-       
sprejme statut javnega podjetja, 
-       
odloča o spremembah in dopolnitvah statuta javnega podjetja, 
-       
sprejema program izvedbe trajnega prenehanja izkoriščanja uranove rude
in preprečevanje posledic rudarjenja v Rudniku urana Žirovski vrh, 
-       
sprejema letni finančni načrt in program dela javnega podjetja, 
-       
sprejema letno poročilo javnega podjetja, 
-       
imenuje in razrešuje direktorja javnega podjetja, 
-       
izreka nezaupnico direktorju, 
-       
imenuje in razrešuje člane nadzornega sveta, 
-       
daje soglasje k načrtovani prodaji ali nakupu kapitalskih naložb javnega
podjetja, 
-       
daje smernice za uresničevanje predloženih planskih dokumentov, 
-       
odloča o prenehanju javnega podjetja in statusnih spremembah, 
-       
odloča o višini sejnin članov nadzornega sveta, 
-       
odloča o drugih zadevah, ki jih ne prepusti v pristojno odločanje
direktorja in nadzornega sveta.
VI. ORGANI JAVNEGA PODJETJA
7. člen
Organa javnega podjetja sta: 
-       
nadzorni svet in 
-       
direktor.
8. člen
Vodenje poslov javnega podjetja nadzoruje nadzorni svet, ki
ga sestavljajo štirje člani. 
Nadzorni svet sestavljajo trije predstavniki ustanovitelja in
en predstavnik delavcev javnega podjetja. 
Na seje nadzornega sveta se po potrebi vabi predstavnika lokalne
skupnosti. 
Člani nadzornega sveta se izvolijo za dobo štirih let in so
lahko ponovno imenovani. 
Nadzorni svet izmed članov, ki so predstavniki ustanovitelja,
izvoli predsednika nadzornega sveta in njegovega namestnika. 
Nadzorni svet odloča z večino glasov vseh članov, če z
zakonom ali statutom javnega podjetja ni drugače določeno.
9. člen
Nadzorni svet javnega podjetja ima naslednje pristojnosti: 
-       
nadzoruje in spremlja vodenje poslov javnega podjetja, tako da najmanj
enkrat v četrtletju na skupni seji obravnava poslovanje javnega podjetja in
skladnost poslovanja s sprejetim letnim načrtom, 
-       
obravnava letni načrt javnega podjetja (program izvedbe trajnega
prenehanja izkoriščanja uranove rude in preprečevanje posledic rudarjenja v
Rudniku urana Žirovski vrh), 
-       
obravnava letne računovodske izkaze poslovanja, 
-       
predlaga akte, katerih sprejem je v pristojnosti ustanovitelja, 
-       
predsednik nadzornega sveta sklepa z direktorjem individualno pogodbo o
zaposlitvi, katere vsebina mora biti skladna z merili in kriteriji, ki jih
določi Vlada Republike Slovenije, 
-       
sprejme poslovnik o delu nadzornega sveta, 
-       
obravnava predlog letnega poročila in ga skupaj s svojim mnenjem
predloži ustanovitelju, 
-       
lahko kadarkoli zahteva od direktorja poročilo o kateremkoli vprašanju,
povezanem s poslovanjem javnega podjetja, 
-       
odloča o investicijskih vlaganjih v okviru finančnega načrta, 
-       
imenuje komisije in druge organe javnega podjetja, 
-       
imenuje disciplinsko komisijo za odločanje o disciplinski odgovornosti
na prvi stopnji, 
-       
obravnava in odloča o vseh drugih zadevah, za katere je pristojen po
zakonu, drugih predpisih, po pooblastilu ustanovitelja in to uredbo. 
Nadzorni svet predlaga Vladi Republike Slovenije v obravnavo
in sprejem, vsako leto v predpisanih rokih, operativni plan aktivnosti za
izvedbo programa za zapiranje rudnika, z oceno potrebnih sredstev ter poročilo
o izvajanju programa za preteklo leto. 
S statutom javnega podjetja se lahko podrobneje določijo
pristojnosti in druga vprašanja povezana z delovanjem nadzornega sveta.
10. člen
Poslovanje in delo javnega podjetja vodi direktor. Direktorja
javnega podjetja imenuje ustanovitelj za dobo štirih let pod pogoji, na način
in po postopku, določenim s statutom javnega podjetja.
11. člen
Direktor predstavlja in zastopa javno podjetje. 
Za sklepanje poslov v vrednosti nad 40,000.000 tolarjev, o
prometu z nepremičninami in najemanju dolgoročnih kreditov direktor potrebuje
soglasje nadzornega sveta.
VII. FINANCIRANJE JAVNEGA PODJETJA
12. člen
Potrebna sredstva za opravljanje dejavnosti javnega podjetja,
ki so javna služba, se poleg zagotavljanja iz lastnih virov javnega podjetja
zagotovijo tudi iz proračuna Republike Slovenije.
VIII. ODGOVORNOST JAVNEGA PODJETJA
13. člen
Javno podjetje odgovarja za svoje obveznosti z vsem svojim
premoženjem, ki je v pravnem prometu.
IX. SPLOŠNI AKTI JAVNEGA PODJETJA
14. člen
Ustanovitelj javnega podjetja sprejme statut, v katerem se
podrobneje uredijo zlasti organizacija in delovanje javnega podjetja, delovanje
in odločanje organov upravljanja, pogoji in postopek za imenovanje direktorja
in druga vprašanja. 
Ustanovitelj, nadzorni svet in direktor lahko v okviru svojih
pristojnosti sprejmejo tudi druge splošne akte.
X. PREHODNE IN KONČNE DOLOČBE
15. člen
Z dnem uveljavitve te uredbe prenehata z delom dosedanji
upravni in nadzorni odbor javnega podjetja. 
Člani dosedanjega upravnega odbora nadaljujejo z delom kot
v.d. člani nadzornega sveta do imenovanja novega nadzornega sveta, vendar
najdlje do 31. decembra 2001.
16. člen
Dosedanji direktor nadaljuje z delom kot v.d. direktorja do
imenovanja direktorja po tej uredbi, vendar najdlje do 31. decembra 2001.
17. člen
Ustanovitelj sprejme statut javnega podjetja v šestdesetih
dneh po uveljavitvi te uredbe. 
Splošni akti javnega podjetja Rudnik Žirovski vrh, javnega
podjetja za zapiranje rudnika urana, p.o., ki niso v nasprotju s to uredbo, se
uporabljajo kot splošni akti javnega podjetja do uveljavitve novih splošnih
aktov po tej uredbi.
18. člen
Javno podjetje v roku dveh mesecev od uveljavitve te uredbe
predloži ustanovitelju v sprejem revidirano otvoritveno bilanco stanja po
stanju na dan uveljavitve te uredbe.
19. člen
Ta uredba začne veljati naslednji dan po objavi v Uradnem
listu Republike Slovenije.
Št. 310-00/2001-5
Ljubljana, dne 27. septembra 2001.
Vlada Republike Slovenije
dr. Janez Drnovšek l. r. 
Predsednik

Priloga
1: Predmet in vrednost stvarnih vložkov osnovnega kapitala Rudnik Žirovski vrh,
javno podjetje za zapiranje rudnika urana d.o.o.
Priloga
2: Neposlovna sredstva Rudnik Žirovski vrh, javno podjetje za zapiranje rudnika
urana, d.o.o.