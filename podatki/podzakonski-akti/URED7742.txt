1. člen
(vsebina)
Ta uredba podrobneje določa naloge državne javne službe upravljanja
in vzdrževanja osuševalnih sistemov ter naloge upravljanja, vzdrževanja in
delovanja državnih namakalnih sistemov (v nadaljnjem besedilu: državna javna
služba), način izvajanja državne javne službe, financiranje, dolžnosti
izvajalca državne javne službe, vsebino pogodbe, program upravljanja in
programe vzdrževanja osuševalnih in državnih namakalnih sistemov, območje in
obdobje izvajanja državne javne službe ter način poročanja.
2. člen
(uporaba)
(1) Ta uredba se uporablja za upravljanje in vzdrževanje
osuševalnih sistemov, ki so vpisani v evidenco osuševalnih in namakalnih
sistemov v skladu z zakonom, ki ureja kmetijstvo.
(2) Ta uredba se uporablja za upravljanje, vzdrževanje
in delovanje državnih namakalnih sistemov, ki so vpisani v evidenco osuševalnih
in namakalnih sistemov v skladu z zakonom, ki ureja kmetijstvo.
(3) Ta uredba se ne uporablja za vodno infrastrukturo in
vodna zemljišča, katerih vzdrževanje se opravlja po predpisih, ki urejajo
gospodarske javne službe na področju urejanja voda.
3. člen
(pomen izrazov)
Izrazi, uporabljeni v tej uredbi, pomenijo:
-       
podizvajalec je oseba, ki za državno javno službo opravlja določene
naloge vzdrževanja oziroma upravljanja osuševalnih in državnih namakalnih
sistemov;
-       
program upravljanja je program, ki zajema naloge upravljanja osuševalnih
in državnih namakalnih sistemov;
-       
program vzdrževanja je program, ki zajema posamezna opravila, potrebna
na posameznem osuševalnem in državnem namakalnem sistemu.
4. člen
(območje izvajanja državne javne službe)
Državna javna služba se izvaja na območju Republike
Slovenije.
5. člen
(izvajalec državne javne službe)
(1) Izvajalec državne javne službe (v nadaljnjem
besedilu: izvajalec) se imenuje z odločbo ministrstva, pristojnega za
kmetijstvo (v nadaljnjem besedilu: ministrstvo), za obdobje sedmih let.
(2) Izvajalec iz prejšnjega odstavka lahko za
opravljanje nalog upravljanja s podizvajalcem, registriranim za opravljanje
nalog upravljanja iz 6. člena te uredbe in izbranim po predpisih o javnem
naročanju, sklene pogodbo o izvajanju določenih nalog upravljanja, vendar
največ za 20 odstotkov predvidenih letnih ur iz naslova nalog upravljanja.
(3) Izvajalec iz prvega odstavka lahko za opravljanje
rednega in investicijskega vzdrževanja s podizvajalcem, registriranim za
opravljanje nalog vzdrževanja iz 8. člena te uredbe in izbranim po
predpisih o javnem naročanju, sklene pogodbo o izvajanju določenih nalog
vzdrževanja.
6. člen
(naloge upravljanja)
(1) Naloge upravljanja osuševalnih in državnih
namakalnih sistemov mora izvajalec opravljati tako, da je zagotovljeno načelo
učinkovitosti in gospodarnosti delovanja osuševalnih in državnih namakalnih
sistemov.
(2) Izvajalec upravlja tudi z zemljišči v lasti
Republike Slovenije, na katerih so objekti in naprave, ki so potrebni za
delovanje osuševalnih in državnih namakalnih sistemov, na katerih se izvaja
državna javna služba. Ta zemljišča, skupaj z objekti in napravami preidejo v
upravljavstvo izvajalca s sklepom Vlade Republike Slovenije, sprejetim v skladu
z zakonom, ki ureja stvarno premoženje države in samoupravnih lokalnih
skupnosti.
(3) Poleg nalog iz 127. člena Zakona o kmetijstvu
(Uradni list RS, št. 45/08, 57/12, 90/12 – ZdZPVHVVR, 26/14, 32/15, 27/17
in 22/18) mora izvajalec opravljati naslednje naloge:
1.     
pripravo letnega programa upravljanja osuševalnih in državnih namakalnih
sistemov iz 7. člena te uredbe;
2.     
pripravo letnih programov vzdrževanja posameznih osuševalnih in državnih
namakalnih sistemov iz 9. člena te uredbe;
3.     
nadzor nad delovanjem osuševalnih in državnih namakalnih sistemov;
4.     
pripravo poročil iz 13. člena te uredbe;
5.     
notranjo upravno in vsebinsko kontrolo izvajanja državne javne službe;
6.     
spremljanje in analizo delovanja državne javne službe ter pripravo
poročil o delu s spremljanjem kazalnikov;
7.     
sodelovanje z drugimi ministrstvi in izvajalci drugih javnih služb,
razvojno-strokovnih nalog ali raziskovalnega dela ter z organizacijami, katerih
delo se nanaša na delovanje državne javne službe, in
8.     
druge naloge, opredeljene v letnem programu upravljanja osuševalnih in
državnih namakalnih sistemov.
(4) Naloge upravljanja osuševalnih in državnih namakalnih
sistemov se opravljajo v skladu s programom izvajanja državne javne službe na
osuševalnih in namakalnih sistemih za obdobje 2019–2025 iz Priloge 1, ki je
sestavni del te uredbe, ter v skladu z letnim programom upravljanja iz
7. člena te uredbe.
7. člen
(letni program upravljanja)
(1) Izvajalec na podlagi izhodišč ministrstva pripravi
letni program upravljanja osuševalnih in državnih namakalnih sistemov, ki
vsebuje zlasti:
1.     
pregled stanja;
2.     
pravne podlage;
3.     
namen, letne cilje in kazalnike za doseganje letnih ciljev;
4.     
vrsto in opis nalog upravljanja skupaj s predvidenim letnim obsegom ur
dela;
5.     
finančni načrt upravljanja in
6.     
dinamiko izvajanja letnega programa upravljanja osuševalnih in državnih
namakalnih sistemov.
(2) Letni program upravljanja izvajalec pošlje ministrstvu
v soglasje, in sicer najpozneje do 15. decembra tekočega leta za naslednje
koledarsko leto.
(3) V letnem programu upravljanja morajo biti jasno
označene naloge, ki jih bo izvajal podizvajalec.
(4) Izvajalec opravlja naloge iz prvega odstavka tega
člena na podlagi potrjenega letnega programa upravljanja.
8. člen
(naloge vzdrževanja)
(1) Naloge vzdrževanja osuševalnih in državnih
namakalnih sistemov mora izvajalec opravljati tako, da se zagotavlja nemoteno, učinkovito
in gospodarno delovanje v skladu z njihovo namembnostjo. Naloge vzdrževanja
osuševalnih in državnih namakalnih sistemov se opravljajo v okviru rednega
delovanja in vzdrževanja (v nadaljnjem besedilu: redno vzdrževanje) ter
investicijskega vzdrževanja.
(2) Naloge rednega vzdrževanja osuševalnih in državnih
namakalnih sistemov se opredelijo v letnih programih vzdrževanja iz
9. člena te uredbe, za vsak posamezen osuševalni sistem in državni
namakalni sistem.
(3) Če se na posameznem osuševalnem ali državnem
namakalnem sistemu z rednimi vzdrževalnimi deli ne more zagotoviti nemoteno
delovanje sistema, se izvede potrebno investicijsko vzdrževanje. Dela, ki so
potrebna v okviru investicijskega vzdrževanja, se opredelijo v letnem programu
vzdrževanja iz 9. člena te uredbe.
(4) Naloge vzdrževanja osuševalnih in državnih
namakalnih sistemov se opravljajo v skladu s programom izvajanja državne javne
službe na osuševalnih in namakalnih sistemih za obdobje 2019–2025 iz Priloge 1
te uredbe ter v skladu z letnimi programi vzdrževanja iz 9. člena te uredbe.
9. člen
(letni program vzdrževanja za posamezni osuševalni sistem in
državni namakalni sistem)
(1) Letni program vzdrževanja za posamezni osuševalni
sistem in državni namakalni sistem vsebuje:
1.     
osnovne podatke o sistemu;
2.     
opis dejanskega stanja sistema;
3.     
opredeljene letne cilje vzdrževanja s kazalniki;
4.     
vrsto in obseg predvidenih nalog vzdrževanja;
5.     
finančni načrt vzdrževanja z zagotovljenim virom financiranja;
6.     
dinamiko izvajanja letnega programa vzdrževanja in
7.     
pri osuševalnih sistemih tudi grafično prilogo z označitvijo lokacije in
vrste predvidenih nalog vzdrževanja.
(2) Program vzdrževanja letno pripravi izvajalec. En
izvod letnega programa vzdrževanja za naslednje koledarsko leto izvajalec
pošlje ministrstvu najpozneje do 1. novembra tekočega leta.
10. člen
(financiranje nalog upravljanja)
(1) Naloge upravljanja osuševalnih in državnih
namakalnih sistemov iz 6. člena te uredbe se v skladu z zakonom, ki ureja
kmetijstvo, financirajo iz proračuna Republike Slovenije v skladu z
razpoložljivimi sredstvi v posameznem proračunskem letu.
(2) V posameznem letu se lahko na predlog izvajalca
zmanjša ali poveča obseg nalog upravljanja glede na dejansko višino
razpoložljivih sredstev v tem letu.
(3) Izvajalec mora glede na zmanjšan ali povečan obseg
nalog upravljanja iz prejšnjega odstavka in ob upoštevanju razpoložljivih
sredstev pripraviti spremembe letnega programa upravljanja in jih poslati
ministrstvu v soglasje.
(4) Izplačila za opravljene naloge upravljanja iz
6. člena te uredbe se izvajajo na podlagi zahtevkov. Zahtevku se priložita
poročilo o opravljenih nalogah upravljanja in specifikacija stroškov. Po
opravljenem notranjem preverjanju pošlje izvajalec ministrstvu skupni zahtevek,
ministrstvo pa znesek v skladu s pogodbo o izvajanju državne javne službe nakaže
na transakcijski račun izvajalca.
(5) Stroški, ki se nanašajo na upravno in tehnično delo
ter delo uprave, vključno z materialnimi stroški, ki so potrebni za delovanje
in izvajanje državne javne službe, morajo biti prikazani na stroškovnem mestu
državne javne službe in drugih stroškovnih mestih na podlagi ključa delitve
stroškov v programu upravljanja iz 7. člena te uredbe.
(6) Če izvajalec opravi manj, kot je določeno v programu
upravljanja iz 7. člena te uredbe, se sredstva iz proračuna sorazmerno zmanjšajo,
izplačajo se le sredstva za plačilo izvedenih nalog. Dovoljeno odstopanje od
izvedbe nalog iz 6. člena te uredbe je največ 15 odstotkov skupne
vrednosti nalog v letnem programu upravljanja osuševalnih in državnih
namakalnih sistemov.
(7) Če izvajalec opravi več, kot je določeno v veljavnem
programu upravljanja iz 7. člena te uredbe, se kritje stroškov za povečani
obseg dela ne prizna v breme proračuna Republike Slovenije.
(8) Znesek povračila, ki ga za izvajanje nalog državne
javne službe prejme izvajalec, ne sme presegati zneska, potrebnega za plačilo
stroškov, ki so nastali pri izpolnjevanju obveznosti iz programa upravljanja iz
7. člena te uredbe.
(9) Izvajalec mora ob ugotovitvi nenamenske porabe
proračunskih sredstev sredstva vrniti v proračun Republike Slovenije skupaj z
zakonitimi zamudnimi obrestmi.
11. člen
(financiranje nalog vzdrževanja)
(1) Naloge vzdrževanja osuševalnih in državnih
namakalnih sistemov iz 8. člena te uredbe se financirajo v skladu z
zakonom, ki ureja kmetijska zemljišča.
(2) Posamezna dela, ki so v korist rednega in
investicijskega vzdrževanja osuševalnega in državnega namakalnega sistema,
lahko v skladu z zakonom, ki ureja kmetijstvo, sofinancira tudi lokalna
skupnost ali druga pravna ali fizična oseba.
(3) V posameznem letu se lahko na predlog izvajalca
zmanjša ali poveča obseg nalog vzdrževanja glede na dejansko višino
razpoložljivih sredstev v posameznem letu.
(4) Izvajalec mora glede na zmanjšan ali povečan obseg
nalog vzdrževanja iz prejšnjega odstavka in ob upoštevanju razpoložljivih
sredstev pripraviti spremembe oziroma dopolnitve programa vzdrževanja ter jih
poslati ministrstvu.
(5) Izvajalec mora ob ugotovitvi nenamenske porabe
proračunskih sredstev sredstva vrniti v proračun Republike Slovenije skupaj z
zakonitimi zamudnimi obrestmi.
(6) Izplačila za opravljene naloge vzdrževanja iz
8. člena te uredbe se izvajajo na podlagi zahtevka, ki vsebuje poročilo
izvajalca o izvedenih delih z zapisnikom o nadzoru in prevzemu izvedenih del
vzdrževanja z opredelitvijo vrste in količine del, ki ga podpišeta izvajalec in
podizvajalec. Pri osuševalnih sistemih je treba obvezno priložiti tudi grafično
prilogo z označeno lokacijo in vrsto izvedenih del.
(7) Ob nenadnem prenehanju delovanja osuševalnega ali
državnega namakalnega sistema izvajalec z obrazloženim predlogom za preprečitev
nastanka večje škode zaprosi ministrstvo za dodatna sredstva. Če namensko
zbrana sredstva ne zadoščajo, se založijo iz integralne postavke proračuna
Republike Slovenije. Lastniki ali zakupniki kmetijskih zemljišč na območju
osuševalnega in državnega namakalnega sistema ta sredstva vrnejo nazaj v
proračun Republike Slovenije sorazmerno s površino območja osuševalnega in
državnega namakalnega sistema.
12. člen
(pogodbena razmerja)
(1) Medsebojna razmerja med izvajalcem in ministrstvom
se podrobneje uredijo s pogodbo o izvajanju državne javne službe, ki jo
podpišeta minister, pristojen za kmetijstvo, ter izvajalec.
(2) Pogodba se sklene za obdobje sprejetega proračuna
Republike Slovenije v obsegu razpoložljivih proračunskih sredstev, namenjenih
za izvajanje državne javne službe.
(3) Pogodba mora vsebovati zlasti:
1.     
natančno opredelitev nalog državne javne službe;
2.     
začetek veljavnosti in trajanje pogodbe;
3.     
finančno vrednost pogodbe in vir financiranja;
4.     
rok za izvajalca za oddajo zahtevkov;
5.     
rok za plačilo zahtevkov;
6.     
sankcije v primeru kršitve pogodbe in
7.     
način spreminjanja in dopolnjevanja pogodbe.
13. člen
(poročila o izvajanju programov)
(1) Izvajalec mora voditi ločeno evidenco o opravljenih
delih iz programa upravljanja iz 7. člena te uredbe in programa
vzdrževanja iz 9. člena te uredbe, ki mora vsebovati delovodnik
podizvajalca o opravljenih delih.
(2) Izvajalec mora ministrstvu poslati letno poročilo o
upravljanju in letno poročilo o vzdrževanju za vsak posamezen osuševalni sistem
in državni namakalni sistem do konca februarja tekočega leta za preteklo leto.
(3) Letno poročilo o upravljanju mora vsebovati natančen
opis opravljenih nalog po programu upravljanja iz 7. člena te uredbe ter
ugotovitve in predloge za nadaljnje delo pri delovanju osuševalnih in državnih
namakalnih sistemov. Letnemu poročilu je treba priložiti tudi letna poročila o
upravljanju in vzdrževanju za vsak posamezen osuševalni sistem in državni
namakalni sistem.
(4) Letno poročilo o upravljanju iz drugega odstavka
tega člena mora vsebovati:
-       
obrazložitev porabe sredstev;
-       
povzetek stanja in splošno oceno doseganja ciljev iz letnega programa
upravljanja;
-       
zbirnik opravljenih posameznih nalog vzdrževanja osuševalnih in državnih
namakalnih sistemov;
-       
obrazložitev opravljenih nalog upravljanja in
-       
predloge za nadaljnje delo.
(5) Letno poročilo o upravljanju in vzdrževanju za
posamezni osuševalni sistem in državni namakalni sistem iz drugega odstavka
tega člena mora vsebovati:
-       
povzetek stanja in splošno oceno doseganja ciljev iz letnega programa
rednega vzdrževanja;
-       
opis stanja pred vzdrževanjem in po njem;
-       
prikaz predvidenih in izvedenih nalog vzdrževanja ter
-       
ugotovitve in predloge.
14. člen
(prehodna določba)
Ministrstvo pozove dosedanjega izvajalca, Sklad kmetijskih zemljišč
in gozdov Republike Slovenije, k predložitvi vloge za imenovanje za izvajalca
državne javne službe.
15. člen
(prenehanje veljavnosti in uporaba)
Z dnem uveljavitve te uredbe preneha veljati Uredba o načinu
izvajanja javne službe upravljanja in vzdrževanja hidromelioracijskih sistemov
(Uradni list RS, št. 31/14 in 91/15), uporablja pa se do 31. decembra
2018.
16. člen
(začetek veljavnosti in začetek uporabe)
Ta uredba začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2019.
Št. 00715-36/2018
Ljubljana, dne 20. decembra 2018
EVA 2018-2330-0049
Vlada Republike Slovenije
Marjan Šarec l.r.
Predsednik

Priloga: Program
državne javne službe na osuševalnih in namakalnih sistemih za obdobje 2019–2025