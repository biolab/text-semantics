I. UVODNE DOLOČBE
1. člen
S tem sklepom se v Državnem svetu Republike Slovenije (v
nadaljnjem besedilu: Državni svet) ureja ravnanje s tajnimi podatki in sistem
postopkov in ukrepov za njihovo varovanje.
S tem sklepom se določajo tudi organizacijski, fizični in
tehnični ukrepi in postopki za obravnavanje in varovanje tajnih podatkov, s
katerimi se zagotavlja tajnost, celovitost in razpoložljivost tajnih podatkov.
Določbe tega sklepa se uporabljajo tudi za obravnavanje in
varovanje tajnih podatkov tuje države ali mednarodne organizacije, pri
varovanju katerih se poleg ali namesto ukrepov, določenih v tem sklepu, lahko
izvajajo tudi drugi ukrepi, določeni z mednarodno pogodbo ali sprejetimi
mednarodnimi obveznostmi.
Za vprašanja, ki jih ne ureja ta sklep, se smiselno uporablja
akt Državnega zbora, ki ureja načrt ukrepov in postopkov za varovanje tajnih
podatkov.
2. člen
Izrazi, uporabljeni v tem sklepu, imajo naslednji pomen:
-       
tajni podatek je dejstvo ali sredstvo, ki se nanaša na javno
varnost, obrambo, zunanje zadeve ali obveščevalno in varnostno dejavnost
države, ki ga je treba zaradi razlogov, določenih v ZTP, zavarovati pred
nepoklicanimi osebami, in ki je v skladu z zakonom določeno in označeno za
tajno;
-       
dokument je vsak napisan, narisan, natisnjen, razmnožen, posnet,
fotografiran, magneten, optičen ali kakšen drugačen zapis tajnega podatka;
-       
medij je vsako sredstvo, ki vsebuje tajne podatke;
-       
določanje tajnih podatkov je dejanje ali postopek, s katerim se
podatek v skladu z ZTP oceni za tajnega in se mu določi stopnja in rok
tajnosti;
-       
dostop do tajnih podatkov je seznanitev osebe s tajnim podatkom
ali možnost pridobiti tajni podatek na podlagi dovoljenja za dostop do tajnih
podatkov;
-       
prenehanje tajnosti podatka je zakonita sprememba tajnega podatka
v podatek, ki je dostopen v skladu s splošnimi predpisi, ki urejajo poslovanje
organa;
-       
obravnavanje tajnih podatkov je določanje, označevanje, dostop,
uporaba, evidentiranje, razmnoževanje, posredovanje, prenos, hramba,
arhiviranje tajnih podatkov, uničevanje nosilcev tajnih podatkov ter drugi
ukrepi in postopki, s katerimi se zagotavlja varnost tajnih podatkov;
-       
upravno območje Državnega sveta predstavljajo poslovni prostori,
v katerih Državni svet opravlja svojo dejavnost, in so kot taki določeni v
Sklepu o določitvi upravnega območja;
-       
pooblaščena oseba za obravnavanje tajnih podatkov je zaposleni v
Državnem svetu, ki opravlja naloge na delovnem mestu, ki ima v aktu o notranji
organizaciji in sistemizaciji delovnih mest (v nadaljevanju: akt o
sistemizaciji delovnih mest) določen pogoj ustrezne stopnje tajnosti ali oseba,
ki jo sekretar Državnega sveta (v nadaljevanju: sekretar) posebej pisno
pooblasti s pooblastilom.
3. člen
V tem sklepu uporabljeni izrazi, zapisani v moški slovnični
obliki, se uporabljajo kot nevtralni za oba spola.
4. člen
Po tem sklepu se morajo ravnati funkcionarji in zaposleni v
Državnem svetu ter pogodbeni izvajalci z veljavnim dovoljenjem za dostop do
tajnih podatkov.
Vse osebe iz predhodnega odstavka tega člena so se dolžne
pred obravnavanjem tajnih podatkov seznaniti z določili ZTP in podzakonskimi
akti s področja obravnavanja in varovanja tajnih podatkov.
Študenti, ki opravljajo delo ali prakso v Državnem svetu,
nimajo dostopa do tajnih podatkov.
5. člen
Vsakdo, ki mu je bil zaupan tajni podatek ali se je na
kakršen koli način seznanil z vsebino tajnega podatke, je odgovoren za njegovo
varovanje in ohranitev njegove tajnosti, ne glede na to, kako je za ta podatek
izvedel. K varovanju tajnosti teh podatkov je zavezan tudi po prenehanju
funkcije ali dela v Državnem svetu.
Sekretar lahko na zahtevo pristojnih organov zaposlenega
razreši dolžnosti varovanja tajnosti podatka, ki mu je bila tajnost določena v
Državnem svetu, vendar samo za namen in v obsegu, ki ga vsebuje zahteva
pristojnega organa.
Predsednik Državnega sveta (v nadaljevanju: predsednik) lahko
na zahtevo pristojnih organov funkcionarja razreši dolžnosti varovanja tajnosti
podatka, ki mu je bila tajnost določena v Državnem svetu, vendar samo za namen
in v obsegu, ki ga vsebuje zahteva pristojnega organa.
6. člen
Državni svet v aktu o sistemizaciji delovnih mest določi
delovna mesta, kjer se za opravljanje nalog potrebuje dovoljenje za dostop do
tajnih podatkov ter stopnjo tajnosti.
Sekretar Državnega sveta pooblasti tri zaposlene
-       
za vodenje in izvajanje postopkov v zvezi z varovanjem in dostopanjem do
tajnih podatkov ter dokumentov in medijev, ki vsebujejo tajne podatke, ter
-       
za druge strokovne in tehnične naloge glede določanja stopnje tajnosti
podatkov ter vodenja in izvajanja postopkov v zvezi s tajnimi podatki
(v nadaljevanju:
pooblaščena oseba).
Pooblaščena oseba mora imeti ustrezno veljavno dovoljenje
najvišje stopnje tajnosti.
Pooblaščena oseba opravlja naslednje naloge:
-       
izvaja predpisane postopke pri delu z gradivi, ki vsebujejo tajne
podatke (sprejemanje in evidentiranje gradiv, razmnoževanje, vročanje,
uničevanje);
-       
nadzoruje hranjenje gradiv in ostalih zapisov v zbirki tajnih podatkov;
-       
vodi evidenco vpogledov, iz katere je razvidno, komu in kdaj so bili
tajni podatki posredovani;
-       
skrbi za zbirke gradiv s tajnimi podatki;
-       
pripravlja evidenco gradiv.
7. člen
Imetnik dovoljenja za dostop do tajnih podatkov je dolžan o
vsaki spremembi podatkov iz osnovnega, dodatnega ali posebnega vprašalnika za
varnostno preverjanje v najkrajšem času obvestiti sekretarja, ki mora v čim
krajšem času po prejemu obvestila opraviti razgovor z imetnikom dovoljenja, na
katerem obravnava spremenjene podatke zaposlenega iz osnovnega, dodatnega ali
posebnega vprašalnika za varnostno preverjanje.
Vsebino razgovora in mnenje o obstoju ali neobstoju suma
varnostnega zadržka je treba dokumentirati in oceniti, ali so podani pogoji za
podajo predloga za vmesno varnostno preverjanje imetnika dovoljenja.
Če obstaja sum varnostnega zadržka, sekretar poda izdajatelju
dovoljenja za dostop do tajnih podatkov predlog za vmesno varnostno preverjanje
osebe. Ob podaji predloga za vmesno varnostno preverjanje imetniku dovoljenja
do zaključka postopka varnostnega preverjanja začasno prepove dostop do tajnih
podatkov.
II. NAČRT VAROVANJA TAJNIH PODATKOV
8. člen
Vsebina načrta varovanja tajnih podatkov in splošni varnostni
ukrepi so določeni v 17. členu tega sklepa.
Za izvajanje načrta varovanja tajnih podatkov je odgovoren
sekretar Državnega sveta, ki za posamezna opravila ali naloge lahko pooblasti
drugo osebo.
III. ORGANIZACIJSKI, FIZIČNI IN TEHNIČNI UKREPI ZA VAROVANJE
TAJNIH PODATKOV
9. člen
Z organizacijskimi ukrepi se določijo splošni varnostni
ukrepi, varovanje oseb, ki imajo dostop do tajnih podatkov, ravnanja pri
pripravi, dajanju, dostopu in uničenju tajnih podatkov, s fizičnimi in
tehničnimi ukrepi pa se določi način varovanja ter tehnične in druge naprave za
varovanje prostorov, kjer se hranijo tajni podatki.
Med organizacijske ukrepe sodijo zlasti:
-       
določitev načina ravnanja s tajnimi podatki,
-       
določitev načina obravnavanja tajnih podatkov (določanje, označevanje,
dostop, uporaba, evidentiranje, razmnoževanje, posredovanje, prenos, uničevanje
nosilcev tajnih podatkov ter drugi ukrepi in postopki, povezani z delom s
tajnimi podatki).
Med fizične ukrepe sodijo zlasti določitev ukrepov
neposrednega fizičnega varovanja tajnih podatkov med njihovo obdelavo in
hrambo.
Med tehnične ukrepe sodijo souporaba naprav za nadzor
varnostnih območij (video nadzor, alarmni sistem) ter določitev načina
souporabe računalnikov, prilagojenih za delo s tajnimi podatki, fotokopirnih
strojev, rezalnikov in drugih naprav za delo s tajnimi podatki.
Če se tajni podatki obravnavajo v varnostnem območju, ki ga
na podlagi sporazuma med Državnim svetom in Državnim zborom v okviru varnostnih
območij I. in II. stopnje uporablja Državni svet, ukrepe iz prejšnjih odstavkov
določi odgovorna oseba upravljavca varnostnega območja.
IV. VAROVANJE PROSTOROV
10. člen
Tajni podatki se lahko glede na stopnjo tajnosti in obliko
obdelujejo in hranijo samo v ustreznih upravnih in varnostnih območjih.
Delo in gibanje v prostorih Državnega sveta poteka v skladu z
internimi akti Državnega sveta in Pravili o notranjem redu v Državnem zboru
Republike Slovenije, ki so objavljeni na elektronski oglasni deski, ter v
skladu z morebitnimi drugimi pisnimi navodili v zvezi z varovanjem poslovnih
prostorov, v katerih posluje Državni svet, in ob upoštevanju požarno varstvenih
ukrepov, določenih v Požarnem redu, ki je predpisan za objekt, v katerem ima
Državni svet poslovne prostore.
V prostorih, ki jih na podlagi sporazuma med Državnim svetom
in Državnim zborom v okviru varnostnih območij I. in II. stopnje uporablja
Državni svet, morajo funkcionarji in zaposleni v Državnem svetu ravnati v
skladu z navodili uslužbenca Državnega zbora, ki skrbi za fizično varovanje
prostorov tako v upravnem kot v varnostnih območjih.
Za fizične, organizacijske in tehnične postopke in ukrepe za
zavarovanje podatkov, ki se hranijo in obravnavajo v varnostnem območju I. in
II. stopnje, se uporablja akt Državnega zbora.
11. člen
Varnostna območja, ki jih določi Državni zbor in jih
souporablja Državni svet, so:
-       
za varnostno območje I. stopnje: 
sejna soba v kletnih prostorih na Tomšičevi
5;
-       
za varnostno območje II. stopnje: 
kletni prostori na Tomšičevi 5, ki obkrožajo
varnostno območje I. stopnje.
Skrbnik varnostnega območja v Državnem zboru pooblaščenim
osebam Državnega sveta dodeli pristopne kode za sistem ključar in za alarmno
napravo v varnostnem območju. Pooblaščene osebe Državnega sveta določijo kodo
oziroma kodo za varnostno omaro (blagajno), kjer se hrani gradivo Državnega
sveta z oznako stopnje tajnosti ZAUPNO ali višje stopnje.
Pooblaščena oseba pri souporabi prostorov v varnostnem
območju upošteva interni akt Državnega zbora, ki določa načrt ukrepov in
postopkov za varovanje tajnih podatkov v tem območju.
12. člen
V prostore v varnostnem območju iz prve točke prejšnjega
člena lahko z dovoljenjem generalnega sekretarja Državnega zbora vstopijo
naslednje osebe:
-       
državni svetniki,
-       
osebe, vabljene na sejo, ki imajo ustrezno dovoljenje za dostop do
tajnih podatkov,
-       
sekretar delovnega telesa, ki obravnava gradivo s tajnimi podatki, če
ima ustrezno dovoljenje za dostop do tajnih podatkov,
-       
pooblaščena oseba iz 6. člena tega sklepa.
V primerih, ko je sklicana seja delovnega telesa, sekretar
delovnega telesa pripravi seznam vseh vabljenih na sejo in ga ob sklicu oziroma
najkasneje pred začetkom seje preda skrbniku varnostnega območja v Državnem
zboru in o tem obvesti pooblaščene osebe v Državnem svetu.
V drugih primerih je vstop v varnostno območje dovoljen v
času uradnih ur, izjemoma pa tudi izven uradnih ur ob vnaprejšnji napovedi pri
pooblaščeni osebi v Državnem svetu, ki obvesti skrbnika varnostnega območja.
Uradne ure varnostnega območja Državnega zbora se določijo z
internim aktom Državnega zbora.
13. člen
V varnostnem območju I. stopnje potekajo seje delovnih teles,
kadar obravnavajo gradiva s tajnimi podatki stopnje ZAUPNO ali višje. V
varnostnem območju lahko potekajo tudi druge seje, zaprte za javnost, vendar je
treba tudi v tem primeru zagotoviti izvajanje predpisanih ukrepov za varnostno
območje I. stopnje.
V varnostnem območju II. stopnje se:
-       
evidentira in odpošilja tajne podatke s stopnjo tajnosti ZAUPNO ali
višje;
-       
pripravlja, obdeluje in hrani tekoče dokumentarno gradivo, ki je
označeno s stopnjo tajnosti ZAUPNO ali višje;
-       
pišejo zvočni prepisi sej delovnih teles, na katerih so bili obravnavani
tajni podatki s stopnjo tajnosti ZAUPNO ali višje;
-       
kopirajo in uničujejo tajni podatki s stopnjo tajnosti ZAUPNO ali višje.
V. VAROVANJE DOKUMENTOV IN MEDIJEV, KI VSEBUJEJO TAJNE
PODATKE
14. člen
V Državnem svetu se tajni podatki hranijo na način, ki
zagotavlja, da imajo dostop do njih samo osebe, ki imajo dovoljenje za dostop
do tajnih podatkov in podatke potrebujejo za izvajanje svojih delovnih nalog in
funkcij.
Obravnavanje tajnih podatkov je dovoljeno le v skladu s
predpisi, ki urejajo tajne podatke, internimi akti Državnega sveta, ki urejajo
delo s tajnimi podatki, ter internimi akti Državnega zbora, ki urejajo
poslovanje v varnostnem območju.
15. člen
Tajni podatki se obravnavajo in hranijo na način, ki
zagotavlja, da imajo dostop do teh podatkov samo osebe, ki imajo dovoljenje za
dostop do tajnih podatkov določene stopnje tajnosti in ki te podatke
potrebujejo za izvajanje svojih funkcij ali delovnih nalog.
Vzpostavljen je sistem nadzora in pisnega evidentiranja
vsakega vpogleda v dokument ali medij, ki vsebuje tajni podatek.
Pred pridobitvijo pravice do dostopa do tajnih podatkov so
vsi, ki obravnavajo in/ali dostopajo do tajnih podatkov, opozorjeni na
varnostna tveganja. Praviloma se z varnostnimi tveganji seznanijo ob
opravljanju osnovnega in dodatnega usposabljanja s področja obravnavanja in
varovanja tajnih podatkov, v razgovorih z nadrejenimi in razgovorih z osebo, ki
je za to pisno pooblaščena, lahko pa tudi na drug primeren način. Ob tem se
seznanijo z najbolj pogostimi varnostnimi tveganji, kot so na primer
-       
razgovori z osebami, ki nimajo potrebe po seznanitvi s tajnimi podatki
ali z nepooblaščenimi osebami,
-       
odnosi z zunanjo javnostjo,
-       
ogrožanja, ki jih predstavlja dejavnost tujih obveščevalnih služb,
organizacij in posameznikov.
16. člen
Zaradi varovanja tajnih podatkov so funkcionarji in zaposleni
dolžni izvajati predvsem naslednje splošne varnostne ukrepe:
-       
pred pridobitvijo pravice do dostopa do tajnih podatkov so vsi, ki
obravnavajo in/ali dostopajo do tajnih podatkov, opozorjeni na varnostna
tveganja, ki izhajajo predvsem iz njihovih nediskretnih razgovorov z osebami,
ki nimajo potrebe po seznanitvi z vsebino tajnih podatkov, in njihovih odnosov
z javnostjo,
-       
podpisati izjavo o varovanju podatkov,
-       
pred pridobitvijo možnosti dostopa do tajnih podatkov morajo vsi, ki
obravnavajo in/ali dostopajo do tajnih podatkov, opraviti osnovno in redna
dodatna usposabljanja s področja tajnih podatkov, po programu, ki je določen v
prilogi Uredbe o varnostnem preverjanju in izdaji dovoljenj za dostop do tajnih
podatkov,
-       
poskrbeti, da v času, ko niso na svojem delovnem mestu oziroma v
pisarni, na pisalnih mizah in drugih dostopnih mestih, ni dokumentov s tajnimi
podatki, da so omare in blagajne zaprte in računalniki odjavljeni. Zunaj
delovnega časa morajo zaklepati pisalne mize, omare in blagajne, v katerih
hranijo tajne podatke,
-       
poskrbeti, da v prisotnosti oseb, ki nimajo dovoljenje za dostop do
tajnih podatkov in dostopa ne potrebujejo za izvajanje svojih delovnih nalog in
funkcij, na pisalnih mizah in drugih dostopnih mestih ni dokumentov in delovnih
gradiv, ki vsebujejo tajne podatke oziroma nepoklicanim osebam onemogočiti
vpogled v takšne dokumente in delovna gradiva,
-       
dosledno izvajati postopke prijave oziroma odjave s svojim osebnim
geslom na začetku oziroma po zaključku računalniškega obravnavanja podatkov
oziroma z uporabo gesla preprečiti dostop nepoklicanim osebam do dokumentov,
-       
kadar se tajni podatki obravnavajo ustno ali s pomočjo multimedijskih
pripomočkov (na primer na sestankih ali drugih podobnih srečanjih) mora
zaposleni, ki organizira sestanek ali drug podoben dogodek, izvesti vse s
predpisi o tajnih podatkih in tem sklepom določene ukrepe in postopke za varno
obravnavanje tajnih podatkov. Prisotne mora pred začetkom dela obvestiti o
stopnji tajnosti obravnavanih podatkov, preveriti, ali imajo ustrezno
dovoljenje za dostop do omenjenih podatkov in to evidentirati v zapisniku ali
posebnem uradnem zaznamku, ki mu mora biti priložen seznam prisotnih, potrjen z
njihovimi lastnoročnimi podpisi,
-       
dosledno izvajati ostale ukrepe za varovanje tajnih podatkov v skladu s
predpisi in akti Državnega sveta.
Tajnih podatkov, ne glede na stopnjo njihove tajnosti, ni
dovoljeno hraniti ali obravnavati v informacijskih sistemih Državnega sveta.
Pred prenehanjem delovnega razmerja ali funkcije mora vsakdo,
ki ima v delu dokumente s tajnimi podatki, nosilce tajnih podatkov predati
pooblaščeni osebi iz drugega odstavka 6. člena tega sklepa, o čemer se sestavi
zapisnik.
17. člen
Vsaka oseba, ki ugotovi, da je prišlo do izgube, odtujitve
ali nepooblaščenega razkritja tajnih podatkov ali okoliščin, ki lahko vodijo k
izgubi, odtujitvi ali nepooblaščenemu razkritju tajnih podatkov (nasilni
vstopi, nepredvideni dogodki, kot so: požar, potres, povodenj ali druge naravne
nesreče) o tem takoj obvesti sekretarja Državnega sveta in pooblaščeno osebo.
Obvestilo o zlorabi tajnega podatka vsebuje:
-       
podatke za identifikacijo tajnega podatka (opis medija, ki vsebuje tajni
podatek, vključno s stopnjo tajnosti podatka, številko in datumom dokumenta,
številko kopije, lastnikom in kratko vsebino),
-       
kratek opis okoliščin, v katerih je prišlo do izgube, odtujitve ali
nepooblaščenega razkritja tajnih podatkov, in če je znano, število oseb, ki so
ali bi lahko imele dostop do podatka,
-       
ali je bil lastnik podatkov obveščen,
-       
postopke in ukrepe, ki so bili izvedeni, da se prepreči nadaljnja
zloraba tajnih podatkov.
V primeru zlorabe tajnih podatkov se uporabljajo določbe
Uredbe o varovanju tajnih podatkov. Takoj se ukrene vse potrebno, da se
ugotovijo okoliščine, zaradi katerih je prišlo do izgube ali razkritja tajnega
podatka nepoklicani osebi, da se odpravijo škodljive posledice in prepreči
ponovna izguba oziroma nepooblaščeno razkritje tajnega podatka.
O vsaki zlorabi tajnega podatka sekretar Državnega sveta
obvesti nacionalni varnostni organ. Če neupravičeno razpolaganje oziroma
razkritje tajnega podatka kaže na kršitev predpisov o tajnih podatkih ali na
sum storitve kaznivega dejanja, za katero se storilec preganja po uradni
dolžnosti, je o tem treba seznaniti policijo in državno tožilstvo. Če je
tajnost zlorabljenega podatka določil drug organ ali organizacija iz drugega
ali tretjega odstavka 1. člena ZTP, ga je o zlorabi tajnega podatka in
sprejetih ukrepih treba nemudoma obvestiti.
18. člen
V primeru zlorabe tajnih podatkov ali vdora v zbirke tajnih
podatkov se izvajajo naslednji ukrepi:
-       
zaposleni, ki ugotovijo izgubo, najdbo, uničenje ali nepooblaščeno
razkritje tajnih podatkov, morajo o tem takoj obvestiti neposredno nadrejenega
in pooblaščeno osebo, ki mora takoj odrediti potrebne postopke in ukrepe za
preprečitev nadaljnje zlorabe tajnega podatka in izsleditev odtujenih tajnih
podatkov ter ukreniti vse potrebno, da se ugotovijo okoliščine, zaradi katerih je
nastala izguba, najdba, uničenje ali razkritje tajnega podatka nepoklicani
osebi, da se preprečijo možne oziroma odpravijo škodljive posledice in prepreči
ponovna izguba, uničenje, neupravičeno razpolaganje oziroma nepooblaščeno
razkritje tajnega podatka;
-       
če neupravičeno razpolaganje oziroma razkritje tajnega podatke kaže na
kršitev predpisov o tajnih podatkih ali na sum storitve kaznivega dejanja, za
katero se storilec preganja po uradni dolžnosti, pooblaščena oseba o tem
seznani sekretarja, ki obvesti policijo in državno tožilstvo;
-       
če je tajnost zlorabljenega podatka določil drug organ ali organizacija,
ga je o zlorabi tajnega podatka in sprejetih ukrepih treba nemudoma obvestiti;
-       
o vsaki zlorabi tajnega podatka je treba obvestiti nacionalni varnostni
organ.
Za vsako zlorabo tajnega
podatka je treba uvesti notranjo preiskavo. Notranjo preiskavo vodi tričlanska
komisija, ki jo imenuje sekretar, pri čemer med člani ne sme biti oseba, ki je
neposredno povezana z zlorabo. Komisija najkasneje v roku 30 dni od imenovanja
pripravi poročilo v katerem poda svoje ugotovitve in predlog ukrepov za odpravo
škodljivih posledic in preprečitev vnovične zlorabe, na podlagi katerega
sekretar določi nadaljnje ukrepe.
VI. VAROVANJE KOMUNIKACIJ, PO KATERIH SE PRENAŠAJO TAJNI PODATKI
IN OPREME ZA OBRAVNAVO TAJNIH PODATKOV
19. člen
Državni svet nima lastnega internega komunikacijskega
sistema, namenjenega obravnavi tajnih podatkov.
V primeru, da Državni svet prejme tajne podatke neposredno v
lastni informacijski sistem (npr. prek elektronske pošte), pooblaščena oseba o
tem nemudoma obvesti sekretarja in pošiljatelja, podatek natisne, ustrezno
označi in evidentira prejem, prejeto datoteko pa uniči.
20. člen
Državni svet v varnostnem območju I. in II. stopnje uporablja
opremo in informacijski sistem Državnega zbora.
Upravljavec informacijskega sistema obvesti sekretarja o
kritičnem informacijskem varnostnem dogodku ter ukrepih, sprejetih za proučitev
posledic dogodka, ki je nastal med uporabo opreme s strani Državnega sveta ter
ukrepa skladno z načrtom varovanja.
VII. NAČIN OZNAČEVANJA STOPENJ TAJNOSTI
21. člen
Tajni podatki lahko nastanejo v Državnem svetu ali pa jih
Državni svet kot tajne prejme od drugega državnega organa oziroma tuje države
ali mednarodne organizacije.
Vsak tajni podatek oziroma vsak dokument, ki vsebuje tajne
podatke, mora biti vidno označen z določeno stopnjo tajnosti, skladno z ZTP
(INTERNO, ZAUPNO, TAJNO, ali STROGO TAJNO).
Podatki, ki nastanejo v Državnem svetu, se lahko določijo kot
tajni samo pod pogoji, ki so za takšen status podatka določeni v zakonu.
22. člen
Za tajne podatke se štejejo tudi tisti tajni podatki, ki jih
Državni svet pridobi v vpogled od organov ali organizacij, držav članic
Evropske unije in zveze NATO na podlagi sklenjenih mednarodnih pogodb, če so le
ti označeni z ustrezno stopnjo tajnosti v skladu z zakonom, uredbo ali
varnostnimi politikami EU in zveze NATO, ali bilateralnimi sporazumi.
Državni svet tajnim podatkom, ki jih prejme od drugega
državnega organa ali od tuje države oziroma mednarodne organizacije, ne sme
spreminjati stopnje tajnosti.
Tajni podatki, ki jih Državni svet prejme od tuje države ali
mednarodne organizacije, praviloma ohranijo oznake, ki so v rabi v tuji državi
ali mednarodni organizaciji, ali pa se označijo na način, določen z ZTP, pri
čemer morajo biti stopnje tajnosti primerljive in morajo zagotavljati
enakovredno varovanje.
Klasifikacija primerljivih
stopenj tajnosti:


SLOVENIJA 

EU 

ZVEZA NATO


INTERNO 

RESTREINT UE/EU
  RESTRICTED 

NATO RESTRICTED


ZAUPNO 

CONFIDENTIEL UE/EU
  CONFIDENTIAL

NATO CONFIDENTIAL


TAJNO 

SECRET UE/EU SECRET 

NATO SECRET


STROGO TAJNO 

TRÈS SECRET UE/EU TOP
  SECRET 

(NATO) COSMIC TOP
  SECRET


Državni svet vodi evidenco o
prejetih in vrnjenih tajnih podatkih iz EU in NATO, ki se pregleda ob izvajanju
letnega notranjega nadzora.
23. člen
Stopnjo tajnosti lahko podatkom, ki nastanejo v Državnem
svetu, določijo: predsednik, sekretar in zaposleni v Državnem svetu, ki jih za
to pisno pooblasti sekretar.
Pooblastilo iz prejšnjega odstavka je neprenosljivo.
24. člen
Stopnja tajnosti podatka se določi že ob njegovem nastajanju
oziroma ob začetku izvajanja naloge, katere rezultat bo tajen podatek. Stopnja
tajnosti se določi na podlagi pisne ocene možnih škodljivih posledic za varnost
države ali za njene politične ali gospodarske koristi, če bi bil podatek
razkrit. Pisna ocena se shrani v zbirki dokumentarnega gradiva kot priloga k
dokumentu, ki mu je bila določena stopnja tajnosti.
Oseba iz prvega odstavka 23. člena tega sklepa določi in
označi stopnjo tajnosti posameznega podatka po postopku in na način, določen v
ZTP in Uredbi o varovanju tajnih podatkov (v nadaljevanju: Uredba). Enako velja
za preklic, spremembo in prenehanje tajnosti podatka.
Pri določanju stopnje tajnosti podatka je treba določiti najnižjo
stopnjo tajnosti, ki še zagotavlja varovanje podatka glede na možne škodljive
posledice za varnost države ali za njene politične ali gospodarske koristi, če
bi bil podatek razkrit nepoklicani osebi.
Vsi funkcionarji in vsi zaposleni so dolžni v okviru svojih
delovnih nalog oziroma pristojnosti presojati varnostni pomen podatkov, s
katerimi se srečujejo, in predlagati pooblaščenim osebam določitev teh podatkov
za tajne, če menijo, da je to potrebno.
24.a člen
Če dokument ali njegov del le delno vsebuje tajne podatke
oziroma so le posamezni odstavki dokumenta označeni s stopnjo tajnosti in jih
je zaradi izvedbe nalog Državnega sveta mogoče izločiti iz dokumenta, ne da bi
to ogrozilo njihovo tajnost, lahko oseba, ki je določila stopnjo tajnosti,
izloči te podatke iz dokumenta.
Izločanje oziroma odstranjevanje tajnih podatkov iz
dokumentov pomeni, da se besedilo prekrije in se ohrani originalna oblika
dokumenta.
Iz dokumenta, iz katerega so bili v skladu s prejšnjim
odstavkom izločeni tajni podatki, se odstranijo oznake stopenj tajnosti. V
dokumentu, iz katerega so bili izločeni tajni podatki, je treba navesti, da so
bili iz dokumenta izločeni tajni podatki.
VIII. NAČIN SEZNANITVE UPORABNIKOV Z UKREPI IN POSTOPKI
VAROVANJA TAJNIH PODATKOV
25. člen
Državni svetniki imajo pri opravljanju svoje funkcije pravico
do dostopa do tajnih podatkov brez dovoljenja za dostop, po opravljenem
ustreznem usposabljanju s področja obravnavanja in varovanja tajnih podatkov in
podpisu izjave, da so seznanjeni z ZTP in drugimi predpisi, ki urejajo
varovanje tajnih podatkov, in da se zavezujejo s tajnimi podatki ravnati v
skladu s temi predpisi.
Državni svetniki se z internimi akti, ki urejajo varovanje
tajnih podatkov v Državnem svetu, seznanijo ob nastopu funkcije, o kasnejših
spremembah pa s posebnim obvestilom.
26. člen
Zaposleni in sekretar Državnega sveta imajo pravico do
dostopa do tajnih podatkov s stopnjo tajnosti INTERNO brez dovoljenja za
dostop, ko podpišejo izjavo, da so seznanjeni s predpisi, ki urejajo varovanje
tajnih podatkov in opravijo osnovno usposabljanje s področja tajnih podatkov.
Za dostop do tajnih podatkov z višjo stopnjo tajnosti morajo imeti tudi
ustrezno dovoljenje pristojnih organov.
Zaposleni in sekretar Državnega sveta se z internimi akti, ki
urejajo varovanje tajnih podatkov v Državnem svetu, seznanijo ob nastopu dela,
s kasnejšimi spremembami pa v internem informacijskem sistemu Državnega sveta.
27. člen
Zaposleni, ki pri izvajanju nalog lahko obravnavajo tajne
podatke stopnje tajnosti INTERNO, morajo opraviti osnovno usposabljanje s
področja varovanja tajnih podatkov po programu, ki je določen v prilogi Uredbe
o varnostnem preverjanju in izdaji dovoljenj za dostop do tajnih podatkov, in
podpisati izjavo, da so seznanjeni z Zakonom o tajnih podatkih in drugimi
predpisi, ki urejajo varovanje tajnih podatkov, ter da se zavezujejo s tajnimi
podatki ravnati v skladu s temi predpisi.
Zaposleni, ki pri izvajanju nalog lahko obravnavajo tajne
podatke stopnje tajnosti ZAUPNO in več morajo pred začetkom obravnavanja tajnih
podatkov pridobiti ustrezno dovoljenje za dostop do tajnih podatkov in potem
vsako leto opravljati dodatno usposabljanje s področja obravnavanja in
varovanja tajnih podatkov.
28. člen
Dostop do tajnih podatkov EU in/ali zveze NATO stopnje
tajnosti INTERNO je mogoč pod pogoji, ki so opredeljeni v 18. členu Uredbe
o varnostnem preverjanju in izdaji dovoljenj za dostop do tajnih podatkov, in
pod pogojem, da je oseba podpisala izjavo, da je seznanjena z določili
varnostne politike EU in/ali zveze NATO, in izpolnila obrazec/ca zaprosilo za
izdajo dovoljenja za dostop do tajnih podatkov EU in/ali zveze NATO, in da ima
potrebo po vedenju. Izjava/i in obrazec/ca morata biti podpisana ločeno (EU
in/ali zveze NATO).
Izjavi se hranita v kadrovski mapi osebe.
Dostop do tajnih podatkov EU in/ali zveze NATO stopnje
tajnosti ZAUPNO in TAJNO je mogoč, če je oseba pridobila dovoljenje za dostop
do tajnih podatkov ustrezne stopnje tajnosti ZAUPNO in TAJNO, da je oseba
podpisala izjavo, da je seznanjena z varnostno politiko EU in/ali zveze NATO,
izpolnila obrazec zaprosilo za izdajo dovoljenja, da ima potrebo po vedenju
(need to know) in da je osebi nacionalni varnostni organ na tej podlagi izdal
dovoljenje za dostop do tajnih podatkov stopnje tajnosti ZAUPNO in TAJNO za EU
in/ali zveze NATO.
Določba prejšnjega odstavka ne velja za predsednika Državnega
sveta.
Dovoljenje za dostop do tajnih podatkov EU in/ali zveze NATO
stopnje tajnosti ZAUPNO in TAJNO velja za čas veljavnosti izdanega nacionalnega
dovoljenja za dostop do tajnih podatkov ustrezne stopnje tajnosti.
Sekretar mora o osebah, ki imajo izdano dovoljenje za dostop
do tajnih podatkov EU in/ali zveze NATO, in jim je prenehala zaposlitev ali
funkcija v Državnem svetu, takoj obvestiti predlagatelja za izdajo dovoljenja
in Urad Vlade RS za varovanje tajnih podatkov. Veljavnost dovoljenja za dostop
do tajnih podatkov EU in/ali zveze NATO preneha s preklicem dovoljenja pri
Uradu vlade za varovanje tajnih podatkov.
IX. PREVZEMANJE IN SEZNANITEV S POŠILJKAMI S TAJNIMI PODATKI
29. člen
Pošiljke s tajnimi podatki se sprejemajo v okviru poslovnega
časa Državnega sveta.
Prejem pošiljke s tajnimi podatki potrdi pooblaščena oseba s
podpisom in žigom na vročilnici ali v kurirski knjigi ali v drugi obliki
evidentiranja dostavljenih pošiljk.
Na zunanjo ovojnico in na gradivo s tajnimi podatki se
odtisne sprejemna štampiljka in vpiše datum in ura prejema.
Vse pošiljke s tajnimi podatki, ki jih prejme Državni svet in
ki jih je pošiljatelj označil, dostavil in izročil na predpisan način, ne glede
na nosilec podatkov, se vpišejo v evidenco prejetih pošiljk s tajnimi podatki v
Državnem svetu.
Za evidentiranje dokumentov, ki vsebujejo tajne podatke, se
uporabljajo določbe predpisov, ki urejajo varovanje tajnih podatkov, in predpisov,
ki urejajo poslovanje z dokumentarnim gradivom. Evidentiranje se izvede na
način, da iz evidenčnih podatkov – vpisov ni mogoče razbrati vsebine tajnih
podatkov.
30. člen
Pošiljko s tajnimi podatki, ki prispe po pošti, sme
pooblaščena oseba prevzeti, če je pošiljka nepoškodovana. Če je pošiljka
poškodovana (na primer delno raztrgana kuverta, vidni znaki odpiranja, ipd.),
pooblaščena oseba zahteva, da se komisijsko ugotovi stanje pošiljke, šele potem
prevzame pošiljko skupaj z zapisnikom komisije.
Če je notranja ovojnica pošiljke s tajnimi podatki
poškodovana ali se upravičeno sumi, da je bila odprta, pooblaščena oseba ob
navzočnosti še ene pooblaščene osebe o tem sestavi zapisnik, v katerem se
navede vrsta in obseg poškodbe ovojnice ter vsebina pošiljke, če je zaradi
poškodbe razvidna.
31. člen
Pošiljke s tajnimi podatki stopnje INTERNO, naslovljene na
Državni svet, pooblaščena oseba prevzame in evidentira v upravnem območju.
Pošiljke s tajnimi podatki stopnje ZAUPNO ali višje,
naslovljene na Državni svet, pooblaščena oseba prevzame in evidentira ter
odprte ovojnice prenese v varnostno območje, kjer poskrbi za nadaljnjo
obdelavo.
Pooblaščena oseba o prejemu pošiljke s tajnimi podatki, ki je
naslovljena na Državni svet, seznani sekretarja in predsednika Državnega sveta.
32. člen
Pošiljke s tajnimi podatki, označene s stopnjo tajnosti
INTERNO, se hranijo v upravnem območju, kjer v času, dogovorjenem s pooblaščeno
osebo, poteka seznanjanje z vsebino pošiljk.
Pošiljke s tajnimi podatki, označene s stopnjo tajnosti
ZAUPNO ali višje, se hranijo v varnostnem območju, kjer v času uradnih ur
poteka seznanjanje z vsebino pošiljk.
Tajni podatki stopnje tajnosti ZAUPNO ali TAJNO se smejo
obravnavati izven varnostnega območja le ob izpolnjevanju pogojev in zagotovitvi
ukrepov določenih v Uredbi o varovanju tajnih podatkov. Ob prevzemu tajnih
podatkov iz varnostnega območja odgovornost za prevzete tajne podatke in
njihovo varovanje proti podpisu prevzame prejemnik tajnih dokumentov do vrnitve
v varnostno območje.
33. člen
V primeru prejema osebno naslovljene pošiljke s tajnimi
podatki se naslovniku gradiva nemudoma na njegov elektronski naslov pošlje
obvestilo o gradivu z oznako tajnosti.
Pošiljka s tajnimi podatki stopnje tajnosti INTERNO se do
vročitve naslovniku hrani v upravnem območju, pošiljka s tajnimi podatki
stopnje tajnosti ZAUPNO ali višje se hrani v varnostnem območju. Ob vročitvi se
izpolnita 9. in 10. stolpec evidence prejetih pošiljk.
X. RAZMNOŽEVANJE TAJNIH PODATKOV
34. člen
Tajni podatek stopnje tajnosti INTERNO, ZAUPNO ali TAJNO se
lahko kopira le na podlagi odredbe o razmnoževanju gradiva, ki jo pripravi
pooblaščena oseba in podpiše sekretar Državnega sveta.
Kopije gradiv, označenih s stopnjo tajnosti INTERNO, se
izdelajo in označijo v okviru upravnega območja. Kopije gradiv, označenih s
stopnjo tajnosti ZAUPNO ali višje, se izdelajo in označijo v varnostnem
območju. Iz kopije tajnega podatka mora biti razvidno, iz katerega zapisa ali
dela zapisa izhaja kopija (šifra in datum dokumenta ter številka strani).
35. člen
Na podlagi podpisane odredbe o razmnoževanju pooblaščena
oseba pripravi delovni nalog za razmnoževanje dokumenta, ki vsebuje tajne
podatke, s katerim se zagotovi sledljivost dela z dokumenti, ki vsebujejo tajne
podatke. Ob tem pooblaščena oseba organizira delovne procese, ki so potrebni na
podlagi pisarniške odredbe o razmnoževanju potrebni.
Po končanih postopkih se izvod delovnega naloga za
razmnoževanje shrani v evidenci tajnih podatkov.
36. člen
Fizična kopija dokumenta, ki vsebuje tajne podatke, ima
oznako stopnje tajnosti izvirnika in oznako, da je kopija, in sicer tako, da se
na prvi strani v višini zgornje oznake stopnje tajnosti na desno stran napišeta
beseda KOPIJA in njena zaporedna številka. Na enak način je označen tudi
dodaten izpis tajnega podatka v elektronski obliki, kadar je v obliki kopije.
XI. EVIDENTIRANJE DOSTOPOV DO TAJNIH PODATKOV
37. člen
O vpogledih v podatke, označene s stopnjo tajnosti TAJNO ali
STROGO TAJNO, se vodi evidenca, ki vsebuje naslednje podatke:
-       
šifra, datum, stopnja tajnosti in številka izvoda dokumenta s tajnim
podatkom;
-       
ime in priimek osebe, ki se je seznanila s tajnim podatkom;
-       
datum in čas seznanitve;
-       
način seznanitve;
-       
podpis osebe, ki se je seznanila s tajnim podatkom.
Seznam vpogledov se hrani pri vsakem nosilcu zapisa tajnega
podatka, označenega s stopnjo tajnosti TAJNO ali STROGO TAJNO.
38. člen
Za kontrolo evidentiranja in dostopov do tajnih podatkov je
zadolžena oseba iz drugega odstavka 6. člena tega sklepa.
Pred posredovanjem tajnih podatkov zaposlenim mora
pooblaščena oseba za sprejemanje in evidentiranje tajnih podatkov preveriti,
ali zaposleni izpolnjuje predpisane pogoje za obravnavanje tajnih podatkov.
XII. SEJE DRŽAVNEGA SVETA IN NJEGOVIH DELOVNIH TELES, NA
KATERIH SE OBRAVNAVAJO TAJNI PODATKI
39. člen
Seje delovnih teles, na katerih se obravnava gradivo z oznako
tajnosti INTERNO, praviloma potekajo v upravnem območju Državnega sveta oziroma
Državnega zbora. Sekretar delovnega telesa rezervira sejno sobo in naroči
ozvočenje pri službah v Državnem zboru in o tem obvesti pooblaščeno osebo ter
ji obenem pošlje seznam prejemnikov posameznega gradiva.
Seje delovnih teles, na katerih se obravnava gradivo z oznako
tajnosti ZAUPNO ali višje, so v sejni sobi v varnostnem območju. Seja nosi
oznako stopnje tajnosti, ki je enaka stopnji tajnosti gradiva, ki se obravnava.
Sekretar delovnega telesa rezervira sejno sobo v varnostnem območju v Državnem
zboru in o seji obvesti pooblaščeno osebo in skrbnika varnostnega območja v
Državnem zboru.
40. člen
Če se morajo funkcionarji in uslužbenci Državnega sveta, ki
imajo dovoljenje za dostop do tajnih podatkov, zaradi opravljanja svoje
funkcije oziroma svojih delovnih nalog seznaniti s tajnimi podatki, ki se
hranijo v Državnem svetu, to napovedo v skladu z določbami tega sklepa.
V primeru zahtevanega vpogleda mora pooblaščena oseba
pripraviti gradivo za vpogled. Ob vpogledu se izpolni obrazec, v katerem se
vodi seznam vpogledov v tajne podatke. Obrazec se hrani v arhivski mapi.
Vpogledi v gradiva, ki vsebujejo tajne podatke s stopnjo
INTERNO, se lahko opravijo v prostoru, ki je določen v upravnem območju, v
gradiva, ki vsebujejo tajne podatke s stopnjo ZAUPNO ali višje, pa se opravijo
v varnostnem območju I. ali II. stopnje v času uradnih ur oziroma v dogovoru s
pooblaščeno osebo. V primeru, da je del gradiva, v katerega se želi pogledati,
označen s stopnjo tajnosti ZAUPNO ali višje, se vpogledi opravijo v varnostnem
območju I. ali II. stopnje. O terminu vpogleda v gradivo je treba en delovni
dan pred vpogledom pisno obvestiti (po elektronski pošti) pooblaščeno osebo, ta
pa skrbnika varnostnega območja, ki uredi prisotnost predstavnika enote za
varovanje, v primeru, da je to potrebno.
Pri vpogledih mora biti prisotna pooblaščena oseba.
41. člen
Neposredno po končani seji, na kateri se obravnavajo tajni
podatki, državni svetniki sekretarju delovnega telesa vrnejo kopije gradiv s
tajnimi podatki, ki so ga prejeli v obravnavo. Sekretar vsa gradiva vrne
pooblaščeni osebi. Datum in čas vračila se zabeleži v seznamu vpogledov in
prevzemov gradiva s tajnimi podatki (razdelilniku gradiva).
42. člen
Sekretar delovnega telesa je zadolžen za snemanje seje v
upravnem območju prek obstoječe konferenčne naprave Državnega zbora z izhodom
za snemalno napravo.
V primeru napovedane prekinitve seje in nadaljevanja seje v
varnostnem območju je čas priprav najmanj 15 minut.
Zvočni zapis s posnetkom seje je izvirni dokument in se
označi z isto stopnjo tajnosti kot gradivo, obravnavano na seji.
Zvočni zapis s stopnjo tajnosti INTERNO po končani seji
sekretar delovnega telesa preda pooblaščeni osebi v upravnem območju.
Zvočni zapis s stopnjo tajnosti ZAUPNO ali višje po končani
seji prevzame pooblaščena oseba v varnostnem območju.
Zvočni zapis se preda ob podpisu zapisnika o predaji in
prevzemu nosilca zvočnega zapisa. S posnetkom se ravna, kot je določeno za
ravnanje z dokumenti z enako oznako tajnosti.
43. člen
Zvočni prepis seje Državnega sveta oziroma delovnih teles
Državnega sveta, na kateri so bili obravnavani tajni podatki, se izdela na
podlagi naročila. Na podlagi naročila se izpolni delovni nalog za izdelavo
zvočnega prepisa.
Zvočni prepis pišejo osebe, ki so varnostno preverjane za
stopnjo tajnosti tajnih podatkov, ki jih zapisujejo. Ko je zvočni prepis
izdelan, se medij vrne pooblaščeni osebi.
Zvočni prepisi sej nosijo isto oznako stopnje tajnosti kot
nosilec zvočnega posnetka seje.
Zvočni prepisi sej z oznako tajnosti INTERNO se pišejo na
standardne računalnike v okviru upravnega območja. Zvočni prepis se piše
neposredno na USB ključ.
Zvočni prepisi sej z oznako tajnosti ZAUPNO ali višje se
pišejo v varnostnem območju, na računalnikih, prirejenih za delo s tajnimi
podatki. Zvočni prepis se piše neposredno na USB ključ.
Prepis zvočnega posnetka seje delovnega telesa v elektronski
obliki se preda pooblaščeni osebi, ki ga shrani v varnostno omaro. Istočasno se
preda tudi tiskan izvod prepisa zvočnega posnetka, ki se hrani v arhivski mapi.
Naročniku se prepis zvočnega posnetka preda v tiskani obliki.
Označen izvod zvočnega prepisa prejme proti podpisu. Z zvočnim prepisom v
tiskani obliki se ravna tako, kot je določeno za ravnanje z dokumenti z enako
oznako tajnosti.
44. člen
V primeru, ko se na seji Državnega sveta ali njegovega
delovnega telesa obravnava gradivo z oznako ZAUPNO ali višje stopnje tajnosti,
mora predsedujoči v sodelovanju s sekretarjem pred sejo določiti primeren
prostor v varnostnem območju, kjer se bodo državni svetniki seznanili z
gradivom.
Če je gradivo, označeno kot ZAUPNO ali višje stopnje
tajnosti, razdeljeno državnim svetnikom med sejo, predsedujoči v sodelovanju s
sekretarjem zagotovi, da se gradivo takoj po seji ponovno zbere in shrani v
prostoru, določenim za hranjenje takega gradiva.
45. člen
Kadar se gradiva s tajnimi podatki obravnavajo na seji
Državnega sveta, seji komisij ali interesnih skupin Državnega sveta, se seje v
skladu z določbami Poslovnika Državnega sveta zaprejo za javnost.
V prostor, kjer poteka seja, na kateri se obravnava gradivo z
oznako ZAUPNO ali višje stopnje tajnosti, ni dovoljeno vnašati kakršnihkoli
mehanskih, elektronskih in magnetno optičnih naprav ali sestavnih delov, s
katerimi bi bilo mogoče nepooblaščeno posneti, odnesti ali prenesti tajne
podatke.
Poleg državnih svetnikov in sekretarja so na seji iz prvega
odstavka tega člena lahko navzoče samo vabljene osebe, ki imajo dovoljenje za
dostop do tajnih podatkov ustrezne stopnje, zaposleni z ustreznim dovoljenjem
za dostop do tajnih podatkov in pooblaščena oseba za vodenje in izvajanje
postopkov v zvezi s tajnimi podatki.
Seje (avdio in video snemanje, pisanje magnetogramov, ipd.)
se izvedejo ob dogovorjeni strokovno-tehnični podpori Državnega zbora.
XIII. KONTROLA IN EVIDENTIRANJE POŠILJANJA IN DISTRIBUCIJE
TAJNIH PODATKOV
46. člen
Izhodni dokumenti Državnega sveta, ki so namenjeni zunanjim
prejemnikom, se pripravijo za pošiljanje na podlagi pisarniške odredbe za
izhodni dokument, ki vsebuje tajne podatke. Pisarniško odredbo pripravi
zaposleni, ki je pripravil tudi izhodne dokumente. Dokument se pripravi v
potrebnem številu izvodov, pri čemer se en izvod (izvirnik) shrani. Izvirniku
se priloži kopija pisne ocene možnih škodljivih posledic za dokument, označen s
stopnjo tajnosti.
Pooblaščena oseba odredi postopke, ki so potrebni za pripravo
gradiva. Pisarniška odredba se hrani v evidenci.
Izhodni dokument se evidentira v evidenci oddanih pošiljk z
oznako stopnje tajnosti.
47. člen
Tajni podatki se prenašajo v dveh ovojnicah. Zunanja ovojnica
mora biti iz trdnega in neprosojnega materiala. Iz oznak na zunanji ovojnici ne
sme biti razvidno, da vsebuje tajni podatek. Notranja ovojnica mora imeti
oznako stopnje tajnosti, številko dokumenta, podatke o naslovniku in
pošiljatelju ter druge podatke, pomembne za varnost.
Kadar se tajni podatki prenašajo znotraj varnostnega ali
upravnega območja, prenos v dveh ovojnicah ni potreben, tajni podatki pa morajo
biti zakriti tako, da se prepreči seznanitev z njihovo vsebino.
Osebe, ki prenašajo tajne podatke, morajo biti varnostno
preverjene glede na stopnjo tajnosti tajnih podatkov, ki jih prenašajo.
Gradiv s tajnimi podatki ni dovoljeno pošiljati v elektronski
obliki po javnem omrežju niti znotraj lokalnega računalniškega omrežja.
V Državnem svetu mednarodni prenos tajnih podatkov ni možen.
48. člen
Tajni podatki stopnje tajnosti INTERNO se lahko prenašajo po
lastni prenosni mreži ali priporočeni pošti s povratnico. Dokumentov z oznako
ZAUPNO ali višje stopnje tajnosti ni dovoljeno odnašati iz varnostnega območja,
v katerem se obravnavajo, razen pod pogoji določenimi v Uredbi o varovanju
tajnih podatkov in tem sklepu.
Kadar se želijo državni svetniki zaradi opravljanja svoje
funkcije ali delovnih nalog seznaniti s tajnimi podatki, ki se hranijo v
Državnem svetu, o tem pisno seznanijo predsednika in sekretarja, ki jim
omogočita vpogled v tajne podatke na način, ki ustreza stopnji tajnosti
zahtevanih podatkov.
Kadar državni svetnik rabi tajni podatek stopnje tajnosti
ZAUPNO ali višje zaradi izvedbe točno določene naloge izven varnostnega
območja, iznos iz varnostnega območja lahko dovoli predsednik ali sekretar.
Iznos tajnih podatkov iz varnostnega območja je možno dovoliti le ob
izpolnjevanju pogojev in zagotovitvi ukrepov določenih v Uredbi o varovanju
tajnih podatkov. V primeru iznosa gradiv iz varnostnega območja mora gradivo
biti ves čas pod stalnim nadzorom.
XIV. HRAMBA, SPREMEMBA ALI ODPRAVA STOPNJE TAJNOSTI PODATKOV
IN UNIČENJE
49. člen
Za označevanje, obdelovanje, hranjenje, prenos,
razmnoževanje, evidentiranje, uničevanje in arhiviranje tajnih podatkov se
uporabljajo podzakonski predpisi, ki urejajo ravnanje s tajnimi podatki, in
interni akti Državnega sveta.
50. člen
Državni svet tajne podatke hrani, dokler jih potrebuje za
opravljanje delovnih nalog. Po uporabi se tajni podatki uničijo ali vrnejo
organu, ki jim je določil stopnjo tajnosti.
Dokumenti s tajnimi podatki, ki so del vsebinske zadeve, se
hranijo v skladu z roki, ki veljajo za to zadevo.
Kopije gradiv, ki so bile po uporabi vrnjene, je treba sproti
uničiti.
Pooblaščena oseba enkrat letno preveri, ali je treba na
podlagi odredb na gradivih s tajnimi podatki oziroma ocene o možnih škodljivih
posledicah posameznega gradiva s tajnimi podatki uničiti ali spremeniti oziroma
odpraviti stopnjo tajnosti.
Za uničenje tajnih podatkov sekretar Državnega sveta izda
sklep o imenovanju komisije za uničenje gradiv s tajnimi podatki, s katerim
določi najmanj tričlansko komisijo, v katero mora biti vključena tudi najmanj
ena pooblaščena oseba. Komisija ob uničenju gradiv naredi zapisnik o uničenju
gradiv s tajnimi podatki.
Tajni podatki se morajo uničiti na način, s katerim se
zagotovi, da postane tajni podatek nerazpoznaven in neobnovljiv, pri čemer se
uporabijo naprave in metode skladne z veljavno Uredbo o varovanju tajnih
podatkov.
XV. FIZIČNI IN TEHNIČNI UKREPI
51. člen
Ukrepe, kot so protiprisluškovalni pregled, opremljanje
prostorov, vnos elektronskih naprav in varovanje sej, na katerih se obravnavajo
tajni podatki, zagotavlja Državni zbor.
52. člen
Za delo delovnih teles, ki obravnavajo tajne podatke, se v
varnostnem območju po potrebi zagotovi ustrezno število varnostnih omar oziroma
blagajn za hrambo tajnih podatkov.
Varnostne omare se v zgornjem levem kotu označijo s podatki o
uporabniku ter označbo najvišje stopnje tajnosti podatkov, ki se v njih
hranijo.
53. člen
Posamezno nastavitev kombinacije elektronskih ključavnic na
blagajnah, v katerih se hranijo tajni podatki, lahko zaradi opravljanja
delovnih nalog poznajo samo pooblaščene osebe.
54. člen
Na notranji strani blagajne, kjer se hranijo tajni podatki
stopnje tajnosti ZAUPNO in višje, se hrani evidenca posegov, ki se nanašajo na
blagajno (menjava gesel, servisi in podobno).
55. člen
Pisni zapis kombinacij posameznih blagajn, gesla alarmnega
sistema, gesla pristopne kontrole ter rezervne ključe se hrani ločeno, v
zapečateni in neprosojni ovojnici v za to določeni blagajni.
56. člen
Nastavitev kombinacije elektronskih ali mehanskih ključavnic
na varnostnih omarah oziroma blagajnah lahko poznajo samo osebe, ki jim je
posamezna omara dodeljena v uporabo. Če se varnostna omara odklepa tudi s
ključem, ključa ni dovoljeno odnašati iz parlamentarnih prostorov. Zapis
kombinacije in rezervni ključ za posamezno blagajno se shrani v neprosojni
ovojnici v varnostni blagajni.
Ovojnica se lahko odpre samo v primeru, ko uporabnik spremeni
nastavitev kombinacije, če uporabnik pozabi nastavitev kombinacije, če je
uporabnik odsoten in je dostop do dokumentacije nujen ter v primeru naravne
nesreče. Pri odpiranju ovojnice mora biti poleg pooblaščene osebe Državnega
sveta prisoten tudi skrbnik varnostnega območja. O odpiranju se sestavi zapisnik,
v katerem se navede datum in čas odpiranja, razlog za odpiranje, navzoče osebe
ter njihov podpis.
Zapisnik se skupaj z ovojnico shrani med dokumentarno gradivo
pri pooblaščeni osebi.
Nastavitve kombinacije elektronskih in mehanskih ključavnic
na varnostnih omarah se zamenjajo, če tako odredi sekretar, če se zamenja
oseba, ki ji je posamezna omara dodeljena v uporabo, po vsakem popravilu, in v
drugih primerih, če je kombinacija bila razkrita ali bi lahko bila razkrita
nepooblaščeni osebi.
Ne glede na določbo prejšnjega odstavka, je potrebno
kombinacijo zamenjati vsakih 12 mesecev.
57. člen
Državni svetniki, sekretarji delovnih teles in drugi
zaposleni, ki imajo dovoljenje za dostop do tajnih podatkov, tajne podatke
obravnavajo praviloma v prostorih v varnostnem območju.
V istem prostoru znotraj varnostnega območja se ne sme hkrati
obravnavati tajnih podatkov različnih delovnih teles, razen če gre za skupno
sejo.
Po zaključenem obravnavanju je treba dokumente s tajnimi
podatki shraniti v varnostni omari oziroma blagajni. Dokumente v papirnati
obliki, ki niso več potrebni (delovna gradiva, osnutki, odvečne kopije, ipd.),
je treba sproti uničiti v rezalniku papirja.
Pred odhodom iz varnostnega območja pooblaščena oseba
preveri, ali so vsi dokumenti shranjeni v varnostnih blagajnah.
58. člen
Državni svet uporablja računalnike Državnega zbora, ki so
prirejeni za delo v varnostnem območju.
V varnostnem območju je nameščen posebej prirejen računalnik,
ki ni povezan v računalniško omrežje. Računalnik, lokalna delovna postaja, nima
vgrajenega diska in ima blokirano možnost priključitve v računalniško omrežje.
Računalnik se zažene s posebnim varnostno pregledanim CD-jem,
ki omogoča lokalno delo s standardnimi pisarniškimi programi, vse datoteke pa
se obdelujejo direktno na USB ključu. CD in USB ključ se hranita v varnostni
omari skupaj z drugimi tajnimi podatki.
XVI. EVIDENCE
59. člen
Državni svet vodi evidenco dovoljenj za dostop do tajnih
podatkov za zaposlene, ki vsebuje naslednje podatke:
-       
osebno ime,
-       
EMŠO,
-       
organ, kjer je oseba zaposlena ali opravlja funkcijo,
-       
organ, ki je izdal dovoljenje,
-       
stopnja tajnosti podatkov, do katerih ima oseba dostop,
-       
številka in datum izdaje ter datum veljavnosti dovoljenja,
-       
datum in organ, ki je opravil preklic dovoljenja,
-       
datum in organ, ki je zavrnil izdajo dovoljenja,
-       
datum, organ in številka dopisa, s katerim je obvestil nacionalni
varnostni organ, da je začel postopek na podlagi 25.c člena ZTP (o potrditvi
veljavnosti dovoljenja).
Državni svet vodi evidenco glede opravljanja osnovnega in
dodatnega usposabljanja s področja tajnih podatkov iz prvega odstavka
3. člena ZTP za državne svetnike, ki vsebuje naslednje podatke:
-       
osebno ime,
-       
datum opravljanja osnovnega in dodatnega usposabljanja s področja
varovanja tajnih podatkov.
Evidenco dovoljenj za dostop do tajnih podatkov za zaposlene
in evidenco opravljenih osnovnih in dodatnih usposabljanj za delo s tajnimi
podatki za državne svetnike vodi oseba, določena za vodenje kadrovskih evidenc.
60. člen
V evidenci tajnih podatkov stopnje tajnosti INTERNO, ki se
nahaja v upravnem območju, se hranijo vsi izvirniki zapisov tajnih podatkov, ne
glede na nosilec podatkov.
V evidenci tajnih podatkov stopnje tajnosti ZAUPNO in višje,
ki se nahaja v varnostnem območju, se hranijo vsi izvirniki zapisov tajnih
podatkov, ne glede na nosilec podatkov.
XVII. NOTRANJI NADZOR
61. člen
Za notranji nadzor nad izvajanjem tega sklepa, ZTP in
predpisov, sprejetih na njegovi podlagi, je odgovoren sekretar, ki za izvedbo
letnega nadzora pooblasti zaposlenega in ob tem določi obseg nadzora.

Sklep o obravnavanju in varovanju tajnih
podatkov v Državnem svetu Republike Slovenije (Uradni list RS, št. 11/22) vsebuje naslednjo prehodno in
končno določbo:
»XVIII. PREHODNA IN KONČNA DOLOČBA
62. člen
Obliko in vsebino obrazcev določi sekretar v roku 8 dni po
objavi tega sklepa.
63. člen
S sprejemom tega sklepa se odpravi Sklep o ravnanju s tajnimi
podatki v Državnem svetu Republike Slovenije, št. 040-02-7/2021/6 z dne
15. 9. 2021.
Z dnem uveljavitve tega sklepa preneha veljati Sklep o
ravnanju s tajnimi podatki v Državnem svetu Republike Slovenije (SkRTP),
št. 040-02/11-0021, z dne 12. 10. 2011.
64. člen
Ta sklep začne veljati 8 dni po objavi v Uradnem listu
Republike Slovenije.«.

Sklep o spremembah in dopolnitvah Sklepa o
obravnavanju in varovanju tajnih podatkov v Državnem svetu Republike Slovenije
(Uradni list RS, št. 44/23) vsebuje naslednjo končno določbo:
»13. člen
Ta sklep začne veljati osem dni po objavi v Uradnem listu
Republike Slovenije.«.