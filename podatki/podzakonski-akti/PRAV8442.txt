I. SPLOŠNA DOLOČBA
1. člen
(splošna določba)
(1) Ta pravilnik ureja:
-      
vrste izvršb, v katerih se predlogi za izvršbo in predlogi za nasprotno
izvršbo pošljejo na predpisanih obrazcih,
-      
vrste izvršb, v katerih se predlogi za izvršbo obdelujejo v
informacijskem sistemu avtomatizirano in potek tega postopka,
-      
vsebino in obliko obrazcev predlogov za izvršbo in predlogov za
nasprotno izvršbo.
(2) Ta pravilnik vsebuje tudi seznam
vlog in drugih pisanj, ki se lahko pošiljajo po elektronski poti, ali seznam
strank, ki lahko pošiljajo vloge in druga pisanja po elektronski poti, podpisane
na načine, ki jih določa četrti odstavek 29. člena Zakona o izvršbi in
zavarovanju in način identifikacije strank v teh primerih.
II. VRSTE IZVRŠB
2. člen
(vrste izvršb, v katerih se predlogi za
izvršbo in predlogi za nasprotno izvršbo pošljejo na predpisanih obrazcih)
Na obrazcih, predpisanih s tem pravilnikom,
se pošljejo predlogi za izvršbo za izterjavo denarne terjatve na podlagi
verodostojne listine, razen predlogov za izvršbo na podlagi priložene menice
(41.a člen Zakona o izvršbi in zavarovanju), predlogi za nasprotno izvršbo pa v
primeru nasprotne izvršbe zaradi vrnitve denarne terjatve.
3. člen
(vrste izvršb, v katerih se predlogi za
izvršbo obdelujejo v informacijskem sistemu avtomatizirano)
Po postopku, določenem s tem pravilnikom,
se v informacijskem sistemu avtomatizirano obdelujejo predlogi za izvršbo za
izterjavo denarne terjatve na podlagi verodostojne listine, razen predlogov za
izvršbo na podlagi priložene menice (41.a člen Zakona o izvršbi in
zavarovanju).
III. VSEBINA IN OBLIKA OBRAZCEV PREDLOGA ZA
IZVRŠBO
4. člen
(vsebina in oblika obrazca predloga za
dovolitev izvršbe na podlagi verodostojne listine)
(1) Upnik
vloži predlog za dovolitev izvršbe na podlagi verodostojne listine (v
nadaljnjem besedilu: predlog za izvršbo) v papirni obliki na obrazcu, ki je
sestavni del tega pravilnika in je objavljen skupaj z njim (Priloga 1) ali v
elektronski obliki.
(2) Obrazec iz
Priloge 1 tega pravilnika se izpolni v skladu z Navodilom za izpolnjevanje
obrazca za predlog za izvršbo, predlog za izvršbo v elektronski obliki pa se
izpolni v skladu z Navodilom za izpolnjevanje elektronskega obrazca za predlog
za izvršbo. Navodilo za izpolnjevanje obrazca za predlog za izvršbo in Navodilo
za izpolnjevanje elektronskega obrazca predlog za izvršbo sta sestavni del tega
pravilnika in sta objavljena skupaj z njim.
(3) Natančnejšo
obliko obrazca za vložitev predloga za izvršbo v papirni obliki in predloga za
izvršbo v elektronski obliki določi Vrhovno sodišče Republike Slovenije.
5. člen
(vsebina in oblika obrazca prilog k predlogu
za izvršbo)
(1) Več upnikov, ki uveljavlja isto
denarno terjatev proti istemu dolžniku, priloži predlogu za izvršbo tudi
prilogo k predlogu za izvršbo na obrazcu, ki je sestavni del tega pravilnika in
je objavljen skupaj z njim (Priloga 2).
(2) Upnik, ki uveljavlja isto denarno
terjatev proti več dolžnikom, priloži predlogu za izvršbo tudi prilogo k
predlogu za izvršbo na obrazcu, ki je sestavni del tega pravilnika in je
objavljen skupaj z njim (Priloga 3).
(3) Upnik, ki vloži predlog za izvršbo na
podlagi več verodostojnih listin, priloži predlogu za izvršbo tudi prilogo k
predlogu za izvršbo na obrazcu, ki je sestavni del tega pravilnika in je
objavljen skupaj z njim (Priloga 4).
(4) Obrazci iz prvega do tretjega odstavka
tega člena se uporabljajo le pri vložitvi predloga za izvršbo v papirni obliki.
Pri vložitvi predloga za izvršbo v elektronski obliki je vsebina prilog iz tega
člena smiselno zajeta v obrazcu. Obrazci iz prvega do tretjega odstavka tega
člena se izpolnijo s smiselno uporabo navodila za izpolnjevanje iz drugega
odstavka prejšnjega člena tega pravilnika.
(5) Izpolnjeni obrazci iz prvega do tretjega
odstavka tega člena so sestavni del predloga za izvršbo.
(6) Natančnejšo obliko obrazcev iz prvega
do tretjega odstavka tega člena določi Vrhovno sodišče Republike Slovenije.
6. člen
(vsebina in oblika drugih prilog k predlogu za
izvršbo)
(1) Upnik, ki v predlogu za izvršbo v
papirni obliki predlaga:
-      
več dolžnikovih dolžnikov,
-      
več kot šest računov,
-      
dolžnikovo terjatev, ki je zavarovana z zastavno pravico v
zemljiški knjigi,
-      
nepremičnino,
-      
stavbno pravico,
-      
več nepremičnin,
-      
več nepremičnin, ki niso vpisane v zemljiški
knjigi,
-      
več stavbnih pravic,
-      
več družb,
-      
več kot dve vrsti nematerializiranih vrednostnih
papirjev,
priloži predlogu za izvršbo za
vsako posamezno alinejo tudi prilogo k predlogu za izvršbo na posebnem belem
listu, formata A4. Pri vložitvi predloga za izvršbo v elektronski obliki je
vsebina prilog iz tega člena smiselno zajeta v obrazcu.
(2) Upnik v prilogi iz prejšnjega odstavka
navede naslednje podatke:
-      
oznako priloge, kot je določena v predlogu za
izvršbo,
-      
ime in priimek oziroma naziv dolžnika, na katerega
se priloga nanaša,
-      
podatke, ki so za posamezno alinejo iz prejšnjega
odstavka določeni v predlogu za izvršbo,
v prilogi iz prve alineje
prejšnjega odstavka pa še sredstvo izvršbe, na katero se priloga nanaša.
(3) Če želi upnik v predlogu za izvršbo kot
identifikacijski podatek o upniku ali dolžniku namesto davčne številke, EMŠO
ali datuma rojstva navesti drug isti povezovalni znak ali drug ustrezen
identifikacijski podatek, lahko vloži predlog za izvršbo le v papirni obliki
tako, da predlogu za izvršbo priloži prilogo na posebnem belem listu, formata
A4, na katerem navede ta podatek ter ime in priimek oziroma naziv dolžnika, na
katerega se priloga nanaša.
7. člen
(dostopnost obrazcev)
Obrazci, ki jih določata 4. in 5. člen tega pravilnika, so dostopni tudi na spletni strani Vrhovnega sodišča Republike
Slovenije (www.sodisce.si).
IV. VSEBINA IN OBLIKA OBRAZCA PREDLOGA ZA
NASPROTNO IZVRŠBO
8. člen
(vsebina in oblika obrazca predloga za
nasprotno izvršbo)
(1) Dolžnik lahko vloži predlog za
nasprotno izvršbo na obrazcu, ki je sestavni del tega pravilnika in je
objavljen skupaj z njim (Priloga 6).
(2) Obrazec se izpolni v skladu z
navodilom za izpolnjevanje, ki je sestavni del tega pravilnika in je objavljen
skupaj z njim.
(3) Natančnejšo obliko obrazca za vložitev
predloga za nasprotno izvršbo določi Vrhovno sodišče Republike Slovenije.
V. POTEK AVTOMATIZIRANEGA IZVRŠILNEGA POSTOPKA
9. člen
(splošno o poteku postopka)
V informacijskem sistemu se avtomatizirano
obdelujejo predlogi za izvršbo iz 3. člena tega pravilnika, ki so vloženi:
-      
v papirni obliki,
-      
po elektronski poti prek spletnega portala,
-      
po elektronski poti prek spletnega servisa.
10. člen
(potek postopka pri predlogu za izvršbo,
vloženem v papirni obliki)
(1) Predlog za izvršbo se v papirni obliki
lahko vloži na obrazcu iz prvega odstavka 4. člena tega pravilnika.
(2) Ker je na vsakem obrazcu iz prvega
odstavka 4. člena tega pravilnika vnaprej natisnjena enolična sklicna številka,
ki jo mora upnik navesti pri plačilu sodne takse zaradi njenega preverjanja, se
kot obrazec predloga za izvršbo ne sme uporabiti kopija obrazca, ki je kot
Priloga 1 sestavni del tega pravilnika, ker ne vsebuje vnaprej natisnjene
sklicne številke.
(3) Osebe, ki želijo izdati obrazce iz
prvega odstavka 4. člena in prvega do tretjega odstavka 5. člena tega
pravilnika, morajo pred začetkom izdajanja pri Centru za informatiko pri
Vrhovnem sodišču Republike Slovenije (v nadaljnjem besedilu: CIF) pridobiti
potrebno število sklicnih številk, ki jih natisnejo na izdane obrazce.
(4) Na obrazcu iz prvega odstavka 4. člena
tega pravilnika, ki je dostopen na spletni strani iz 7. člena tega pravilnika,
se sklicna številka dodeli samodejno.
(5) Prejeti predlog za izvršbo se na
Centralnem oddelku za verodostojno listino pri Okrajnem sodišču v Ljubljani (v
nadaljnjem besedilu: CoVL) skenira skupaj z vsemi prilogami. S tem se ustvari
elektronski spis.
11. člen
(plačilo sodne takse pri predlogu za izvršbo,
vloženem v papirni obliki)
(1) Sodna taksa se lahko plača:
-      
(črtana);
-      
z gotovino;
-      
prek POS-terminala v vložišču CoVL;
-      
z elektronskim denarjem ali drugimi veljavnimi
plačilnimi sredstvi (npr. kreditna kartica, mobilni telefon, elektronski
denar).
(2) Upnik, ki je po zakonu oproščen
plačila sodne takse, se mora vpisati na seznam oseb, ki so po zakonu oproščene
plačila sodne takse, ki ga na podlagi matičnih številk vodi CoVL. Na podlagi
matične številke upnika, navedene v predlogu za izvršbo, informacijski sistem
avtomatično zaznamuje oprostitev v elektronskem spisu.
(3) Če je predlogu za izvršbo priložen
predlog za oprostitev plačila sodne takse, se o predlogu za oprostitev plačila
sodne takse odloča istočasno z avtomatizirano obdelavo predloga za izvršbo.
12. člen
(potek postopka pri predlogu za izvršbo,
vloženem po elektronski poti prek spletnega portala)
(1) Pred
vložitvijo predloga za izvršbo po elektronski poti prek spletnega portala upnik
na spletni strani Vrhovnega sodišča Republike Slovenije predhodno pridobi
uporabniško geslo za vstop in vlaganje predlogov za izvršbo v elektronski
obliki. Pogoj za pridobitev uporabniškega gesla je, da ima upnik elektronski
naslov, na katerega mu informacijski sistem pošlje uporabniško geslo.
(2) Upnik lahko vloži predlog za izvršbo z
izpolnitvijo obrazca ali uvozom podatkov z datoteke po strukturi, ki jo določi
in na svoji spletni strani vsakokrat objavi Vrhovno sodišče Republike
Slovenije.
(3) Upnik dejanja iz prejšnjega odstavka
opravlja v svojem elektronskem odložišču, v katero vstopa z uporabniškim geslom
iz prvega odstavka tega člena.
(4) Pri izpolnjevanju predloga za izvršbo
v elektronski obliki se izvajajo naslednje avtomatične kontrole:
-      
pravilnosti številčnih podatkov (npr. EMŠO, davčna
številka, številka transakcijskega računa, sklic itd.);
-      
obstoja ulice in hišne številke v registru prostorskih enot;
-      
obstoja imena;
-      
obstoja priimka;
-      
obstoja valut in držav;
-      
obstoja naziva in matične številke;
-      
obstoja vrednostnega papirja v Klirinško depotni
družbi;
-      
obstoja datumov;
-      
izpolnitve obveznih polj.
(5) Kontrole iz prve do šeste alineje
prejšnjega odstavka se ne nanašajo na določenega posameznika in ne razkrivajo
njegovih osebnih podatkov, ampak se uporabljajo le kot pripomoček za popolnejšo
izpolnitev predloga za izvršbo. Upnik, ki ga informacijski sistem opozori na
napako, lahko kljub temu vpiše želeni podatek in nadaljuje izpolnjevanje
obrazca.
(6) Upnik, ki ga informacijski sistem
opozori na napako pri kontroli iz šeste do devete alineje četrtega odstavka
tega člena, mora napako popraviti, sicer ne more nadaljevati izpolnjevanja
obrazca.
(7) Upnik lahko na načina iz drugega
odstavka zaradi preprečitve zlorab informacijskega sistema vloži le deset
predlogov za izvršbo na uro.
13. člen
(plačilo sodne takse pri predlogu za izvršbo,
vloženem po elektronski poti prek spletnega portala)
(1) Sodna taksa se lahko plača na načine,
določene v drugi do četrti alineji prvega odstavka 11. člena tega pravilnika.
(2) Če upnik plača avtomatično izračunano
višino sodne takse z elektronskim denarjem ali drugimi veljavnimi plačilnimi
sredstvi sočasno z vložitvijo predloga za izvršbo, se šteje, da je predlog za
izvršbo vložen v trenutku, ko ga informacijski sistem prevzame. Upnik je o času
prevzema predloga za izvršbo in o opravilni številki, pod katero se vodi
izvršilna zadeva, obveščen v svojem elektronskem odložišču.
(3) Če upnik ne plača sodne takse sočasno
z vložitvijo predloga za izvršbo, informacijski sistem upnika v njegovem elektronskem
odložišču obvesti o višini sodne takse in sklicni številki, ki jo mora upnik
navesti pri plačilu sodne takse. Predlog za izvršbo, ki ga upnik pošlje brez
sočasnega plačila sodne takse, se hrani v elektronskem odložišču sodišča in se
šteje za vloženega v trenutku, ko informacijski sistem ugotovi, da je sodna
taksa plačana v predpisani višini. Upnik je o času vložitve predloga za izvršbo
in o opravilni številki, pod katero se vodi izvršilna zadeva, obveščen v svojem
elektronskem odložišču.
(4) Če informacijski sistem v desetih dneh
od dne, ko je bil predlog za izvršbo hranjen v elektronskem odložišču sodišča,
na podlagi sklicne številke iz prejšnjega odstavka ne ugotovi plačila sodne
takse, ali če ugotovi, da sodna taksa ni plačana v predpisani višini, predlog
za izvršbo vrne upniku v njegovo elektronsko odložišče.
(5) Upnik, ki je po zakonu oproščen
plačila sodne takse, se mora vpisati na seznam oseb, ki so po zakonu oproščene
plačila sodne takse, ki ga na podlagi matičnih številk vodi CoVL. Na podlagi
matične številke upnika, navedene v predlogu za izvršbo, se ne glede na tretji
odstavek tega člena šteje, da je tak predlog za izvršbo vložen v trenutku, ko
ga informacijski sistem prevzame. Upnik je o času prevzema predloga za izvršbo
in o opravilni številki, pod katero se vodi izvršilna zadeva, obveščen v svojem
elektronskem odložišču.
14. člen
(potek postopka pri predlogu za izvršbo,
vloženem po elektronski poti prek spletnega servisa)
(1) Pred vložitvijo predloga za izvršbo
ali večjega števila predlogov za izvršbo (v nadaljnjem besedilu: paket
predlogov za izvršbo) po elektronski poti prek spletnega servisa upnik na
ministrstvu, pristojnem za pravosodje (v nadaljnjem besedilu: ministrstvo),
predhodno pridobi posebno dovoljenje za pošiljanje vlog in drugih pisanj
sodišču po elektronski poti (v nadaljnjem besedilu: dovoljenje). Pogoj za
pridobitev dovoljenja je, da ima upnik kvalificirano digitalno potrdilo.
(2) Upnik lahko vloži predlog za izvršbo
po postopku iz 12. člena tega pravilnika, pri čemer v svoje elektronsko
odložišče lahko vstopa tudi s kvalificiranim digitalnim potrdilom.
(3) Upnik lahko vloži paket predlogov za
izvršbo z uvozom podatkov iz datoteke po strukturi in na način, ki ju določi in
na svoji spletni strani vsakokrat objavi Vrhovno sodišče Republike Slovenije.
(4) Upnik vloži paket predlogov za izvršbo
v svojem elektronskem odložišču, v katerega vstopa s kvalificiranim digitalnim
potrdilom na podlagi servisa za ustvarjanje paketa, ali iz svojega zalednega
programa.
(5) Ob vložitvi paketa predlogov za
izvršbo se izvede avtomatična kontrola podatkov iz paketa predlogov za izvršbo
po četrtem odstavku 12. člena tega pravilnika. Če paket predlogov za izvršbo
nima napak ali če je odstotek ugotovljenih napak manjši od odstotka, ki ga
določi CIF, informacijski sistem upniku v njegovem elektronskem odložišču pusti
obvestilo, da je paket predlogov za izvršbo uspešno vložen v elektronsko
odložišče sodišča, kjer čaka na plačilo sodne takse. Če je odstotek
ugotovljenih napak večji od odstotka, ki ga določi CIF, informacijski sistem
upniku v njegovem elektronskem odložišču pusti obvestilo o napakah, zaradi
katerih paket predlogov za izvršbo ni vložen.
15. člen
(plačilo sodne takse pri predlogu za izvršbo,
vloženem po elektronski poti prek spletnega servisa)
(1) Sodna taksa se lahko plača na načine,
določene v drugi do četrti alineji prvega odstavka 11. člena tega pravilnika.
(2) Plačilo sodne takse pri vložitvi
predloga za izvršbo poteka po postopku iz 13. člena tega pravilnika.
(3) Pri vložitvi paketa predlogov za
izvršbo informacijski sistem upnika v njegovem elektronskem odložišču obvesti o
višini sodne takse in sklicni številki, ki jo mora upnik navesti pri plačilu
sodne takse. Dodeljena sklicna številka velja za paket predlogov za izvršbo,
posamezni predlogi za izvršbo v paketu pa so označeni s svojo referenčno
številko. Paket predlogov za izvršbo se hrani v elektronskem odložišču sodišča
in se šteje za vloženega v trenutku, ko informacijski sistem ugotovi, da je
sodna taksa plačana v predpisani višini. Upnik je o času vložitve paketa
predlogov za izvršbo in o opravilnih številkah, pod katerimi se vodijo
posamezne izvršilne zadeve iz paketa, obveščen v svojem elektronskem odložišču.
(4) Če informacijski sistem v desetih dneh
od dne, ko je bil paket predlog za izvršbo hranjen v elektronskem odložišču sodišča,
na podlagi sklicne številke iz prejšnjega odstavka ne ugotovi plačila sodne
takse, paket predlogov za izvršbo vrne upniku v njegovo elektronsko odložišče.
Če informacijski sistem ugotovi, da sodna taksa ni plačana v predpisani višini,
sprejme le toliko predlogov za izvršbo iz paketa, za kolikor zadostuje plačana
sodna taksa, druge predloge za izvršbo od zadnjega navedenega navzgor pa upniku
vrne v njegovo elektronsko odložišče.
(5) Za upnika, ki je po zakonu oproščen
plačila sodne takse, in vlaga paket predlog za izvršbo, se uporablja peti
odstavek 13. člena tega pravilnika.
16. člen
(potek postopka pridobitve dovoljenja)
(1) Upnik, ki želi vlagati predloge za
izvršbo po postopku iz 14. člena tega pravilnika, zaprosi ministrstvo po pošti
ali elektronski poti za izdajo dovoljenja. V zaprosilu navede, da ima
kvalificirano digitalno potrdilo.
(2) Ministrstvo v 15 dneh po prejemu
zaprosila izda upniku dovoljenje iz prejšnjega odstavka, ki mu ga pošlje po
pošti. Dovoljenje vsebuje pogoje, pod katerimi lahko upnik s kvalificiranim
digitalnim potrdilom vlaga predloge za izvršbo po postopku iz 14. člena tega
pravilnika.
17. člen
(potek postopka pri nepopolnem predlogu za
izvršbo)
(1) CoVL upnika, ki ni vložil predloga
za izvršbo na obrazcu, predpisanem s tem pravilnikom, v sklepu o popravi ali
dopolnitvi zgolj pouči, kje lahko dobi obrazec iz 4. člena tega pravilnika.
(2) Če upnik v zakonsko določenem roku
predloga za izvršbo ne popravi ali dopolni, je sklep, s katerim se predlog za
izvršbo delno ali v celoti zavrže, brez podpisa, opremljen zgolj s strojnim
odtisom sodnega pečata.
(3) Če v primeru iz petega odstavka
14. člena tega pravilnika, informacijski sistem sprejme paket predlogov za
izvršbo, ki ima napake, se za posamezne predloge za izvršbo v paketu predlogov
za izvršbo, pri katerih so bile ugotovljene napake, uporablja drugi odstavek
tega člena.
(4) Postopek iz tega člena poteka v celoti
v papirni obliki.
18. člen
(potek postopka izdaje sklepa o izvršbi)
(1) Po prejetju popolnega predloga za
izvršbo se na podlagi podatkov, ki jih pošlje upnik v predlogu za izvršbo, in
katerih resničnosti vsebine CoVL ne preverja, v 48 urah izdela sklep o izvršbi,
ki je brez podpisa, opremljen zgolj s strojnim odtisom sodnega pečata.
(2) V sklepu iz prejšnjega odstavka se
navede krajevno pristojno sodišče, ki bo izvršilni postopek vodilo in v njem
odločalo po pravnomočnosti sklepa o izvršbi, CoVL pa dolžnika pouči o pravici
do vložitve ugovora zoper ta sklep na CoVL, o obveznosti obrazložitve ugovora
in pravnih posledicah neobrazloženega ugovora.
19. člen
(potek postopka po izdaji sklepa o izvršbi)
(1) Če dolžnik sklepu o izvršbi ugovarja,
o ugovoru odloča CoVL. Postopek poteka v celoti v papirni obliki.
(2) Če dolžnik sklepu o izvršbi ne
ugovarja, CoVL po pravnomočnosti sklepa o izvršbi in opravljenih poizvedbah
pošlje ta sklep glede na predlagana sredstva izvršbe dolžnikovemu dolžniku,
izvršitelju, zemljiški knjigi, sodnemu registru in Klirinško depotni službi.
Vročanje lahko poteka v papirni ali elektronski obliki.
(3) CoVL obvesti upnika o pravnomočnosti
sklepa o izvršbi in sodišču ali sodiščih, ki vodijo izvršilni postopek in v
njem odločajo po pravnomočnosti sklepa o izvršbi.
VI. PODPISOVANJE VLOG IN DRUGIH PISANJ V ELEKTRONSKI OBLIKI
20. člen
(podpisovanje vlog in drugih pisanj v
elektronski obliki)
Za vloge in druga pisanja v elektronski obliki
se šteje, da jih je podpisala oseba, ki je:
-      
na vlogi in drugem pisanju podpisana z varnim
elektronskim podpisom s kvalificiranim potrdilom;
-      
na vlogi in drugem pisanju navedena kot podpisnik
in ji je ministrstvo izdalo dovoljenje;
-      
ki je na vlogi in drugem pisanju navedena kot
podpisnik.
21. člen
(seznam vlog in drugih pisanj, ki se lahko
pošiljajo po elektronski poti podpisane na načine, ki jih določa 20. člen tega
pravilnika)
(1) Predlog za izvršbo za izterjavo
denarne terjatve na podlagi verodostojne listine se po elektronski poti lahko
pošlje podpisan na način iz druge ali tretje alineje prejšnjega člena.
(2) Paket predlogov za izvršbo za
izterjavo denarne terjatve na podlagi verodostojne listine se po elektronski
poti lahko pošlje podpisan le na način iz druge alineje prejšnjega člena.
22. člen
(način identifikacije strank)
(1) Stranke, ki pošljejo predlog za
izvršbo, podpisan na način iz druge alineje 20. člena tega pravilnika, se
identificirajo s kvalificiranim digitalnim potrdilom.
(2) Stranke, ki pošljejo predlog za
izvršbo, podpisan na način iz tretje alineje 20. člena tega pravilnika, se
identificirajo na podlagi elektronskega naslova, na katerega jim informacijski
sistem po prijavi pošlje uporabniško ime.

Navodilo
za izpolnjevanje obrazca za predlog za izvršbo
Navodilo
za izpolnjevanje elektronskega obrazca za predlog za izvršbo
Navodilo
za izpolnjevanje obrazca za predlog za nasprotno izvršbo
Priloga
1: Predlog za dovolitev izvršbe na podlagi verodostojne listine
Priloga
2: Priloga k predlogu za dovolitev izvršbe na podlagi verodostojne listine –
več upnikov
Priloga
3: Priloga k predlogu za dovolitev izvršbe na podlagi verodostojne listine –
več dolžnikov
Priloga
4: Priloga k predlogu za dovolitev izvršbe na podlagi verodostojne listine –
več verodostojnih listin
Priloga 5: (črtana)
Priloga
6: Predlog za nasprotno izvršbo

Pravilnik o obrazcih, vrstah izvršb in poteku
avtomatiziranega izvršilnega postopka (Uradni list RS, št. 121/07)
vsebuje naslednjo prehodno in končno določbo:
»VII. PREHODNA IN KONČNA DOLOČBA
23. člen
(že začeti
postopki)
Postopki na podlagi predlogov za izvršbo za
izterjavo denarne terjatve na podlagi verodostojne listine in predlogov za
nasprotno izvršbo v primeru nasprotne izvršbe zaradi vrnitve denarne terjatve,
začeti pred uveljavitvijo tega pravilnika, se vodijo in končajo po predpisih,
ki so veljali do uveljavitve tega pravilnika.
24. člen
(začetek
veljavnosti)
Ta pravilnik začne veljati 1. januarja
2008.«.

Pravilnik o spremembah in dopolnitvah
Pravilnika o obrazcih, vrstah izvršb in poteku avtomatiziranega izvršilnega
postopka (Uradni list RS, št. 71/10) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o obrazcih, vrstah izvršb in poteku avtomatiziranega izvršilnega
postopka (Uradni list RS, št. 35/11) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.