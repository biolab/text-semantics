I. SPLOŠNE DOLOČBE
1. člen
(področje urejanja)
Ta pravilnik v skladu z Direktivo 2001/83/ES Evropskega
parlamenta in Sveta z dne 6. novembra 2001 o zakoniku Skupnosti o zdravilih za
uporabo v humani medicini (UL L št. 311 z dne 28. 11. 2001, str. 67), zadnjič
spremenjeno z Direktivo 2008/29/ES Evropskega parlamenta in Sveta z dne 11.
marca 2008 o spremembi Direktive 2001/83/ES o zakoniku Skupnosti o zdravilih za
uporabo v humani medicini, glede Komisiji podeljenih izvedbenih pooblastil (UL
L št. 81 z dne 20. 3. 2008, str. 51), določa posebnosti pri urejanju
radiofarmacevtskih izdelkov in je dopolnilo predpisom, ki so izdani na podlagi
Zakona o zdravilih (Uradni list RS, št. 31/06 in 45/08; v nadaljnjem besedilu:
zakon) in predpisom, ki so izdani na podlagi Zakona o varstvu pred
ionizirajočimi sevanji in jedrski varnosti (Uradni list RS, št. 102/04 – uradno
prečiščeno besedilo).
2. člen
(vsebina pravilnika)
Ta pravilnik določa: 
-       
dodatne pogoje za pridobitev dovoljenja za promet z radiofarmacevtskimi
izdelki; 
-       
dodatne pogoje za povzetek glavnih značilnosti zdravila, navodilo za
uporabo in označevanje radiofarmacevtskih izdelkov; 
-       
dodatne pogoje za pripravo in uporabo radiofarmacevtskih izdelkov; 
-       
dodatne pogoje za promet na debelo z radiofarmacevtskimi izdelki; 
-       
način zbiranja in odlaganja odpadkov, ki nastanejo pri uporabi in delu z
radiofarmacevtskimi izdelki.
3. člen
(izjeme glede uporabe tega pravilnika)
Določbe tega pravilnika se ne uporabljajo za radioaktivne
izotope v obliki zaprtih virov ionizirajočega sevanja, ki jih urejajo predpisi,
izdani na podlagi Zakona o varstvu pred ionizirajočimi sevanji in jedrski
varnosti.
4. člen
(definicije)
Poleg izrazov, ki so opredeljeni v zakonu in zakonu o varstvu
pred ionizirajočimi sevanji in jedrski varnosti, se v tem pravilniku
uporabljajo še naslednji izrazi: 
1.     
Priprava radiofarmaka pomeni sprotno (ex tempore) pripravo
radiofarmaka iz generatorjev, kompletov za pripravo radiofarmakov in
radiofarmacevtskih predhodnikov; 
2.     
Dobra proizvodna praksa za proizvodnjo radiofarmacevtskih izdelkov je
del dobre proizvodne prakse, ki zagotavlja dosledno izdelavo in kontrolo
radiofarmacevtskih izdelkov po merilih za kakovost in ustreznost namenu
uporabe, kot zahteva dovoljenje za promet in specifikacija izdelka; 
3.     
Dobra praksa za pripravo radiofarmakov v zdravstvenih institucijah je
sistem za zagotavljanje ustrezne priprave, rokovanja in razdeljevanja
radiofarmakov v pooblaščenih zavodih; 
4.     
Radiooznačevanje je označevanje z radioaktivnimi izotopi; 
5.     
Zunanja ovojnina pri radiofarmacevtskem izdelku pomeni: 
a)   
svinčen, plastičen ali vsebnik iz druge ustrezne snovi, ki zmanjšuje dozo
radioaktivnega sevanja na površini ovojnine in na določeni razdalji; 
b)   
pločevinast ali vsebnik iz druge ustrezne snovi, ki zagotavlja
nepropustnost oziroma vodotesnost za pline in tekočine ter 
c)   
transportno ovojnino.
II. PRIDOBITEV DOVOLJENJA ZA PROMET
5. člen
(dovoljenje za promet)
(1) Pridobitev dovoljenja za promet z zdravilom je potrebna
za industrijsko pripravljene radiofarmacevtske izdelke. 
(2) Pridobitev dovoljenja za promet z zdravilom ni potrebna
za radiofarmake, ki so ob času uporabe po navodilih proizvajalca pripravljeni v
pooblaščenih zdravstvenih institucijah pod nadzorom odgovorne osebe iz 12.
člena tega pravilnika. Pripravljajo se iz radionuklidnih generatorjev,
kompletov za pripravo radiofarmakov ali radiofarmacevtskih predhodnikov, ki imajo
dovoljenje za promet z zdravilom v Republiki Sloveniji.
6. člen
(vloga za pridobitev dovoljenja za promet za
radiofarmacevtske izdelke)
Vloga za pridobitev dovoljenja za promet z zdravilom mora za
radiofarmacevtske izdelke v dokumentaciji o kakovosti, varnosti in
učinkovitosti poleg pogojev, ki jih določa zakon in na njegovi podlagi izdani
predpisi, v posameznem modulu vsebovati tudi podatke iz Priloge 1 tega
pravilnika.
7. člen
(vloga za pridobitev dovoljenja za promet za
radiofarmacevtske predhodnike)
(1) V vlogi za pridobitev dovoljenja za promet z
radiofarmacevtskim predhodnikom je treba navesti podatke, ki obravnavajo možne
posledice slabe učinkovitosti radiooznačevanja ali in vivo stabilnosti
radiooznačenega kompleksa, to je vprašanja v zvezi z učinki prostega
radionuklida na bolnika. Priložiti je treba tudi ustrezne podatke o poklicnih
tveganjih, to je o izpostavljenosti bolnišničnega osebja in okolja sevanju. 
(2) Vloga za pridobitev dovoljenja za promet z zdravilom mora
za radiofarmacevtske predhodnike v dokumentaciji o kakovosti, varnosti in
učinkovitosti poleg pogojev, ki jih določa zakon in na njegovi podlagi izdani
predpisi, v posameznem modulu vsebovati tudi podatke iz Priloge 2 tega
pravilnika.
III. INFORMACIJE O RADIOFARMACEVTSKIH IZDELKIH
8. člen
(povzetek glavnih značilnosti)
Vsebina in struktura povzetka glavnih značilnosti za
radiofarmacevtske izdelke sta določena v Pravilniku o dovoljenju za promet z
zdravilom za uporabo v humani medicini.
9. člen
(navodilo za uporabo)
Navodilo za uporabo mora poleg podatkov, ki so določeni v
Pravilniku o označevanju zdravil in navodilu za uporabo (Uradni list RS, št.
54/06), vsebovati še naslednje: 
-       
navodila za sprotno pripravo radiofarmaka, če je potrebno; 
-       
najdaljši čas shranjevanja, v katerem vmesni izdelek, kot je eluat, ali
sproti pripravljen radiofarmak, še ustreza predpisanim specifikacijam oziroma
zahtevam, če je potrebno; 
-       
previdnostne ukrepe, ki jih morata upoštevati uporabnik in bolnik med
postopkom priprave in uporabe; 
-       
podatke o ravnanju z radiofarmacevtskimi izdelki po izteku roka njihove
uporabnosti v skladu s predpisi o varovanju okolja pred ionizirajočimi sevanji
in navodila za ravnanje z radioaktivnimi odpadki.
10. člen
(označevanje radiofarmacevtskega izdelka)
(1) Radiofarmacevtski izdelki morajo poleg podatkov, ki so
določeni v Pravilniku o označevanju zdravil in navodilu za uporabo, vsebovati
dodatne podatke v skladu s tem pravilnikom. 
(2) Na steklenički oziroma viali ali na stični ovojnini
izdelka, ki vsebuje radionuklide (radioaktivne izotope), morajo biti naslednji
podatki: 
-       
navedba učinkovine mora poleg imena ali kode vsebovati tudi kemijski
simbol radioaktivnega izotopa; 
-       
mednarodni simbol za radioaktivnost; 
-       
pri tekočih pripravkih, skupna radioaktivnost v viali oziroma
steklenički ali radioaktivnost v mililitru tekočine ob določenem datumu in če
je potrebno ob uri ter volumen tekočine v viali oziroma steklenički; 
-       
pri trdnih pripravkih, kot so suho zamrznjeni pripravki, skupna
radioaktivnost v viali oziroma steklenički ob določenem datumu in če je
potrebno ob uri; 
-       
pri kapsulah radioaktivnost vsake kapsule ob določenem datumu in če je
potrebno ob uri ter število kapsul v viali oziroma steklenički. 
(3) Zunanja ovojnina mora poleg podatkov iz prejšnjega
odstavka in Pravilnika o označevanju zdravil in navodilu za uporabo vsebovati
še: 
-       
ime izdelka z razlago (obrazložitvijo) kode, uporabljene na
stekleničkah/vialah; 
-       
skupno radioaktivnost ob določenem datumu in če je potrebno ob uri. 
(4) Radiofarmacevtski predhodniki morajo biti dodatno
označeni z opozorili: 
-       
''Ni namenjeno za neposredno uporabo pri bolnikih.'' 
-       
''Za radiooznačevanje in vitro.'' 
(5) Kompleti za pripravo radiofarmaka morajo biti po
rekonstituciji označeni v skladu z drugim odstavkom tega člena. 
(6) Nalepka na transportni ovojnini mora biti praviloma v
slovenskem jeziku in ne sme prekrivati besedila v angleškem jeziku. Pri
označevanju transportne ovojnine radiofarmacevtskega izdelka je treba
upoštevati mednarodne predpise in predpise o prevozu nevarnega blaga.
IV. PRIPRAVA IN UPORABA RADIOFARMACEVTSKIH IZDELKOV
11. člen
(priprava in uporaba radiofarmacevtskih izdelkov)
(1) Radiofarmacevtski izdelki se lahko pripravljajo oziroma
uporabljajo le v zdravstvenih institucijah, ki jih za te dejavnosti določi
minister, pristojen za zdravje. 
(2) Priprava, rokovanje in uporaba radiofarmacevtskih
izdelkov morajo biti v skladu z zakonom, predpisi o ionizirajočih sevanjih in
predpisi s področja prevoza nevarnega blaga ter v skladu z načeli dobre prakse za
pripravo radiofarmakov v zdravstvenih institucijah.
12. člen
(zahteve za opravljanje dejavnosti)
Zdravstvene institucije, ki jih je minister, pristojen za
zdravje, določil, da lahko pripravljajo radiofarmacevtske izdelke, morajo
upoštevati načela dobre prakse za pripravo radiofarmakov v zdravstvenih
institucijah. Za pripravo radiofarmakov iz radionuklidnih generatorjev,
kompletov za pripravo radiofarmakov in radiofarmacevtskih predhodnikov morajo
imeti zaposleno odgovorno osebo z najmanj univerzitetno izobrazbo farmacevtske
smeri in opravljenim dodatnim usposabljanjem s področja radiofarmacije, v
skladu s priporočili Evropskega združenja za nuklearno medicino (The
European Association of Nuclear Medicine), ki so dostopna na spletni strani
http://www.eanm.org/.
V. PROMET NA DEBELO Z RADIOFARMACEVTSKIMI IZDELKI
13. člen
(dovoljenje za promet na debelo)
Promet na debelo z radiofarmacevtskimi izdelki lahko
opravljajo le pravne ali fizične osebe, ki imajo za to dejavnost dovoljenje
organa, pristojnega za zdravila v okviru dovoljenja za promet na debelo z
zdravili in izpolnjujejo pogoje po predpisih, ki urejajo promet z zdravili na
debelo in pogoje v skladu s tem pravilnikom.
14. člen
(odgovorna oseba)
Pravne ali fizične osebe, ki opravljajo promet na debelo z radiofarmacevtskimi
izdelki, morajo določiti odgovorno osebo, ki ima poleg pogojev, določenih v 2.
točki prvega odstavka 74. člena zakona, in na njegovi podlagi izdanega
pravilnika, ki določa natančnejše pogoje za promet na debelo z zdravili,
opravljeno tudi dodatno usposabljanje s področja radiofarmacije, v skladu s
priporočili Evropskega združenja za nuklearno medicino.
15. člen
(promet z radiofarmacevtskimi izdelki)
(1) Imetniki dovoljenja za opravljanje dejavnosti prometa na
debelo z radiofarmacevtskimi izdelki lahko radiofarmacevtske izdelke kupujejo
samo od imetnikov dovoljenja za izdelavo radiofarmacevtskih izdelkov in od
imetnikov dovoljenja za promet na debelo z radiofarmacevtskimi izdelki. 
(2) Imetniki dovoljenja za opravljanje dejavnosti prometa na
debelo z radiofarmacevtskimi izdelki lahko radiofarmacevtske izdelke prodajajo
samo imetnikom dovoljenja za promet na debelo z radiofarmacevtskimi izdelki in
zdravstvenim institucijam iz prvega odstavka 11. člena tega pravilnika. 
(3) Zdravstvene institucije iz prvega odstavka 11. člena tega
pravilnika lahko kupujejo radiofarmacevtske izdelke samo od imetnikov
dovoljenja za opravljanje dejavnosti prometa na debelo z radiofarmacevtskimi
izdelki.
16. člen
(sprostitveni certifikat)
Pravna ali fizična oseba, ki ima dovoljenje za opravljanje
dejavnosti prometa z radiofarmacevtskimi izdelki na debelo, je dolžna
zdravstveni instituciji iz prvega odstavka 11. člena tega pravilnika ob vsaki
dobavi radiofarmacevtskega izdelka predložiti kopijo izdelovalčevega oziroma
proizvajalčevega sprostitvenega certifikata za vsako dobavljeno serijo
radiofarmacevtskih izdelkov.
VI. NAČIN ZBIRANJA IN ODLAGANJA RADIOAKTIVNIH ODPADKOV
17. člen
(način zbiranja in odlaganja odpadkov)
Vse pooblaščene institucije, ki uporabljajo radiofarmacevtske
izdelke, so dolžne z radioaktivnimi odpadki, ki nastajajo pri delu in uporabi,
ravnati v skladu z Zakonom o varstvu pred ionizirajočimi sevanji in jedrski
varnosti.
VII. KONČNI DOLOČBI
18. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o radiofarmacevtskih izdelkih (Uradni list RS, št. 7/01).
19. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 72-18/2008
Ljubljana, dne 23. junija 2008
EVA 2008-2711-0011
Zofija Mazej Kukovič l.r. 
Ministrica 
za zdravje

Priloga
1: Podatki, ki jih mora vsebovati vloga za pridobitev dovoljenja za promet za
radiofarmacevtske izdelke
Priloga
2: Podatki, ki jih mora vsebovati vloga za pridobitev dovoljenja za promet za
radiofarmacevtske izdelke