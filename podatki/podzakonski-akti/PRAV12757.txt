I. SPLOŠNA DOLOČBA
1. člen
(1) Ta pravilnik določa kriterije za valorizacijo oseb
zasebnega prava, ki so na podlagi področnih zakonov pridobile status delovanja
v javnem interesu.
(2) Osebe zasebnega prava, ki so na podlagi področnih
zakonov pridobile status delovanja v javnem interesu (v nadaljevanju: osebe
zasebnega prava, ki delujejo v javnem interesu), so društva in druge pravne
osebe zasebnega prava, ki delujejo v javnem interesu in za katere se ugotovi
širša družbena korist arhivskega gradiva, ki nastaja pri njihovem delovanju.
II. VALORIZACIJA OSEB ZASEBNEGA PRAVA, KI DELUJEJO V JAVNEM
INTERESU
2. člen
(1) Osebe zasebnega prava, ki delujejo v javnem
interesu, se valorizirajo glede na pomen celote gradiva, ki nastaja pri
njihovem delovanju.
(2) Lastnosti arhivskega gradiva ima tisti del
dokumentarnega gradiva, ki se nanaša na delovanje v javnem interesu.
3. člen
Kriteriji za valorizacijo so naslednji:
-       
pomen dejavnosti in funkcij osebe zasebnega prava, ki deluje v javnem
interesu, glede na njeno vlogo, tradicijo in vrednost za območje, na katerem
deluje, 
-       
pomen osebe zasebnega prava, ki deluje v javnem interesu, kot osrednje,
razvojne in podporne organizacije na področju, na katerem deluje, oziroma
osrednji pomen za območje, na katerem deluje,
-       
velikost osebe zasebnega prava, ki deluje v javnem interesu, glede na
število članov v primerjavi z istovrstnimi osebami zasebnega prava oziroma
njena sorazmerno razvejana aktivnost v primerjavi z drugimi istovrstnimi
osebami,
-       
obseg delovanja osebe zasebnega prava, ki deluje v javnem interesu, ki
presega običajno delovanje istovrstnih oseb oziroma njena posebna usmeritev v
dejavnosti istovrstnih oseb zasebnega prava, ki delujejo v javnem interesu,
-       
sodelovanje in povezanost osebe zasebnega prava, ki deluje v javnem
interesu, z javnopravnimi osebami na področju, na katerem deluje, in sicer pri
pripravi zakonskih podlag ali dajanju smernic za razvoj dejavnosti na področju,
na katerem deluje,
-       
primerna zastopanost oseb zasebnega prava, ki delujejo v javnem
interesu, na vseh področjih, ki jih določa veljavna zakonodaja (kriterij
reprezentativnosti),
-       
primerna zastopanost istovrstnih oseb zasebnega prava, ki delujejo v
javnem interesu, na vseh nivojih.
III. KONČNA DOLOČBA
4. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-12/2016-22
Ljubljana, dne 14. oktobra 2016
EVA 2016-3340-0026
Anton Peršak l.r.
Minister
za kulturo