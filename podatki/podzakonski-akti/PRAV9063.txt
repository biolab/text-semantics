1. člen
(splošna določba)
Ta pravilnik ureja število oseb, ki lahko pridobijo soglasje
za dajanje pravne pomoči v obliki prvega pravnega nasveta oziroma pravnega
svetovanja (v nadaljnjem besedilu: osebe), postopek za preizkus izpolnjevanja
pogojev, natančnejše pogoje glede prostorov in opreme ter postopek za izdajo
soglasja, pravila nadzora nad dajanjem pravne pomoči ter višino in način
plačila za pravno pomoč in najnižjo zavarovalno vsoto.
2. člen
(število oseb)
Soglasje lahko pridobi vsaka oseba iz prejšnjega člena tega
pravilnika, ki izpolnjuje predpisane pogoje.
3. člen
(vloga za izdajo soglasja)
Pisno vlogo za izdajo soglasja vloži oseba na Ministrstvu za
pravosodje (v nadaljnjem besedilu: ministrstvo). 
Ministrstvo vodi postopek za izdajo soglasja v skladu s tem
pravilnikom po Zakonu o splošnem upravnem postopku.
4. člen
(prostori in oprema)
Prostori in oprema oseb za opravljanje brezplačne pravne
pomoči morajo ustrezati pogojem, ki so predpisani s tem pravilnikom in
veljavnimi sanitarno-zdravstvenimi predpisi, predpisi o graditvi objektov, o
varstvu okolja, o urejanju naselij, o varstvu pri delu in o varstvu pred
požarom. 
Prostori oseb so pisarna in pomožni prostori. 
Pisarna po tem pravilniku je prostor, v katerem oseba
opravlja brezplačno pravno pomoč. Imeti mora opremo za pisarniško poslovanje in
prostor za sprejem strank. 
Pomožni prostori so čakalnica in sanitarije, ki morajo biti v
neposredni bližini pisarne.
5. člen
(pogoji za prostore)
Minimalni tehnični oziroma drugi pogoji, ki se nanašajo na
zunanjo in notranjo ureditev prostorov, so: 
-       
zunanjost prostora mora biti gradbeno dokončana; 
-       
dostop mora biti varen, neoviran in osvetljen; 
-       
zagotovljeno mora biti najmanj eno parkirno mesto za stranke in prostori
morajo biti lahko dosegljivi z javnimi prevoznimi sredstvi; 
-       
notranjost prostora mora biti gradbeno dokončana in iz materialov, ki se
lahko čistijo oziroma vzdržujejo; 
-       
v prostorih morajo biti zagotovljene ustrezne mikroklimatske razmere; 
-       
višina prostora ne sme biti nižja od 2,4 metra; 
-       
velikost prostorov ne sme biti manjša od 25 m2; 
-       
za prostore mora biti izkazana lastninska pravica ali sklenjena najemna
pogodba za najmanj tri leta.
6. člen
(pogoji za opremo)
Posebni tehnični oziroma drugi pogoji, ki se nanašajo na
ureditev pisarne in opreme oseb, so: 
-       
prostor mora biti ustrezno osvetljen, z možnostjo prezračevanja (naravno
prezračevanje ali z napravami za umetno prezračevanje) in ogrevan; 
-       
oprema mora biti tehnično brezhibna in iz materialov, ki se lahko
čistijo in vzdržujejo; 
-       
razporeditev opreme mora zagotavljati varno gibanje strank in delo
zaposlenih; 
-       
v prostorih mora biti najmanj en telefonski priključek; 
-       
oseba mora imeti dostop do internetnega omrežja; 
-       
pohištvo mora zagotavljati varno hrambo dokumentacije; 
-       
prostori morajo biti zavarovani proti vsem običajnim nevarnostim pri
zavarovalnici; 
-       
prostori morajo biti tehnično varovani.
7. člen
(vzdrževanje prostorov in opreme)
Osebe morajo prostore in opremo redno vzdrževati tako, da ob
vsakem času dosegajo minimalne tehnične in druge pogoje, določene s tem
pravilnikom.
8. člen
(pregled prostorov in opreme)
Izpolnjevanje pogojev glede prostorov in opreme se dokazuje z
dovoljenjem pristojnega organa o uporabi prostorov za poslovno dejavnost ali s
pregledom prostorov, ki ga pred izdajo soglasja opravi pristojna služba
ministrstva. 
Na predlog pristojne službe ministrstva minister za
pravosodje (v nadaljnjem besedilu: minister) lahko dovoli ponovitev pregleda
zaradi odprave manjših pomanjkljivosti v osmih dneh od dneva prejema zapisnika
o pregledu.
9. člen
(izdaja soglasja)
Pristojna služba ministrstva v tridesetih dneh po vložitvi
vloge za vpis v register oseb, ki dajejo brezplačno pravno pomoč, na podlagi
vlog oziroma ugotovitev pregleda iz prejšnjega člena izdela mnenje o
upravičenosti za izdajo soglasja osebi za opravljanje dejavnosti brezplačne
pravne pomoči. 
Pred izdajo soglasja s poizvedbami, pridobitvijo listin ter
drugimi ustreznimi dokazili in postopki preveri podatke iz vloge. 
Minister odloči o izdaji soglasja osebi najpozneje v tridesetih
dneh od dneva, ko je prejel mnenje pristojne službe iz prvega odstavka tega
člena.
10. člen
(izvajanje pravne pomoči)
Oseba mora izvajati brezplačno pravno pomoč v skladu s
predpisi, ki urejajo brezplačno pravno pomoč. 
Pred vpisom v register mora oseba ob vhodu v stavbo na vidnem
mestu pritrditi napisno tablo s svojim imenom in navedbo, da opravlja
brezplačno pravno pomoč. 
Pred vpisom v register mora oseba predložiti ministru tudi
dokazilo, da ima sklenjeno zavarovalno pogodbo za zavarovanje odgovornosti za
morebitno škodo pri svetovanju vsaj za najnižjo zavarovalno vsoto po tem
pravilniku. 
Oseba lahko začne opravljati brezplačno pravno pomoč dan po
vpisu v register pooblaščenih oseb za dajanje brezplačne pravne pomoči. 
Oseba mora nemudoma pisno obvestiti ministrstvo o vseh
spremembah, vezanih na izdajo soglasja, ki bi lahko vplivale na izvajanje
brezplačne pravne pomoči.
11. člen
(vodenje registra)
Ministrstvo za pravosodje vodi register oseb (v nadaljnjem
besedilu: registrski organ). 
Vodi ga z uporabo informacijske tehnologije. 
V register se vpisujejo naslednji podatki: 
1.     
zaporedna številka vpisa v register (v nadaljnjem besedilu: registrska
številka) in datum vpisa v register; 
2.     
ime oziroma osebno ime in sedež osebe; 
3.     
številka in datum odločbe, s katero je minister izdal soglasje za
opravljanje dejavnosti brezplačne pravne pomoči; 
4.     
številka in datum odločbe, s katero je minister odvzel soglasje za
opravljanje dejavnosti brezplačne pravne pomoči; 
5.     
datum izbrisa iz registra na lastno zahtevo.
12. člen
(izbris iz registra)
Oseba se izbriše iz registra pooblaščenih oseb za dajanje
brezplačne pravne pomoči: 
-       
na svojo lastno zahtevo z dnem, ko ministrstvo odloči o zahtevi za
izbris; 
-       
na podlagi dokončne odločbe o odvzemu soglasja z dnem njene dokončnosti.
13. člen
(odvzem soglasja)
Minister lahko zaradi neizpolnjevanja pogojev, zaradi
nestrokovnega, nerednega ali nevestnega dajanja pravne pomoči ali zaradi
onemogočanja nadzora odvzame soglasje za opravljanje dejavnosti dajanja
brezplačne pravne pomoči.
14. člen
(izpiski in potrdila)
V register vpisani podatki so javni in jih sme vsakdo
pregledovati. 
Listine se smejo pregledovati samo, če oseba izkaže pravni
interes. 
Vsakdo, ki izkaže pravni interes, sme zahtevati, da se mu
izda overjeni izpis iz registra.
15. člen
(seznam pooblaščenih oseb)
Ministrstvo mora ob vsakem vpisu nove osebe v register
pooblaščenih oseb oziroma ob vsakem izbrisu pooblaščenih oseb iz registra
pooblaščenih oseb za dajanje brezplačne pravne pomoči, najmanj pa enkrat na
leto, vsem pristojnim organom za brezplačno pravno pomoč poslati seznam
pooblaščenih oseb. 
Seznam pooblaščenih oseb se objavi na svetovnem spletu.
16. člen
(plačilo pravne pomoči)
Osebe so za prvi pravni nasvet in brezplačno pravno
svetovanje upravičene do plačila v polovični višini, določeni za posamezne
storitve po veljavni odvetniški tarifi. 
Izplačilo se opravi na podlagi računa pooblaščene osebe,
izdanega do petega dne v mesecu za pretekli mesec, s priloženo evidenco o
brezplačni pravni pomoči, ki mora obsegati: 
-       
število prvih pravnih nasvetov z navedbo zaporedne številke vpisa,
osebnih podatkov prosilca, datuma opravljenega nasveta in kratkega opisa
zadeve; 
-       
število opravljenih svetovanj s priloženimi napotnicami, ki jih potrdijo
strokovne službe za brezplačno pravno pomoč v skladu s predpisi, ki urejajo
brezplačno pravno pomoč.
17. člen
(nadzor)
Nadzor nad opravljanjem dejavnosti brezplačne pravne pomoči
nad osebami izvede najmanj enkrat na letno (redni nadzor) posebna komisija, ki
jo imenuje minister. Izvede ga tudi ob sumu nepravilnosti oziroma neustreznega
delovanja osebe (izredni nadzor). 
Komisijo sestavljajo trije člani. Predsednika in člana
komisije imenuje minister. Vsaj dva člana komisije morata imeti univerzitetno
izobrazbo pravne smeri. 
Posamezen nadzor izvedeta najmanj dva člana komisije, ki ju
določi minister. 
Komisija opravlja pri nadzoru zlasti naslednje naloge: 
-       
preverja način opravljanja dejavnosti brezplačne pravne pomoči; 
-       
pregleda dokumentacijo, ki se nanaša na opravljanje dejavnosti
brezplačne pravne pomoči, poslovanje z napotnicami ter obračunavanjem in
potrjevanjem stroškov; 
-       
preverja izpolnjevanje pogojev, ki so v skladu s tem pravilnikom
potrebni za pridobitev soglasja; 
-       
nadzira obseg opravljenega dela; 
-       
nadzira finančno poslovanje; 
-       
opravlja druge naloge po odredbi ministra. 
Pravilnost finančnega poslovanja osebe lahko na predlog
komisije pregleda tudi računovodstvo ministrstva ali sodni izvedenec finančne
stroke.
18. člen
(pregled in zapisnik)
Predstavnik osebe ima pravico in dolžnost sodelovati pri delu
komisije, zagotoviti dostop v prostore, omogočiti pregled zahtevane
dokumentacije, predložiti vse podatke in listine, ki so potrebni za izvedbo
nadzora, dati dodatne informacije in zagotoviti nemoteno delo komisije. 
O posameznem nadzoru se sestavi zapisnik. Na podlagi tega
zapisnika, ki mora biti komisiji predložen najpozneje v desetih dneh po
izvedenem posameznem nadzoru, komisija sprejme poročilo, ki se najpozneje v
enem mesecu po izvedenem nadzoru pošlje osebi, ministru, po potrebi pa tudi
drugim organom. 
Oseba lahko pisne pripombe k poročilu pošlje komisiji
najpozneje v osmih dneh po prejemu poročila. 
Poročilo lahko vsebuje tudi predlog ministru za odvzem
soglasja po 13. členu tega pravilnika.
19. člen
(najnižja zavarovalna vsota)
Najnižja zavarovalna vsota, za katero mora oseba skleniti
zavarovalno pogodbo za škodo pri svetovanju, znaša 50.000 eurov na leto.
20. člen
(končna določba)
Z dnem uveljavitve tega pravilnika preneha veljati Pravilnik
o pogojih in postopku za vpis v register oseb za dajanje brezplačne pravne
pomoči (Uradni list RS, št. 83/01, 42/05 in 32/07), uporablja pa se do začetka
uporabe tega pravilnika.
21. člen
(končna določba)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2008.
Št. 007-215/2008-06
Ljubljana, dne 17. julija 2008
EVA 2008-2011-0044
prof. dr. Lovro Šturm l.r. 
Minister 
za pravosodje