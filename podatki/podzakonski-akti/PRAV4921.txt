Vsebina
1. člen
Ta pravilnik določa obliko, vsebino in način izpolnjevanja
ovojnic za vročanje po pošti v skladu z zakonom o pravdnem postopku (Uradni
list RS, št. 12/03 – prečiščeno besedilo) in v skladu z zakonom o kazenskem
postopku (Uradni list RS, št. 63/94, 70/94 – popr., 49/98, 66/98 – popr.,
72/98, 6/99, 66/00, 111/01, 56/03).
Ovojnica
2. člen
Ovojnica je izdelana kot večslojna tiskovina. Na levi
polovici zgornjega sloja je pritrjen dodatni sloj (v nadaljnjem besedilu:
vročilnica). V smeri izpisa ima zgornji sloj ovojnice podaljšek, ki je namenjen
obvestilom oziroma sporočilom o prispelem pismu po zakonu o pravdnem postopku
oziroma po zakonu o kazenskem postopku (v nadaljnjem besedilu: obvestila).
Ovojnica je pravokotne oblike.
Ovojnica za laserski tiskalnik je širine 210 mm in dolžine
148 mm. Zgornji sloj ovojnice je podaljšan v smeri izpisa za 149 mm, tako da je
ovojnica skupaj s podaljškom dolga 297 mm.
Format ovojnice za matrični tiskalnik je isti kot za ovojnico
za laserski tiskalnik, temu so dodana vodila v širini 20 mm na vsaki strani.
Format ovojnice s podaljškom je poravnan s spodnjim robom. Skupna dolžina
ovojnice s podaljškom za iglični tiskalnik je 12" (dvanajst ameriških
inčev) – v skladu z računalniškimi standardi za tiskalnike.
Ovojnica je zlepljena po zgornjem, spodnjem in desnem robu,
na levem robu pa ima pritrjen silikonski trak z lepilom za zapiranje ovojnice
po vlaganju listin.
Ovojnica je z notranje strani opremljena s številčnim
rastrom, ki ohranja zaupnost vsebine.
Ovojnica ima v spodnjem levem robu izpisano oznako VR-MP-2.
Ovojnica mora biti pripravljena tako, da jo vodila tiskalnika
skozi mehanizem vlečejo enakomerno, da skozi tiskalnik teče gladko in da se
papir ob tiskanju ne guba.
Izdelovalec ovojnic mora predhodno pridobiti mnenje
Ministrstva za pravosodje o vsebinski ustreznosti ovojnice in Centra za
informatiko pri Vrhovnem sodišču Republike Slovenije o tehnični ustreznosti
ovojnice.
Vročilnica
3. člen
Vročilnica ima obliko pokončnega pravokotnika, ki je 134 mm
od levega roba ovojnice navpično in 104 mm od spodnjega roba ovojnice vodoravno
nakazan s perforirnimi nizi.
Na vročilnici je zgoraj napis »VROČILNICA«, pod njim pa z
vogalnimi črtami označen pravokotnik, velikosti 60 x 18 mm, kamor se izpiše
črtna koda s številko sprejemne pošte in številko priporočene pošiljke. Pod tem
pravokotnikom je napis »ŠTEVILKA:«, pod njim je napis »VSEBINA:« in pod njim
navpičen napis »PREJEMNIK VROČILNICE:«. Ob napisu je z vogalnimi črtami označen
pravokotnik, velikosti 80 x 27 mm, kamor se vpiše, kdo je prejemnik vročilnice.
Pod njim je črtna razpredelnica, velikosti 80 x 17 mm, za vpis datuma in
podpisa ob neuspeli vročitvi. Pod črtno razpredelnico je navpičen napis
»NASLOVNIK PISMA:« in ob njem z vogalnimi črtami označen pravokotnik, velikosti
80 x 27 mm, kamor se vpiše, kdo je naslovnik pisma.
Črtna razpredelnica iz prejšnjega odstavka je razdeljena na
tri stolpce. V levem stolpcu, širine 18 mm, je napis »Naslovnik obveščen o
prispelem pismu«. Druga dva stolpca sta enako široka in enakomerno razdeljena
na tri vrstice. V srednji zgornji vrstici je napis »datum«, prazni vrstici pod
njim pa sta namenjeni vpisu datuma, ko je vročevalec naslovniku pisma pustil 1.
oziroma 2. obvestilo. V desni zgornji vrstici je napis »podpis«, spodnji prazni
dve desni vrstici pa sta namenjeni podpisu vročevalca, ki je pustil obvestili.
Na hrbtni strani vročilnice je besedilo: »Potrjujem, da sem
dne«, temu besedilu sledi prostor za datum vročitve, ki mora biti dovolj velik,
da prejemnik pisma z besedo napiše datum prejema pisma. Za njim je besedilo
»prejel navedeno pismo.«. Za tem je prostor za podpis prejemnika in za pripombe
vročevalca.
Desna polovica sprednje strani ovojnice
4. člen
Na desni polovici sprednje strani ovojnice je levo zgoraj
napis »ŠTEVILKA:«, pod njim napis »VSEBINA:« in pod njim navpičen napis
»POŠILJATELJ:«. Ob njem je z vogalnimi črtami označen pravokotnik, velikosti 80
x 27, kamor se vpiše, kdo je pošiljatelj. Pod njim je z vogalnimi črtami
označen pravokotnik, velikosti 60 x 18 mm, kamor se izpiše črtna koda s
številko sprejemne pošte in številko priporočene pošiljke. Desno od tega
pravokotnika je v pravokotniku velikosti 28 x 13 mm oznaka »AR«, pod njim pa
napis »OSEBNO!« in poleg njega na ovojnici za vročanje v pravdnem postopku
napis »ZPP«, na ovojnici za vročanje v kazenskem postopku pa napis »ZKP«. Pod
temi običajnimi poštnimi oznakami je navpičen napis »NASLOVNIK:« in ob njem z
vogalnimi črtami označen pravokotnik, velikosti 80 x 27 mm, namenjen vpisu
podatkov o naslovniku pisma.
Podaljšek
5. člen
Podaljšek, ki je namenjen obvestilom o prispelem pismu, je
(križno) razdeljen na štiri enako velike dele.
Zgornja dva dela podaljška sta namenjena prepisu obvestil po
142. in 141. členu zakona o pravdnem postopku oziroma po 118. in 119. členu
zakona o kazenskem postopku. Med seboj sta ločena z navpično neprekinjeno črto,
z ovojnico pa sta trajno spojena in se ob neuspeli vročitvi vračata skupaj z
ovojnico pošiljatelju.
Spodnja dva dela sta namenjena izvirniku obvestil, ki ju
vročevalec pusti za naslovnika pisma v skladu s 142. ali 141. členom zakona o
pravdnem postopku oziroma v skladu s 118. ali 119. členom zakona o kazenskem
postopku, in sta od prepisov obvestil ločena z vodoravnim perforirnim nizom.
Med seboj sta izvirnika obvestil ločena z navpičnim perforirnim nizom po
sredini.
Desno obvestilo v pravdnem postopku
6. člen
Na desnem prepisu obvestila in pod njim na desnem izvirniku
obvestila je na sprednji strani za besedilom »... OBVESTILO O PRISPELEM PISMU«,
kateremu sledi prostor za osebno ime in naslov naslovnika, natisnjeno naslednje
besedilo:
»1) Za vas je
prispelo priporočeno pismo opr. št.. z vročilnico št.... iz........., ki ga
morate osebno prevzeti.
2) Prosimo vas, da
počakate na navedenem naslovu dne............... med ......... in ...... uro,
ko vam bo vročevalec ponovno prinesel pismo.
Pismo pa lahko
prevzamete tudi danes, dne ........... na pošti ....................., od
......... do ......... ure.
V
......................., dne ................
Podpis vročevalca:
.................................«.
Na zadnji strani desnega prepisa obvestila in desnega
izvirnika obvestila (torej na levi polovici zadnje strani podaljška ovojnice,
ki je namenjen obvestilom) je natisnjeno naslednje besedilo:
»Pravni pouk
Če vas v navedenem času vročevalec ne bo našel na navedenem
naslovu, bo pismo izročil enemu izmed odraslih članov gospodinjstva, ki ga je
dolžan sprejeti, ali hišniku ali sosedu, če bosta v to privolila, oziroma če
gre za vročanje na delovnem mestu sodelavcu, če ga bo hotel sprejeti (140. člen
zakona o pravdnem postopku, Uradni list RS, št. 12/03 – prečiščeno besedilo).
Če vročitev pisma tudi tako ne bo mogoča, bo vročevalec na
vratih oziroma v hišnem ali izpostavljenem predalčniku pustil drugo obvestilo,
kje je pismo, ki ga boste lahko prevzeli v 15 dneh po dnevu, ko bo vročevalec
pustil drugo obvestilo, sicer se bo štelo, da je bila vročitev opravljena na
dan, ko bo vročevalec pustil drugo obvestilo (141. člena zakona o pravdnem
postopku, Uradni list RS, št. 12/03 – prečiščeno besedilo).
Obvestilo je (ustrezno označiti):
-       
prevzel odrasli član gospodinjstva/hišnik/sosed/sodelavec
Podpis prevzemnika obvestila: ...............................
V ............................, dne ....................
-       
bilo puščeno v hišnem predalčniku/izpostavljenem predalčniku/na vratih
Podpis vročevalca: .....................
V ............................., dne ...................«.
Desno obvestilo v kazenskem postopku
7. člen
Na desnem prepisu obvestila in pod njim na desnem izvirniku
obvestila je na sprednji strani za besedilom ».. OBVESTILO O PRISPELEM PISMU«,
kateremu sledi prostor za osebno ime in naslov naslovnika, natisnjeno naslednje
besedilo:
»1) Za vas je
prispelo priporočeno pismo opr. št. ...... z vročilnico št. ........... iz
..................., ki ga morate osebno prevzeti.
2) Prosimo vas, da
počakate na navedenem naslovu dne ................. med ........... in
........... uro, ko vam bo vročevalec ponovno prinesel pismo.
Pismo pa lahko
prevzamete tudi danes, dne ............ na pošti .................., od
........... do ............ ure.
V
............................, dne ....................
Podpis vročevalca:
.............................«.
Na zadnji strani desnega prepisa obvestila in desnega
izvirnika obvestila (torej na levi polovici zadnje strani podaljška ovojnice, ki
je namenjen obvestilom) je natisnjeno naslednje besedilo:
»Pravni pouk
Če vas v navedenem času vročevalec ne bo našel na navedenem
naslovu, bo v skladu s 118. členom zakona o kazenskem postopku pismo izročil
enemu izmed odraslih družinskih članov, ki ga je dolžan sprejeti. Če tudi to ne
bo mogoče, bo pismo izročil hišniku ali sosedu, če bosta v to privolila,
oziroma bo v primeru, če gre za vročanje na vašem delovnem mestu, pismo izročil
osebi, pooblaščeni za sprejemanje pošte, ki je pisanje dolžna prevzeti, ali
sodelavcu, če bo v to privolil (119. člen zakona o kazenskem postopku, Uradni
list RS, št. 63/94, 70/94 – popr., 49/98, 66/98 – popr., 72/98, 6/99, 66/00,
111/01, 56/03). S tem se bo štelo, da je vročitev opravljena na dan, ko je bilo
pismo vročeno eni od navedenih oseb.
Če vročitev pisma tudi tako ne bo mogoča, bo vročevalec na
vratih oziroma v hišnem ali izpostavljenem predalčniku pustil obvestilo, kje je
pismo, ki ga boste lahko prevzeli v 15 dneh po dnevu, ko bo vročevalec ponovno
prinesel pismo, sicer se bo pisanje vrnilo pošiljatelju (119. člen zakona o
kazenskem postopku).
Obvestilo je (ustrezno označiti):
-       
prevzel odrasli član gospodinjstva/hišnik/sosed/sodelavec
Podpis prevzemnika obvestila: .........................
V .........................., dne ........................
-       
bilo puščeno v hišnem predalčniku/izpostavljenem predalčniku/na vratih
Podpis vročevalca: ..............................
V ............................., dne ...................«.
Levo obvestilo v pravdnem postopku
8. člen
Na levem prepisu obvestila in pod njim na levem izvirniku
obvestila je na sprednji strani za besedilom ».... OBVESTILO O PRISPELEM
PISMU«, kateremu sledi prostor za osebno ime in naslov naslovnika, natisnjeno
naslednje besedilo:
»Za vas je prispelo priporočeno pismo opr. št. .......... z
vročilnico št. .......... iz .............. Ker vam pisma vročevalec ni mogel
osebno vročiti in danes, dne.. tudi ne odraslim članom gospodinjstva, hišniku
ali sosedu, oziroma sodelavcu, lahko prevzamete pismo na pošti ...............,
danes od ....... do...... ure oziroma vsak dan v delovnem času pošte. Pismo
lahko prevzamete v 15 dneh od dne ....... dalje.
V ........................., dne ................
Podpis vročevalca: .........................«.
Na zadnji strani levega prepisa obvestila in levega izvirnika
obvestila (torej na desni polovici zadnje strani podaljška ovojnice, ki je
namenjen obvestilom) je natisnjeno naslednje besedilo:
»Pravni pouk
Če pisma v navedenem roku ne boste prevzeli, bo sodišče
štelo, da je bila vročitev opravljena na dan, ko je bilo puščeno to obvestilo
(141. člen zakona o pravdnem postopku, Uradni list RS, št. 12/03 – prečiščeno
besedilo), to je danes.«.
Levo obvestilo v kazenskem postopku
9. člen
Na levem prepisu obvestila in pod njim na levem izvirniku
obvestila je na sprednji strani za besedilom ».... OBVESTILO O PRISPELEM
PISMU«, kateremu sledi prostor za osebno ime in naslov naslovnika, natisnjeno
naslednje besedilo:
»Za vas je prispelo priporočeno pismo opr. št. ........... z
vročilnico št. ......... iz ................ Ker vam pisma vročevalec ni mogel
osebno vročiti in danes, dne ........... tudi ne odraslim članom gospodinjstva,
hišniku ali sosedu, oziroma sodelavcu, lahko prevzamete pismo na pošti
...................., danes od ....... do ........ ure oziroma vsak dan v
delovnem času pošte. Pismo lahko prevzamete v 15 dneh od dne ........ dalje.
V ......................., dne .................
Podpis vročevalca: ........................«.
Na zadnji strani levega prepisa obvestila in levega izvirnika
obvestila (torej na desni polovici zadnje strani podaljška ovojnice, ki je
namenjen obvestilom) je natisnjeno naslednje besedilo:
»Pravni pouk
Če pisma v tem roku ne boste prevzeli, bo vrnjeno
pošiljatelju (119. člen zakona o kazenskem postopku, Uradni list RS, št. 63/94,
70/94 – popr., 49/98, 66/98 – popr., 72/98, 6/99, 66/00, 111/01, 56/03).«.
Razporeditev besedila
10. člen
Razporeditev besedila na obvestilih je takšna, da omogoča
izpis spremenljivih podatkov in lastnoročne vpise vročevalca in prejemnika.
Minister, pristojen za pravosodje s tehničnim navodilom
natančneje določi fiksirane pozicije in velikost posameznih polj na podaljšani
ovojnici.
Barve
11. člen
Osnovna barva celotne ovojnice za vročanje v pravdnem
postopku je bela, barva predtiskanih podatkov na ovojnici modra (barvna skala
Pantone 2995 U), razen oznake »AR«, ki je rdeče barve (barvna skala Pantone Red
32 U), barva izpisanih spremenljivih podatkov pa je črna.
Osnovna barva celotne ovojnice za vročanje v kazenskem
postopku je bledo rumena (barvna skala Pantone 155 U), barva predtiskanih
podatkov na ovojnici modra (barvna skala Pantone 2995 U), razen oznake »AR«, ki
je rdeče barve (barvna skala Pantone Red 32 U), barva izpisanih spremenljivih
podatkov pa je črna.
Izpolnjevanje
12. člen
Sprednjo stran ovojnice v celoti, z izjemo črtne
razpredelnice iz tretjega odstavka 3. člena tega pravilnika, izpolni sodišče s
spremenljivimi podatki in črtnima kodama.
Na podaljšku z obvestili sodišče ob vnosu spremenljivih
podatkov izpolni prve štiri podatke na izvirnikih in prepisih obvestil, in
sicer: številko obvestila, naslovnika pisma, številko priporočenega pisma z
vročilnico v numeričnem zapisu in podatek, od kje je to priporočeno pismo.
Kadar je potrebno pismo vročiti osebno v skladu s 142. členom
zakona o pravdnem postopku oziroma v skladu s 118. členom zakona o kazenskem
postopku, se v prostor pred naslovom desnega obvestila (izvirnika in prepisa)
vpiše številka »1.«, v prostor pred naslovom levega obvestila (izvirnika in
prepisa) pa se vpiše številka »2.«.
Kadar se pismo vroča navadno v skladu s 140. in 141. členom
zakona o pravdnem postopku oziroma v skladu s 119. členu zakona o kazenskem
postopku, se na sprednji strani ovojnice prečrta oznaka »OSEBNO!«. Na podaljšku
z obvestili ostaneta desni prepis obvestila in desni izvirnik obvestila
neizpolnjena, v prostor pred naslovom levega obvestila (izvirnika in prepisa)
pa se vpiše številka »1.«.
Prepogib
13. člen
Po izpisu spremenljivih podatkov in vstavljanju listin se
ovojnica in podaljšek ovojnice, na katerem so obvestila, prepognejo v V-zgib v
skladu s poštnimi standardi.
Večje pošiljke
14. člen
Za vročanje listin večje izmere ali obsega, ki jih ni mogoče
pošiljati v ovojnicah, določenih s tem pravilnikom, se uporabljajo večje
standardne ovojnice s pritrjenimi vročilnicami z ustrezno vsebino, določeno s
tem pravilnikom glede na vrsto postopka.
Jezik narodne skupnosti
15. člen
Na območju občin, kjer sta pri sodišču poleg slovenskega
jezika uradna jezika tudi italijanski oziroma madžarski jezik, mora biti
besedilo na ovojnici napisano tudi v italijanskem oziroma madžarskem jeziku.

Pravilnik o ovojnici za vročanje po pošti v
pravdnem in kazenskem postopku (Uradni list RS, št. 75/03) vsebuje naslednjo prehodno in
končno določbo:
»Prehodna določba za
vročanje po pošti v pravdnem postopku
16. člen
Ovojnice, ki so v uporabi ob uveljavitvi tega pravilnika, se
uporabljajo še šest mesecev po njegovi uveljavitvi.
Uveljavitev
17. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
ovojnici za vročanje po pošti v pravdnem postopku (Uradni list RS, št. 93/08) določa:
»Razveljavitev
27. člen
Z dnem, ko začne veljati ta
pravilnik, preneha veljati Pravilnik o ovojnici za vročanje po pošti v pravdnem
in kazenskem postopku (Uradni list RS, št. 75/03) v delu, ki se nanaša na
vročanje v pravdnem postopku.«;
ter vsebuje
naslednjo končno določbo:
»Začetek veljavnosti
28. člen
Ta pravilnik začne veljati 1. oktobra 2008.«.