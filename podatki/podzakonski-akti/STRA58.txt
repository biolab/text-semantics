UVOD
NAMEN STRATEGIJE
1. Strategija sodelovanja Republike Slovenije (v nadaljevanju
RS) v mednarodnih operacijah in misijah je odgovor na dejstvo, da so zaradi
sprememb v varnostnem okolju mednarodne operacije in misije vedno bolj
kompleksne, v njih pa sodelujejo vojaške in civilne strukture. Za doseganje
postavljenih ciljev sta nujna celovit pristop in usklajenost delovanja vseh
sodelujočih. Uspešnost sodelovanje v mednarodnih operacijah in misijah temelji
na jasnih političnih odločitvah ter zavezanosti in podpori pri njihovem
uresničevanju. Sodelovanje mora biti premišljeno, zaradi velikega števila
različnih udeležencev in omejenih virov pa je potrebno zagotoviti integriran
pristop. Pri tem je treba upoštevati, da RS svoje nacionalne interese
uresničuje tudi z aktivnim delovanjem v mednarodnih povezavah, katerih članica
je, svojo kredibilnost pa izkazuje z uresničevanjem skupno sprejetih zavez. 
2. RS s strategijo sodelovanja v mednarodnih operacijah in
misijah določa okvire za odločanje o sodelovanju ter opredeljuje splošen nabor
zmogljivosti za njeno izvajanje. Strategija je usklajena z ostalimi ključnimi
dokumenti, ki urejajo področje nacionalne varnosti, zunanje politike, vključno
z razvojnim sodelovanjem, drugimi strateškimi dokumenti in relevantnimi
zakonodajnimi akti. Strategija vzpostavlja pogoje za ustrezno definiranje strateških
in izvedbenih ciljev, krepitev analitične podpore pri odločanju, povečanje
prožnosti, krepitve koordinacije za doseganje celovitega pristopa in sinergij,
doseganje multiplikativnih učinkov in za skrajšanje odzivnega časa. 
3. RS zagotavlja ustrezne finančne, kadrovske in materialne
vire za sodelovanje v mednarodnih operacijah in misijah. Strategija tudi
opredeljuje vključevanje nevladnih organizacij, gospodarskih subjektov in
ostalih nevladnih akterjev v izvajanje mednarodnih operacij in misij ter posebej
poudarja zagotavljanje enakih možnosti glede vključenosti v mednarodne
operacije in misije na vseh ravneh ne glede na spol. Strategija poudarja
primerno usposabljanje osebja in izmenjavo izkušenj. Vlada RS z aktivno
politiko spodbuja sodelovanje v mednarodnih operacijah in misijah. Ob tem
upošteva ustrezne pravne podlage, ki natančneje opredeljujejo sistemske,
materialne, finančne, kadrovske in druge pogoje za sodelovanje v mednarodnih
operacijah in misijah.
CILJI SODELOVANJA
4. RS se zaveda pomena sodelovanja v mednarodnih operacijah
in misijah s ciljem zagotavljanja mednarodnega miru in varnosti, stabilnosti,
demokracije, razvoja, krepitve vladavine prava, človekovih pravic in temeljnih
svoboščin ter nudenja pomoči ob naravnih in drugih nesrečah. Kot aktivna in
odgovorna članica mednarodne skupnosti s sodelovanjem prispeva k solidarnosti
in humanosti do prizadetega prebivalstva ter k stabilizaciji kriznih žarišč, od
koder bi se lahko grožnje miru razširile tudi na druge države in regije, s tem
pa zagotavlja tudi lastno varnost. 
5. Aktivna udeležba RS v mednarodnih operacijah in misijah je
sestavni del celovitega pristopa k zagotavljanju nacionalne varnosti in
blaginje, uresničevanju zunanjepolitičnih, varnostnih, gospodarskih, razvojnih
in drugih interesov in ciljev ter k izpolnjevanju obveznosti in izkazovanju
solidarnosti v multilateralnem in bilateralnem okvirju. Jasna strategija
sodelovanja v mednarodnih operacijah in misijah, strokovnost, usposobljenost in
celovitost pristopa bo pripomogla k boljši mednarodni podobi in položaju ter
krepitvi ugleda in verodostojnosti RS. Poleg tega je sodelovanje v mednarodnih
operacijah in misijah izrednega pomena za RS tudi zaradi pridobivanja pomembnih
izkušenj. RS tako na učinkovit način zagotavlja uveljavljanje strateških
interesov države. 
6. S sodelovanjem v mednarodnih operacijah in misijah RS
sledi svojim nacionalnim interesom ter hkrati izpolnjuje obveznosti, ki
izhajajo iz članstva v Organizaciji združenih narodov, Evropski uniji, Natu,
Organizaciji za varnost in sodelovanje v Evropi in Svetu Evrope. RS sodeluje v
mednarodnih reševalnih operacijah na podlagi bilateralnih dogovorov oziroma v
okviru mednarodnih mehanizmov za usklajevanje nudenja pomoči ob nesrečah,
predvsem v okviru mehanizma civilne zaščite EU, in sicer na podlagi zaprosila
prizadete države in v skladu s smernicami OZN. 
7. Sodelovanje v mednarodnih operacijah in misijah je
pomembno transformacijsko orodje. Tako pridobljeno in preizkušeno znanje in
usposobljenost imajo pozitivne učinke na razvoj nacionalnih zmogljivosti.
CELOVIT PRISTOP
8. Mir, varnost, razvoj in človekove pravice so medsebojno
tesno povezani. V takšnih okoliščinah so nujno potrebni sodelovanje in
usklajeno delovanje za učinkovitost in komplementarnost med mednarodnimi in drugimi
organizacijami ter subjekti nacionalne varnosti in drugimi relevantnimi
nacionalnimi subjekti. Potrebna je celovita in povezana uporaba celotnega
spektra političnih, vojaških in civilnih mehanizmov v ta namen. Pri njihovem
načrtovanju in usklajenem delovanju je pomembna jasna izhodna strategija ter
povezava z nadaljnjim procesom izgradnje miru in razvojnega sodelovanja. 
9. Značilnost mednarodnih operacij in misij so njihova
kompleksnost v smislu sodelovanja velikega števila različnih akterjev in različnosti
interesov ter njihova večnamenskost in medijska izpostavljenost. Veliko število
vpletenih izkazuje potrebo po sodelovanju, komplementarnosti, koherentnosti in
interoperatibilnosti. Usklajenost različnih interesov za dosego sorodnih ciljev
krepi učinkovitost delovanja v mednarodnih operacijah in misijah. Večnamenskost
se kaže v raznolikosti ciljev, nalog in načina njihovega delovanja. Medijska
izpostavljenost pomeni neprekinjeno spremljanje dogodkov s strani medijev na
kraju samem in v realnem času in možnost strateškega vpliva s poročanjem o
posameznih dogodkih.
OPREDELITEV TEMELJNIH POJMOV
VARNOSTNO OKOLJE
10. Sodobne grožnje varnosti so vse bolj asimetrične. Zaradi
globalizacijskih vplivov imajo grožnje varnosti vse bolj večplasten,
multiplikativen in mednaroden značaj ter učinke. Globalno varnost ogrožajo
mednarodni terorizem, nenadzorovano širjenje orožij za množično uničevanje,
mednarodni organizirani kriminal, ilegalne migracije, grožnje kritični
infrastrukturi, krizna žarišča, nestabilne države ter grobe kršitve človekovih
pravic in temeljnih svoboščin, finančno-gospodarske, okoljske in ekološke,
socialne in vojaške grožnje ter zdravstveno-epidemiološka ogrožanja. Stalen vir
ogrožanja so tudi nevarnosti naravnih in drugih nesreč, katerih intenzivnost in
pogostost se zaradi podnebnih sprememb in prekomernega obremenjevanja okolja še
povečujeta.
MEDNARODNE OPERACIJE IN MISIJE
11. Izraz mednarodne operacije in misije obsega vse oblike
delovanja vojaških, civilnih, reševalnih in drugih zmogljivosti v mednarodnem
okolju pod ustreznim mandatom ali v skladu z dvostranskimi dogovori oziroma na
podlagi prošnje tretje države. Gre za mirovne operacije vseh vrst, operacije
kriznega odzivanja, mednarodne civilne misije in mednarodne reševalne
operacije. Mednarodne operacije in misije zajemajo različne oblike delovanja od
vojaških, reševalnih, civilnih, humanitarnih, razvojnih in ostalih, vključno z
materialno, finančno in drugo vrsto pomoči, z namenom doseganja sinergičnih
učinkov.
FORMALNE PODLAGE
12. RS se za sodelovanje v mednarodnih operacijah in misijah
odloča ter v njih sodeluje v skladu z veljavnim pravnim okvirjem, Ustavo,
Zakonom o Vladi, Zakonom o zunanjih zadevah, Zakonom o obrambi, Zakonom o
napotitvi oseb v mednarodne civilne misije in mednarodne organizacije, Zakonom
o policiji, Zakonom o varstvu pred naravnimi in drugimi nesrečami in drugimi
relevantnimi zakonskimi in podzakonskimi akti. 
13. Strategija sodelovanja RS v mednarodnih operacijah in
misijah predstavlja odziv na spremembe varnostnega okolja in novih globalnih
izzivov, ki jih podrobneje opredeljujejo Resolucija o strategiji nacionalne
varnosti RS, Strategija slovenske zunanje politike, Strategije javne varnosti,
Resolucija o mednarodnem razvojnem sodelovanju RS za obdobje do leta 2015 ter Resolucija
o nacionalnem programu varstva pred naravnimi in drugimi nesrečami v letih
2009–2015. Nastale spremembe zahtevajo razvoj celovitega nabora mehanizmov in
aktivno sodelovanje v skupnih prizadevanjih mednarodne skupnosti za
preprečevanje, obvladovanje in reševanje konfliktov, pokonfliktno obnovo na
globalnem nivoju in pomoč ob naravnih in drugih nesrečah.
TEMELJNA NAČELA, STRATEŠKI INTERESI IN VIZIJA
NAČELA
14. Temeljna načela in vrednote, iz katerih izhaja interes za
sodelovanje RS v mednarodnih operacijah in misijah, so krepitev mednarodne
varnosti, demokracije, spoštovanje človekovih pravic in temeljnih svoboščin,
zaščita posebej ranljivih skupin, kot so otroci in ženske, vladavina prava,
učinkoviti multilateralizem, odgovornost in solidarnost, spoštovanje
mednarodnega prava, sodelovanje na osnovi enakopravnosti ter zagotavljanje
enakih možnosti. Pri načrtovanju sodelovanja v mednarodnih operacijah in
misijah se upošteva smiselnost povezovanja varnostnih s humanitarnimi in
razvojnimi aktivnosti ter z aktivnostmi v podporo človekovih pravic in
svoboščin. 
15. Sodelovanje RS v mednarodnih operacijah in misijah
temelji na transparentnosti, razpoložljivih zmogljivostih, visokih
profesionalnih standardih in vrednotah ter usposobljenosti osebja, celovitem
pristopu, doseganju sinergij, civilno-vojaškem sodelovanju, krepitvi lokalnega
lastništva, odprtosti za sodelovanje, vključno z nevladnimi akterji,
zmanjševanju tveganja in zagotavljanju varnosti sodelujočemu osebju ter
prožnosti odločanja in delovanja. V zvezi z morebitnimi izrednimi dogodki se
predhodno pravočasno načrtujejo ukrepi in zmogljivosti za zmanjšanje njihovih
negativnih posledic. V primeru takšnih dogodkov Vlada RS z vsemi
razpoložljivimi sredstvi zagotovi ustrezen in usklajen odziv na državni ravni. 
16. Sodelovanje RS v mednarodnih operacijah in misijah je
skladno z Ustanovno listino OZN, skupno zunanjo in varnostno politiko EU,
strateškim konceptom Nata ter cilji OVSE in Sveta Evrope. 
17. Sodelovanje vojaških zmogljivosti RS v mednarodnih operacijah
in misijah sledi načelom enovitega nabora sil, kot tudi usmerjenega in
koncentriranega vključevanja na krizna območja ob upoštevanju celovitega
nacionalnega pristopa in izrabe nacionalnih prednosti. Sodelovanje se načrtuje
v smislu zmerne geografske razpršenosti in večje specializacije pri
zagotavljanju določenih nišnih zmogljivosti. 
18. Sodelovanje v mednarodnih civilnih misijah sledi načelu
delovanja v različnih mednarodnih organizacijah, ob upoštevanju ocen
ogroženosti in tveganja. 
19. Raven zahtevnosti sodelovanja RS v mednarodnih operacijah
in misijah ter s tem povezane morebitne nacionalne omejitve bodo predvsem
prilagojene političnim odločitvam, razpoložljivim zmogljivostim ter stopnji
usposobljenosti vojaških in civilnih prispevkov, ob upoštevanju zagotavljanja
čimbolj učinkovitega delovanja v skladu z mandatom mednarodnih operacij in
misij. 
20. Sodelovanje RS v mednarodnih reševalnih operacijah ob
naravnih ali drugih nesrečah poteka v skladu z načeloma solidarnosti in
prostovoljnega dajanja pomoči, upoštevaje svoje zmogljivosti in značilnosti
nesreče. Pri izvajanju reševalnih operacij se upoštevajo potrebe prizadetega
prebivalstva in posebnosti prizadete države, spoštujejo se humanitarna načela,
ključna pa sta takojšnje ukrepanje in učinkovitost pomoči. V posebnih
okoliščinah se lahko v podporo mednarodnim reševalnim operacijam kot zadnje
sredstvo uporabijo tudi vojaška sredstva in zmogljivosti, če ni na voljo
primerljive izbire na civilnem področju. Pri tem je treba spoštovati primarno pristojnost
prizadete države in splošno vlogo OZN pri usklajevanju mednarodne pomoči ob
nesrečah, reševalne operacije pa ohranijo svojo civilno naravo in značaj. 
21. RS v mednarodnih operacijah in misijah aktivno sodeluje s
partnerskimi državami v skladu z izraženimi interesi in potrebami.
STRATEŠKI INTERESI
22. Strateške interese RS za sodelovanje v mednarodnih
operacijah in misijah določajo njen geostrateški položaj, politični, varnostni,
gospodarski, razvojni, humanitarni in drugi interesi in načela ter njene
obveznosti v okviru mednarodnih organizacij na globalni in regionalni ravni,
katerih članica je. Za vse vrste mednarodnih operacij in misij, razen za
reševalne operacije, so strateški interesi prednostno opredeljeni v Jugovzhodni
Evropi, kot tudi v Vzhodni Evropi in na Kavkazu, Sredozemlju, na Bližnjem
vzhodu, v Aziji, Afriki in drugih območjih po svetu: 
Varnost in stabilnost, delujoča pravna država in gospodarski
razvoj Jugovzhodne Evrope je zaradi neposredne soseščine, političnih,
gospodarskih, varnostnih in drugih razlogov primarnega pomena tudi z vidika
sodelovanja RS v mednarodnih operacijah in misijah. Slednje zajema tako
neposredne kot posredne učinke na različnih področjih. Važen vidik pri tem je
tudi poznavanje razmer, jezika in kulture. 
Območje Vzhodne Evrope in Kavkaza je še posebej pomembno
zaradi zagotavljanja energetske varnosti, dobave drugih strateških surovin ter
preprečevanja različnih oblik ilegalne trgovine. 
Sredozemlje je za RS kot pomorsko državo važno tako zaradi
političnih kot tudi gospodarskih razlogov. Njegova geopolitična lega je
pomembna tudi v smislu varnosti in migracij. 
Bližnji vzhod, Azija in Afrika so poleg širšega vidika
mednarodne varnosti in stabilnosti pomembne za varnost in blagostanje RS tudi
zaradi preprečevanja mednarodnega organiziranega kriminala, mednarodnega
terorizma in ilegalnih migracij. 
Na drugih območjih je sodelovanje v mednarodnih operacijah in
misijah potrebno zaradi posrednih interesov in izkazovanja pripravljenosti RS
za ohranjanje mednarodnega miru in varnosti.
VIZIJA
23. S strategijo RS opredeljuje odziv na spremembe v
globalnem okolju, ki zahtevajo nov pristop, razvoj in uporabo celovitega nabora
instrumentov in aktivnosti, vključujoč politične, diplomatske, civilne,
vojaške, razvojne, diplomatske ter druge oblike. Pri tem je še posebej pomembno
usklajeno izvajanje aktivnosti, učinkovita koordinacija, konsistentnost
izvajanja politike sodelovanja v mednarodnih operacijah in misijah, kot tudi
sodelovanje vseh akterjev na nacionalni ravni v vseh fazah sodelovanja, od
načrtovanja do izvedbe. RS s tem prispeva k vzpostavljanju in ohranjanju
mednarodnega miru in varnosti, stabilnosti, demokracije, zagotavljanju
humanitarne pomoči, vzpostavljanju vladavine prava, krepitvi človekovih pravic
in temeljnih svoboščin, razvoju civilne družbe, krepitvi trajnostnega razvoja v
mednarodni skupnosti ter pomoči ob naravnih in drugih nesrečah, s čimer krepi
tudi lastno varnost.
ZAGOTAVLJANJE ZMOGLJIVOSTI ZA SODELOVANJE V MEDNARODNIH
OPERACIJAH IN MISIJAH
CELOVIT NABOR MEHANIZMOV IN ZAGOTOVITEV PODPORE
24. Za doseganja opredeljenih ciljev in uveljavljanje
sprejetih vrednot je cilj RS vzpostavitev celovitega nabora mehanizmov ter
aktivnosti, ki bodo omogočili delovanje na naslednjih področjih: 
mirovne operacije, 
operacije kriznega odzivanja, ki vključujejo
operacije v podporo miru in druge dejavnosti, 
mednarodne reševalne operacije ob naravnih
in drugih nesrečah, 
razvojno sodelovanje, 
humanitarna pomoč, 
mednarodne civilne misije, 
druge oblike podpore, pomoči in sodelovanja.
NAČRTOVANJE ZMOGLJIVOSTI
25. RS v skladu s to strategijo zagotovi ustrezne
zmogljivosti, vključno z osebjem, potrebnimi finančnimi sredstvi, načini
zagotovitve in ostale potrebne dejavnike. Pri tem se predvidijo ustrezne
rezerve in določena fleksibilnost za nepredvidljive dogodke, vključno z
naravnimi in drugimi nesrečami. 
26. RS sredstva za sodelovanje v mednarodnih operacijah in
misijah zagotavlja praviloma na pristojnih resornih ministrstvih, v primerih,
ki jih ni mogoče načrtovati vnaprej, pa iz proračunske rezerve. Tako
opredeljeni proračunski izdatki upoštevajo predviden obseg in naloge in
zajemajo stroške napotitev vojaškega, policijskega, reševalnega in civilnega
osebja, njihovega usposabljanja ter neposrednih priprav in druge povezane stroške,
kot jih opredeljujejo ustrezne pravne podlage. 
27. Potrebne zmogljivosti se zagotavljajo tudi v okviru
večnacionalnih projektov. Razvoj zmogljivosti prav tako podpirajo usmerjene
razvojno-raziskovalne aktivnosti na nacionalni in mednarodni ravni ter sistem
uporabe pridobljenih izkušenj iz preteklih mednarodnih operacij in misij, ki se
integrirajo v procese odločanja, organiziranja, izobraževanja, usposabljanja in
načrtovanja. 
28. Civilni strokovnjaki in zmogljivosti na obrambnem
področju omogočajo predvideno civilno podporo mednarodnim operacijam. To
sodelovanje v vojaških in civilnih strukturah poteka usklajeno v fazah
načrtovanja, priprav in izvajanja, ob upoštevanju potrebe po zagotavljanju
kontinuitete pri realizaciji dolgoročnih projektov. 
29. RS sodeluje tudi v mednarodnih operacijah in misijah, ki
potekajo v zahtevnih geografskih in podnebnih pogojih, drugih kulturnih
okoljih, v oddaljenih območjih delovanja ter tudi v operacijah višje
intenzivnosti. To zagotovi z zmogljivostmi, ki omogočajo vedno bolj samostojno
delovanje, s sposobnostjo sodelovanja v večnacionalnih silah, z zanesljivim
strateškim transportom, z učinkovito bojno podporo ter z zaščito sil. 
30. RS daje pomoč drugim državam ob naravnih in drugih
nesrečah v obliki enot za zaščito, reševanje in pomoč, strokovnjakov za
posamezna področja ter materialnih ali finančnih sredstev. Zagotovi se
nadaljnji razvoj zmogljivosti za povečevanje dosega in učinkovitosti reševalne
pomoči, ki se v reševalnih operacijah v tretjih državah in na zaprosilo držav
članic EU zagotavlja tudi državljanom držav članic EU v podporo izvajanju
konzularne pomoči in zaščite ob nesrečah. 
31. Vlada RS zagotovi zmogljivosti z ustreznim načrtovanjem,
ki vključuje koordinacijo med vladnimi in nevladnimi akterji, vključno z
nevladnimi oziroma civilno družbenimi organizacijami, strokovnimi združenji,
vsemi razpoložljivimi, vključno z upokojenimi strokovnjaki, gospodarstvom in
javnimi mediji. Pri tem poskrbi tudi za razvoj pozitivnih vzpodbud in
osveščanja in, po potrebi, z ustrezno prilagoditvijo pravnega okvirja, vključno
s pripravo nacionalnega načrta za povečanje vloge žensk pri zagotavljanju miru
in varnosti, skladno z resolucijama VS OZN 1325 in 1820. Sodelujočim v
mednarodnih operacijah in misijah se zagotovi ustrezne motivacijske dejavnike.
Prav tako se poenoti pristop glede rizikov in zavarovanj za sodelujoče osebje v
mednarodnih operacijah in misijah in glede materialno-tehničnih sredstev. 
32. Pristojna resorna ministrstva načrtujejo ustrezno letno
kvoto civilnih izvedencev iz različnih strokovnih področij. Ministrstva
zagotovijo ustrezna delovna mesta, vključno s potrebnimi finančnimi sredstvi.
Kvota vključuje tudi izvedence izven javnega sektorja. 
33. Posebno obliko sodelovanja v mednarodnih operacijah in
misijah predstavlja vojaško in policijsko sodelovanje v okviru sil za hitro
odzivanje EU ali Nata. RS v ta namen razvija ustrezne zmogljivosti.
IZVAJANJE STRATEGIJE
KLJUČNI DEJAVNIKI
34. Ključni dejavniki pri zagotovitvi legitimnosti,
učinkovitosti in pravočasnosti sodelovanja RS v mednarodnih operacijah in
misijah so sposobnost učinkovitega političnega odločanja, oblikovanja politik
ter političnega in javnega dialoga na nacionalni ravni glede sodelovanja RS v
mednarodnih operacijah in misijah. 
35. V okviru načrtovanja, priprav in izvajanja sodelovanja RS
v mednarodnih operacijah in misijah se v skladu z načeli te strategije
zagotavlja bolj integrirano, pragmatično, učinkovito in ciljno naravnano
sodelovanje in odločanje ter pretok informacij med pristojnimi resorji,
službami in drugimi organizacijami na strokovni ravni. 
36. V okviru načrtovanja, priprav in izvajanja sodelovanja RS
v mednarodnih operacijah in misijah se ustrezno ovrednotijo tudi možnosti za
sodelovanje slovenskega gospodarstva pri logistični oskrbi posamezne operacije
oziroma misije in za pridobitev poslov, vezanih na pokonfliktno obnovo
prizadetega območja. O potencialnih poslovnih možnostih se skozi vse obdobje
načrtovanja, priprav in izvajanja sodelovanja RS v mednarodnih operacijah in
misijah ažurno in na primeren način obvešča slovensko gospodarstvo.
PROCES USKLAJEVANJA IN ODLOČANJA
37. Ministrstvo za zunanje zadeve, Ministrstvo za obrambo in
Ministrstvo za notranje zadeve ter druga ministrstva ali organi vlade določeni
z zakoni so pobudniki sodelovanja oziroma sprememb sodelovanja RS v mednarodnih
operacijah in misijah. 
38. Ministrstvo za zunanje zadeve vodi postopek usklajevanja
in preuči podano pobudo sodelovanja RS v mednarodnih operacijah in misijah.
Sekretariat Sveta za nacionalno varnost pobudo dopolni z oceno tveganja in poda
mnenje. Usklajen in dopolnjen predlog, ki vsebuje obrazložitev, vključno z
jasnim ciljem prispevka in legitimnim mednarodnim mandatom, oceno
najprimernejšega nabora mehanizmov, aktivnosti in potrebnih virov, opredelitev
pričakovanih učinkov, obveščevalno-informativno in obveščevalno-varnostno
podporo, vključno z oceno varnostnega tveganja, obravnavajo Ministrstvo za
zunanje zadeve z Ministrstvom za obrambo in Ministrstvom za notranje zadeve na
ministrski ravni oziroma ravni državnih sekretarjev. Ministrstvo za zunanje
zadeve in pristojno ministrstvo usklajen in dopolnjen predlog posredujeta v
odločitev Vladi RS. 
39. V primeru vojaških operacij oziroma civilnih misij z
izvršilnimi pooblastili ali v primeru izrednih mednarodnih dogodkov Vlada RS z
namero o sodelovanju seznani Državni zbor RS. 
40. Vlada RS dokončno odločitev sprejme ob upoštevanju
nacionalnih interesov, temeljnih načel te strategije, mednarodnih obveznosti,
strokovnih priporočil in nasvetov, ki bodo temeljili na številu in vrsti
razpoložljivih sil in osebja ter stopnji njihove obremenjenosti, kot tudi
usklajenih stališč pristojnih resorjev. Pri tem se upošteva možnost in
smotrnost nadaljnjih aktivnosti, kot je dejavnost mednarodnega razvojnega sodelovanja.
41. Navedeni postopek velja v primerih sodelovanja v novih
mednarodnih operacijah in misijah, predčasnega prenehanja sodelovanja, ali ob
bistvenih spremembah namena ali obsega določenih mednarodnih operacij in misij,
oziroma v kolikor vodenje mednarodne operacije in misije prevzame druga
mednarodna organizacija. Zaradi potrebe po takojšnjem sprejemu odločitve za
nudenje pomoči postopek ne velja v primeru reševalnih operacij, ki se izvajajo
v skladu s področnim zakonom, ter v primeru napotitve sil za hitro odzivanje v
okviru EU ali Nata.
DELOVANJE NA MEDNARODNI RAVNI
42. Za zagotavljanje učinkovitega sodelovanja RS v
mednarodnih operacijah in misijah je pomembno tudi aktivno delovanje RS prek
svoje diplomatsko-konzularne mreže ter v strukturah mednarodne skupnosti. To
vključuje tudi načrtno politiko napotitev v mednarodne organe in institucije
ter financiranje teh aktivnosti. Ob napotitvah vojaških in civilnih
zmogljivosti se zagotovi tudi ustrezno in kakovostno popolnjevanje poveljniških
in vodstvenih struktur posameznih mednarodnih operacij in misij. RS skozi te
zmogljivosti proaktivno vpliva na sodelovanje in odločanje pri oblikovanju
politik v pripravljalnih in načrtovalnih fazah posameznih mednarodnih operacij
in misij, kot tudi pri oblikovanju njihovih ciljev in poslanstva.
URESNIČEVANJE
43. Postopke za sodelovanje se izvaja na način, da so v čim
krajšem času na voljo podlage za odločanje in aktivno sodelovanje v mednarodnih
operacijah in misijah. Za doseganje zastavljenih ciljev je potrebno stalno in
sistematično vzdrževanje ustreznega nivoja pripravljenosti in razpoložljivosti
enot in pripadnikov Slovenske vojske ter Policije, civilnih strokovnjakov in
zmogljivosti na obrambnem področju, zmogljivosti za zaščito, reševanje in pomoč
ter vzdrževanje seznama pripravljenih in razpoložljivih civilnih izvedencev na
način, da so lahko v čim krajšem času napoteni v mednarodne operacije in
misije. Slednje mora vključevati tudi zagotovitev ustreznih finančnih in
materialnih pogojev oziroma zmogljivosti. 
44. Pristojna ministrstva in vladne službe redno in
kontinuirano spremljajo dogajanja na geostrateških območjih, ki so v interesu
RS, oziroma kjer so prisotne mednarodne organizacije, katerih članica je RS.
Medresorsko posvetovanje poteka tudi v sklopu priprav odločitev mednarodnih
organizacij o novih oziroma bistvenih spremembah mednarodnih operacij in misij.
S tem se omogoči hitro pripravo potrebnih analiz in ocen tveganja ter
pravočasno oblikovanje nacionalnih stališč. 
45. Napotitve v mednarodne civilne misije in organizacije se
izvaja na podlagi Zakona o napotitvi oseb v mednarodne civilne misije in
mednarodne organizacije ter poslovnika Medresorske komisije Vlade RS za
napotitev oseb v misije in mednarodne organizacije, kar zagotavlja medresorsko
koordinacijo in usklajevanje, oblikovanje in izvajanje politike, načrtovanje
napotitev, poročanje vladi, transparentnost in objektivnost postopkov. Državni
ali drug organ zagotavlja ustrezne pogoje za napotitve v skladu z letnimi
kadrovskimi načrti, ki se vodijo ločeno od kadrovskega načrta teh organov ter v
skladu z načrtovanimi proračunskimi sredstvi za izplačilo plač in drugih
prejemkov zaposlenih. 
46. RS lahko v okviru sodelovanja v mednarodnih operacijah in
misijah zagotavlja tudi drugačne oblike podpore, pomoči in sodelovanja za
države ciljnih območij, med drugim tudi finančno in materialno pomoč ter
podporo na področju usposabljanja in izobraževanja. 
47. Potrebni izvedbeni akti za uresničevanje te strategije se
sprejmejo najkasneje v 6 mesecih od njene uveljavitve.
ZAGOTAVLJANJE TRANSPARENTNOSTI
48. Načelo transparentnosti sodelovanja RS v mednarodnih
operacijah in misijah zahteva redne aktivnosti na področju javne diplomacije in
obveščanja s ciljem seznanjanja in pridobivanja javne podpore, vključno s
predstavitvijo ciljev in razlogov za sodelovanje v vseh vrstah mednarodnih
operacij in misij, ki so povezane tudi z varnostjo državljanov RS. Vlada RS bo
gradila celostno podobo sodelovanja RS v mednarodnih operacijah in misijah ter
na primerne načine v razpravo o sodelovanju RS vključila tudi predstavnike
medijev, strokovne javnosti, nevladne organizacije in civilno družbo. S tem
namenom na vladni ravni poteka stalna medresorska koordinacija. 
49. V luči njegove razpravljalne vloge, Vlada RS najmanj
enkrat letno seznani Državni zbor RS o sodelovanju v potekajočih mednarodnih
operacijah in misijah, kot tudi o uresničevanju te strategije ter s tem
povezanimi načrti.
PREHODNE DOLOČBE
DOPOLNJEVANJE STRATEGIJE
50. Strategija sodelovanja RS v mednarodnih operacijah in misijah
je razvojni in usmerjevalni dokument za načrtovanje in izvajanje sodelovanja
vseh zmogljivosti RS v mednarodnih operacijah in misijah in se bo dopolnjevala
in spreminjala v skladu s spremembami v varnostnem okolju, še posebej na
mednarodnem področju ter spremembami na področju nacionalne varnosti, ob
upoštevanju pridobljenih izkušenj. 
51. Uresničevanje te strategije bo na podlagi pristojnosti,
ki jih določajo ustava in zakoni, spremljala Vlada RS in pristojna resorna
ministrstva.
ZAČETEK VELJAVNOSTI STRATEGIJE
52. Ta strategija začne veljati naslednji dan po objavi v
Uradnem listu Republike Slovenije.
Št. 87100-16/2009
Ljubljana, dne 12. novembra 2009
EVA 2009-1811-0179
Vlada Republike Slovenije
Borut Pahor l.r. 
Predsednik