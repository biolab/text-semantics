1. SPLOŠNA DOLOČBA
1. člen
(vsebina uredbe)
Ta uredba določa izobrazbo, ki jo mora imeti
oseba za vodenje upravnega postopka oziroma opravljanje posameznih procesnih
dejanj v postopku (v nadaljnjem besedilu: vodenje postopka) in odločanje v
upravnih zadevah, strokovni izpit iz upravnega postopka (v nadaljnjem besedilu:
izpit), način njegovega opravljanja, vsebino in program izpita, imenovanje
izpitnih komisij, njihovo plačilo in upravne zadeve, za katere ni treba
opravljati izpita.
2. IZOBRAZBA
2. člen
(vodenje in odločanje na prvi stopnji)
V upravnih zadevah na prvi stopnji vodi
postopek in odloča oseba, ki ima najmanj izobrazbo, ki ustreza ravni izobrazbe,
pridobljeni po študijskih programih za pridobitev izobrazbe prve stopnje, če s
to uredbo ni določeno drugače.
3. člen
(enostavne upravne zadeve)
(1) V enostavnih upravnih zadevah na
prvi stopnji, za katere po tej uredbi ni treba opravljati izpita, in drugih
enostavnih upravnih zadevah na prvi stopnji, kjer se odločba izda na
predpisanem obrazcu, vodi postopek in odloča oseba, ki ima najmanj srednjo
splošno ali strokovno izobrazbo.
(2) V upravnih zadevah na prvi
stopnji, v katerih se ne ugotavlja dejansko stanje v posebnem ugotovitvenem
postopku in presoja dokazov, vodi postopek oseba, ki ima najmanj srednjo
splošno ali strokovno izobrazbo, odloča pa oseba, ki ima najmanj višjo
strokovno izobrazbo.
4. člen
(vodenje in odločanje na drugi stopnji in
o izrednih pravnih sredstvih)
(1) V upravnih zadevah na drugi
stopnji in o izrednih pravnih sredstvih vodi postopek oseba, ki ima najmanj izobrazbo,
ki ustreza ravni izobrazbe, pridobljeni po študijskih programih za pridobitev
izobrazbe prve stopnje.
(2) V upravnih zadevah na drugi
stopnji in o izrednih pravnih sredstvih odloča oseba, ki ima izobrazbo pravne
smeri, ki ustreza ravni izobrazbe, pridobljeni po študijskih programih za
pridobitev izobrazbe druge stopnje.
5. člen
(vodenje in odločanje v izvršilnem
postopku ter opravljanje neposrednih dejanj)
(1) Sklepe, ki se nanašajo na
dovolitev, ustavitev in odložitev izvršbe, na izvršbo po drugih osebah, izvršbo
s prisilitvijo, zavarovanje izvršbe in zavarovanje izpolnitve obveznosti lahko
izdaja oseba, ki ima najmanj izobrazbo, ki ustreza ravni izobrazbe, pridobljeni
po študijskih programih za pridobitev izobrazbe prve stopnje.
(2) Neposredna izvršilna dejanja
opravlja oseba, ki ima najmanj srednjo splošno ali strokovno izobrazbo.
6. člen
(izdajanje potrdil)
(1) Potrdila in druge listine o
dejstvih, o katerih se vodi uradna evidenca, izdaja oseba, ki ima najmanj
srednjo splošno ali strokovno izobrazbo.
(2) Potrdila in druge listine o
dejstvih, o katerih se ne vodi uradna evidenca, in odločbe o zavrnitvi izdaje
potrdila izdaja oseba, ki ima najmanj višjo strokovno izobrazbo.
7. člen
(opravljanje upravnih overitev)
Upravne overitve lastnoročnih podpisov in
upravne overitve kopij opravlja oseba, ki ima najmanj srednjo splošno ali
strokovno izobrazbo.
3. IZPIT
8. člen
(namen izpita)
Z izpitom se preverja sposobnost kandidata
za samostojno vodenje postopka oziroma odločanje v upravnih zadevah, glede na
stopnjo izpita, ki ga opravlja.
9. člen
(stopnje izpita)
(1) Za vodenje in odločanje v upravnih
zadevah mora uradna oseba opraviti izpit druge stopnje, če s to uredbo ni
določeno drugače.
(2) Za vodenje postopkov na prvi
stopnji, odločanje v enostavnih upravnih zadevah iz 3. člena te uredbe ter vodenje
in odločanje v postopkih upravne izvršbe mora uradna oseba opraviti izpit prve
stopnje.
10. člen
(vsebina izpita)
(1) Izpit prve stopnje obsega
naslednje vsebine:
-       
opredelitev upravnega postopka,
-       
temeljna načela upravnega postopka,
-       
pristojnost organa in uradne osebe,
-       
stranka in njeno zastopanje,
-       
občevanje organov in strank,
-       
roki in naroki ter vrnitev v prejšnje stanje,
-       
vzdrževanje reda,
-       
stroški upravnega postopka,
-       
postopek na prvi stopnji,
-       
odločba in sklep,
-       
izvršba,
-       
nadzor nad izvajanjem splošnega in posebnih upravnih postopkov,
-       
redna in izredna pravna sredstva.
(2) Izpit druge stopnje poleg vsebin
iz prejšnjega odstavka obsega še naslednje vsebine:
-       
opredelitev upravnega spora in drugih oblik sodnega varstva,
-       
predmet upravnega spora,
-       
pristojnost in organizacija sodišča,
-       
stranke v upravnem sporu,
-       
roki,
-       
stroški sodnega postopka,
-       
postopek pred sodiščem prve stopnje,
-       
pravna sredstva v upravnem sporu.
(3) Podrobnejša vsebina izpitov iz
tega člena je določena v prilogi, ki je sestavni del te uredbe.
11. člen
(prijava)
(1) Kandidat v prijavi navede osebno
ime, elektronski naslov za obveščanje in komuniciranje z izvajalcem izpita,
EMŠO, vrsto in raven izobrazbe, podatek o stopnji izpita, ki ga bo opravljal,
in podatek o plačniku. Kandidat v prijavi lahko navede tudi telefonsko
številko. Izvajalec izpita osebne podatke obdeluje z namenom pristopa in
opravljanja izpita. 
(2) Prijava se pošlje izvajalcu izpita
praviloma po elektronski poti. 
(3) Izvajalec izpita obvesti kandidata
o sestavi izpitne komisije, času in kraju opravljanja izpita najmanj deset dni
pred opravljanjem izpita.
12. člen
(opravljanje izpita)
(1) Izpit se opravlja pred izpitno
komisijo iz 24. člena te uredbe, ki šteje tri člane.
(2) Izpit je sestavljen iz pisnega in
ustnega dela. Ustni del se opravlja za pisnim delom.
13. člen
(ugotavljanje istovetnosti kandidata)
Pred začetkom pisnega in ustnega dela
izpita se ugotovi istovetnost kandidata, na podlagi dokumenta, ki ga je izdal
državni organ in je opremljen s fotografijo.
14. člen
(pisni del izpita)
(1) Pisni del izpita zajema izdelavo
pisne naloge, na podlagi katere se preveri praktična usposobljenost kandidata
za samostojno pripravo pisnih aktov, ki nastajajo pri vodenju postopka ali
odločanju (na primer pri pripravi osnutkov pozivov, vabil, procesnih sklepov, prvostopenjskih
odločitev). Kandidat lahko pri pisnem delu izpita uporablja zakon, ki ureja
splošni upravni postopek in druge predpise, potrebne za rešitev pisne naloge,
ki jih določi član izpitne komisije in zagotovi izvajalec izpita.
(2) Pisno nalogo pripravi član izpitne
komisije in jo dostavi izvajalcu izpita najmanj pet delovnih dni pred izpitom.
Če izpit opravlja več kandidatov, se pripravijo različne pisne naloge.
(3) Udeležba na izpitu in potek izpita
se opišeta v zapisniku pisnega dela izpita.
(4) Pisni del izpita se opravlja pod
nadzorom člana izpitne komisije ali druge osebe, zaposlene pri izvajalcu
izpita. Oseba, ki opravlja nadzor, mora kandidate pred začetkom opravljanja
opozoriti na izpitni red, zlasti na določbo petega in šestega odstavka tega
člena.
(5) Med izpitom kandidat ne sme
uporabljati telekomunikacijskih naprav in drugih pripomočkov, s katerimi bi
izpit lahko opravil na nepošten (goljufiv) način, ter se ne sme z nikomer
posvetovati.
(6) Če kandidat med pisnim delom
izpita ne ravna v skladu s to uredbo in navodili osebe, ki nadzira potek
izpita, se to vpiše v zapisnik. Izpitna komisija na podlagi navedb v zapisniku
in izjave kandidata odloči, ali kandidat sme pristopiti k ustnemu delu izpita.
Če izpitna komisija odloči, da izpita ne sme nadaljevati, se šteje, da izpita
ni opravil.
(7) Pisni del izpita traja največ
štiri pedagoške ure.
15. člen
(ustni del izpita)
(1) Ustni del izpita se opravlja
praviloma isti dan kot pisni del. Predsednik izpitne komisije vodi izpitni
postopek in skrbi za izpitni red.
(2) Ustni del izpita obsega pregled
pisne naloge in preizkus znanja po programu glede na stopnjo izpita.
(3) Če se na podlagi pregleda pisne
naloge ugotovi, da kandidat ni strokovno usposobljen za samostojno vodenje
oziroma odločanje v upravnem postopku, se oceni z oceno »neuspešno«, preizkus
znanja iz prejšnjega odstavka pa se ne opravlja.
(4) Ustni del izpita traja največ 30
minut.
(5) Uspeh kandidata pri izpitu se
oceni z oceno »uspešno« ali »neuspešno«. Izpit je uspešno opravljen, če ga kot
takega oceni celotna izpitna komisija. Uspeh kandidata razglasi predsednik
izpitne komisije takoj po izpitu.
(6) O ustnem delu izpita se za vsakega
kandidata vodi zapisnik, v katerega se vpiše osebno ime kandidata, datum
rojstva kandidata, sestava izpitne komisije, vprašanja, na katera je odgovarjal
kandidat, potek izpita, uspeh izpita, datum in kraj opravljanja izpita.
Zapisnik podpišejo predsednik in člana izpitne komisije ter zapisnikar. Pisna
naloga je priloga zapisniku.
(7) Ustni del izpita je javen.
16. člen
(ponovno opravljanje izpita)
(1) Če kandidat ne opravi uspešno
ustnega dela izpita, mora ponovno opravljati tudi pisni del.
(2) (črtan).
17. člen
(potrdilo)
(1) Kandidatu, ki je uspešno opravil
izpit, izvajalec izpita izda potrdilo, ki ga podpiše predsednik izpitne
komisije. 
(2) V potrdilu se navede, za katero
stopnjo je bil izpit opravljen.
(3) Če se potrdilo ne izda po
opravljenem izpitu, se pošlje po pošti.
(4) Izdaje potrdila ni dovoljeno
pogojevati s plačilom za pristop k izpitu, če je izvajalec izpita kandidatu
dovolil pristopiti k izpitu kljub neplačilu.
18. člen
(ugovor)
(1) Kandidat, ki se ne strinja z
oceno, lahko takoj po razglasitvi uspeha vloži ugovor ustno na zapisnik.
(2) V primeru ugovora lahko kandidat
najkasneje v roku petih delovnih dni ponovno opravlja izpit pred novo izpitno
komisijo, ki je sestavljena iz predsednika ali člana prejšnje izpitne komisije
ter dveh novih članov. Predsednik nove izpitne komisije se določi izmed dveh
novih članov izpitne komisije.
(3) Pri ponovnem opravljanju izpita
kandidat opravlja pisni in ustni del izpita.
(4) Zoper odločitev izpitne komisije
pri ponovnem opravljanju izpita ni ugovora.
(5) Če kandidat kljub pozivu ne
pristopi k ponovnem opravljanju izpita, se šteje, da ugovor ni utemeljen.
19. člen
(odstop)
(1) Če kandidat brez upravičenega
razloga določenega dne ne pristopi k opravljanju pisnega ali ustnega dela
izpita, ali če brez upravičenega razloga odstopi, se šteje, da ga ni opravil.
(2) Kandidatu, ki iz upravičenih
razlogov ne pristopi k opravljanju izpita, ali kandidatu, ki iz upravičenih
razlogov odstopi, ko je že začel opravljati izpit, izvajalec izpita določi nov
izpitni rok.
(3) Če je kandidata k opravljanju
izpita prijavil organ, se upravičenost razlogov za odstop ugotavlja na podlagi
pisne obrazložitve odgovorne osebe organa, ki je kandidata prijavil k izpitu,
in predloženih dokazil. Če se je kandidat k opravljanju izpita prijavil sam, se
upravičenost razlogov ugotavlja na podlagi pisne obrazložitve kandidata in
predloženih dokazil. Organ oziroma kandidat mora predložiti pisno obrazložitev
v dveh delovnih dneh od dneva, določenega za opravljanje izpita.
(4) Za upravičene razloge se štejejo
zlasti bolezen, neodložljive in nenačrtovane osebne ali službene obveznosti.
20. člen
(zapisnik)
(1) Zapisnik o opravljanju pisnega in
ustnega dela izpita se hranita trajno. 
(2) Če izvajalec izpita preneha
izvajati izpite, najpozneje v dveh mesecih izroči zapisnik o opravljanju
pisnega in ustnega dela izpita ministrstvu, pristojnemu za upravo. O izročitvi
in prevzemu se naredi zapisnik.
21. člen
(imenovanje članov izpitne komisije)
(1) Člane izpitne komisije imenuje
minister, pristojen za upravo, za pet let. 
(2) Kandidati za člane izpitnih
komisij se pozovejo z javnim pozivom, ki se objavi najmanj šest mesecev pred
iztekom obdobja, za katero so imenovani obstoječi člani izpitne komisije. Poziv
se objavi na spletni strani ministrstva, pristojnega za upravo. 
(3) Član izpitne komisije je lahko
oseba, ki je strokovnjak za upravni postopek in izpolnjuje naslednje pogoje: 
-       
ima opravljen izpit iz upravnega postopka, 
-       
obvlada slovenski jezik, 
-       
ima najmanj izobrazbo, ki ustreza ravni izobrazbe, pridobljene po
študijskih programih za pridobitev izobrazbe druge stopnje, in 
-       
ima najmanj deset let delovnih izkušenj, od tega zadnjih pet let pri
odločanju v upravnem postopku oziroma pri opravljanju drugih zahtevnih nalog na
področju upravnega procesnega prava. 
(4) Ne glede na pogoje iz prejšnjega
odstavka je član izpitne komisije lahko sodnik Upravnega sodišča Republike
Slovenije in Vrhovnega sodišča Republike Slovenije. 
(5) Med kandidati za člane izpitne
komisije, ki izpolnjujejo pogoje iz tretjega in četrtega odstavka tega člena,
minister, pristojen za upravo, določi člane izpitne komisije. 
(6) O imenovanju v izpitno komisijo se
člani izpitnih komisij obvestijo v dveh mesecih od objave poziva.
22. člen
(zapisnikar)
(1) Zapisnikarja imenuje izvajalec
izpita.
(2) Zapisnikar mora imeti najmanj
srednjo splošno ali strokovno izobrazbo.
23. člen
(dolžnosti članov izpitne komisije)
(1) Člani izpitne komisije in
zapisnikar morajo vestno, strokovno in nepristransko opravljati delo v izpitni
komisiji. 
(2) Člani izpitne komisije in zapisnikar
takoj, ko izvedo za razlog, zaradi katerega ne bi mogli opraviti dela v izpitni
komisiji, o tem obvestijo izvajalca izpitov. 
(3) Minister, pristojen za upravo,
razreši člana izpitne komisije ali zapisnikarja, če krši dolžnost obveščanja,
izpitni red in druge dolžnosti, določene s to uredbo.
24. člen
(imenovanje izpitne komisije)
(1) Minister, pristojen za upravo,
imenuje izpitno komisijo za izvedbo posamičnega izpita izmed članov, ki jih je
imenoval na podlagi 21. člena te uredbe. Sklep se pošlje izvajalcu izpita in
članom izpitne komisije najmanj petnajst dni pred izvedbo izpita, v izjemnih okoliščinah lahko tudi v krajšem
času.
(2) Minister, pristojen za upravo, za
imenovanje izpitnih komisij iz prejšnjega odstavka lahko pooblasti drugo osebo
zaposleno v ministrstvu, pristojnem za upravo.
(3) Izvajalec izpita mora o nameri za
izvedbo izpita pisno obvestiti ministrstvo, pristojno za upravo, najmanj tri
mesece pred izvedbo izpita.
(4) (črtan).
25. člen
(cena izpita)
Cena izpita se določi z odlokom. Izvajalci
izpita ne morejo določiti nižje ali višje cene.
26. člen
(plačilo za delo v komisiji)
Članom izpitne komisije in zapisnikarju
pripada plačilo za delo v izpitni komisiji v višini, določeni z odlokom.
27. člen
(povračilo potnih stroškov)
Izpitni komisiji in zapisnikarju pripada
kilometrina v višini, ki jo prejmejo javni uslužbenci kot povračilo stroškov
prevoza na delo in z dela.
28. člen
(priznavanje izpita)
Šteje se, da je izpit druge stopnje
opravila oseba, ki ima opravljen pravniški državni izpit.
4. UPRAVNE ZADEVE, ZA KATERE NI TREBA OPRAVLJATI IZPITA
29. člen
(upravne zadeve, za katere ni treba
opravljati izpita)
Izpit ni potreben za vodenje in odločanje v
naslednjih enostavnih upravnih zadevah:
a)    
s področja upravnih notranjih zadev:
- 
izdaja osebne izkaznice,
- 
izdaja potne listine;
b)    
s področja prometa:
- 
izdaja vozniškega dovoljenja,
- 
podaljšanje veljavnosti vozniškega dovoljenja,
- 
pridobitev statusa spremljevalca mladega voznika,
- 
izdaja tretje registrske tablice,
- 
izdaja preizkusnih tablic,
- 
odjava vozila,
- 
izdaja parkirne karte;
c)    
s področja zaposlovanja in dela:
- 
prijava kratkotrajnega dela,
- 
prijava osebnega dopolnilnega dela,
- 
vpis v register agencij za zagotavljanje dela;
d)    
s področja pravosodja:
- 
izdaja odločb o izbrisu obsodb iz evidenc na predpisanih obrazcih;
e)    
s področja javnih financ:
- 
odločanje o vključitvi in izključitvi iz registra neposrednih in
posrednih uporabnikov državnega in občinskih proračunov;
f)     
s področja carin:
- 
izdaja dovoljenja za predpregled ali odvzem vzorcev,
- 
odločanje o premestitvi ali pretovoru blaga,
- 
izdaja carinske deklaracije,
- 
odločanje o spremembi podatkov v carinski deklaraciji,
- 
izdaja dovoljenja o pregledu blaga ali odvzemu vzorcev izven uradnih ur
ali sedeža organa,
- 
odločanje o uporabi ugodnejše carinske stopnje,
- 
potrditev izstopa blaga,
- 
odločanje o podaljšanju roka za izpolnitev obveznosti v zvezi z
dovoljenjem,
- 
odločanje o podaljšanju oziroma skrajšanju roka za vložitev zahteve za
začetek carinsko dovoljene rabe ali uporabe,
- 
odobritev ravnanj v carinskem nadzoru,
- 
odločanje o pečatenju in odpečatenju kotla,
- 
odobritev oproščenemu uporabniku za nabavo trošarinskih izdelkov brez
plačila trošarine,
- 
prijava trošarinskega zavezanca in sprememba registracije,
- 
prijave zavezanca za okoljske dajatve,
- 
izdaja soglasja za uporabo poenostavljenega trošarinskega dokumenta,
- 
izdaja sklepa o zavrženju sprejema carinske deklaracije,
- 
izdaja dovoljenja za uporabo pomožnega postopka,
- 
izdaja dovoljenja o ustreznosti vozila v skladu s konvencijo TIR,
- 
razveljavitev carinske deklaracije pred prepustitvijo blaga.
30. člen
(materialna dejanja, za katera ni treba
opravljati izpita)
Izpit ni potreben za izdajanje potrdil in
drugih listin, o katerih se vodi uradna evidenca, ter opravljanje upravnih
overitev lastnoročnih podpisov in kopij.
5. NADZOR
31. člen
(nadzor)
Nadzor nad izvajanjem te uredbe izvaja
ministrstvo, pristojno za upravo.
32. člen
(obveznosti izvajalcev izpita)
Izvajalci izpita morajo v roku petih
delovnih dni od zaključka izpita ministrstvu, pristojnemu za upravo,
posredovati podatke o opravljanju izpitov, ki se nemudoma vpišejo v evidenco
izpitov.

Priloga:
Podrobnejša vsebina izpitov

Uredba o izobrazbi in strokovnem izpitu za
vodenje in odločanje v upravnem postopku (Uradni list RS, št. 12/13) vsebuje naslednje prehodne in
končne določbe:
»6. PREHODNE IN KONČNE DOLOČBE
33. člen
(razveljavitvena
določba)
Z dnem uveljavitve te uredbe prenehajo veljati
Uredba o izobrazbi, ki jo morajo imeti zaposleni za vodenje in odločanje v
upravnem postopku in o strokovnem izpitu iz upravnega postopka (Uradni list RS,
št. 29/00, 66/04 in 17/06), Pravilnik o opravljanju strokovnega izpita iz
upravnega postopka (Uradni list RS, št. 63/03) in Uredba o določitvi enostavnih
upravnih zadev, za katere ni potrebno opravljati strokovnega izpita iz
upravnega postopka (Uradni list RS, št. 76/08).
34. člen
(prehodna
določba)
Osebe, ki so se prijavile na izpit do
uveljavitve te uredbe, opravljajo izpit po Uredbi o izobrazbi, ki jo morajo
imeti zaposleni za vodenje in odločanje v upravnem postopku in o strokovnem
izpitu iz upravnega postopka (Uradni list RS, št. 29/00, 66/04 in 17/06) in
Pravilniku o opravljanju strokovnega izpita iz upravnega postopka (Uradni list
RS, št. 63/03).
35. člen
(uskladitvena
določba)
Oseba, ki je ob uveljavitvi te uredbe, v
skladu z zakonom, ki ureja sistem javnih uslužbencev, v delovnem razmerju na
delovnem mestu, za katero nima predpisane izobrazbe, lahko ne glede na določbe
te uredbe, ki določajo minimalno izobrazbo, vodi in odloča v upravnih zadevah,
ki ustrezajo ravni izobrazbe na delovnem mestu, ki ga zaseda.
36. člen
(izpitna
prevedba)
(1) Osebam, ki so po Uredbi o
izobrazbi, ki jo morajo imeti zaposleni za vodenje in odločanje v upravnem
postopku in o strokovnem izpitu iz upravnega postopka (Uradni list RS, št.
29/00, 66/04 in 17/06), opravile izpit za srednjo splošno ali strokovno
izobrazbo, se priznava opravljen izpit prve stopnje po tej uredbi. Osebe, ki so
v skladu z uredbo iz prejšnjega stavka opravile izpit za višjo, visoko ali
univerzitetno izobrazbo, se priznava izpit druge stopnje po tej uredbi.
(2) Osebam, ki so opravile strokovni
izpit za višjo ali visoko strokovno ter univerzitetno izobrazbo, katerega sestavni
del je tudi upravni postopek, oziroma osebam, ki so opravile preizkus strokovne
usposobljenosti za dejanja v upravnem postopku po Zakonu o pripravništvu,
strokovnih izpitih in izpolnjevanju strokovne izobrazbe delavcev v državni upravi
in pravosodju (Uradni list SRS, št. 35/85 – prečiščeno besedilo in 39/85 –
popr.), se priznava opravljen izpit druge stopnje po tej uredbi. Osebam, ki so
v skladu z zakonom iz prejšnjega stavka opravile strokovni izpit za srednjo
izobrazbo, katerega sestavni del je bil splošni upravni postopek, se priznava
opravljen izpit prve stopnje po tej uredbi.
37. člen
(prehodna
določba za odločanje na drugi stopnji)
Oseba, ki je ob uveljavitvi te uredbe imela
veljavno pooblastilo za odločanje v upravnih zadevah na podlagi 20. člena
Uredbe o izobrazbi, ki jo morajo imeti zaposleni za vodenje in odločanje v
upravnem postopku in o strokovnem izpitu iz upravnega postopka (Uradni list RS,
št. 29/00, 66/04 in 17/06), ne glede na smer izobrazbe, lahko odloča v upravnih
zadevah na drugi stopnji in o izrednih pravnih sredstvih do izteka veljavnosti
omenjenega pooblastila.
38. člen
(objava javnega
poziva)
Minister, pristojen za upravo, objavi javni
poziv za člane izpitnih komisij v roku enega meseca od uveljavitve te uredbe.
39. člen
(prenehanje
članstva v izpitnih komisijah)
(1) Člani izpitnih komisij, ki so v
izpitne komisije imenovani na podlagi Uredbe o izobrazbi, ki jo morajo imeti
zaposleni za vodenje in odločanje v upravnem postopku in o strokovnem izpitu iz
upravnega postopka (Uradni list RS, št. 29/00, 66/04 in 17/06), nadaljujejo z
delom do imenovanja novih članov izpitnih komisij po tej uredbi.
(2) Ne glede na prejšnji odstavek,
osebe, ki so kot člani izpitnih komisij imenovane z odločbami o podelitvi
javnega pooblastila za izvajanje izpita pri konkretnem izvajalcu, lahko
opravljajo naloge članov izpitne komisije pri tem izvajalcu do poteka roka, za
katerega je podeljeno javno pooblastilo za izvajanje izpita.
40. člen
(oblikovanje
izpitih komisij v prehodnem obdobju)
Izvajalci izpita, ki jim je z odločbo
podeljeno javno pooblastilo za izvajanje izpita, do poteka roka veljavnosti
tega pooblastila, samostojno oblikujejo izpitne komisije, ne glede na določbe
te uredbe.
41. člen
(uveljavitev)
Ta uredba začne veljati en mesec po objavi
v Uradnem listu Republike Slovenije.«.

Uredba o spremembah Uredbe o izobrazbi in
strokovnem izpitu za vodenje in odločanje v upravnem postopku (Uradni list RS,
št. 61/19) vsebuje naslednje prehodne in
končno določbo:
»PREHODNE IN KONČNA DOLOČBA
15. člen
(1) Do določitve cene izpita iz
spremenjenega 25. člena uredbe in plačila za delo v izpitni komisiji iz
spremenjenega 26. člena uredbe se za določanje cene izpita in plačila za
delo v izpitni komisiji uporabljata 25. in 26. člen Uredbe o izobrazbi in
strokovnem izpitu za vodenje in odločanje v upravnem postopku (Uradni list RS,
št. 12/13). 
(2) Vlada izda odlok iz spremenjenega
25. in 26. člena uredbe v šestih mesecih od uveljavitve te uredbe. 
16. člen
Kandidati, ki so se prijavili na izpit do
uveljavitve te uredbe, opravljajo strokovni izpit po Uredbi o izobrazbi in
strokovnem izpitu za vodenje in odločanje v upravnem postopku (Uradni list RS,
št. 12/13). 
17. člen
Člani izpitnih komisij, ki so imenovani na
podlagi Uredbe o izobrazbi in strokovnem izpitu za vodenje in odločanje v
upravnem postopku (Uradni list RS, št. 12/13), opravljajo naloge do izteka
obdobja, za katero so imenovani. 
18. člen
Ta uredba začne veljati petnajsti dan po
objavi v Uradnem listu Republike Slovenije.«.