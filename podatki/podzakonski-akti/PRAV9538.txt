SPLOŠNE DOLOČBE
1. člen
(vsebina pravilnika)
Ta pravilnik določa način, obseg, pogostost
in rednost preverjanja duševne in telesne zmožnosti izvršilnih železniških
delavcev v skladu z Direktivo 2007/59/ES Evropskega parlamenta in Sveta z dne
23. oktobra 2007 o izdaji spričeval strojevodjem, ki upravljajo lokomotive
in vlake na železniškem omrežju Skupnosti (UL L št. 315 z dne 3. 12. 2007,
str. 51), zadnjič spremenjeno z Direktivo Komisije 2014/82/EU z dne
24. junija 2014 o spremembi Direktive 2007/59/ES Evropskega parlamenta in Sveta
v zvezi s splošnim poklicnim znanjem in zdravstvenimi zahtevami ter zahtevami
glede dovoljenj (UL L št. 184 z dne 25. 6. 2014, str. 11), (v nadaljnjem
besedilu: Direktiva 2007/59/ES).
2. člen
(pomen izrazov)
(1) Izrazi, uporabljeni v tem pravilniku,
imajo naslednji pomen: 
-       
posebni zdravstveni pogoji (v nadaljnjem besedilu: zdravstveni pogoji)
so najmanjše potrebne telesne in duševne zmožnosti za varno opravljanje dela
izvršilnih železniških delavcev; 
-       
telesna zmožnost izvršilnega železniškega delavca je primerna telesna
pripravljenost, ki omogoča izpolnjevanje vseh operativnih in varnostnih
standardov; 
-       
duševna zmožnost izvršilnega železniškega delavca je zmožnost
izvršilnega železniškega delavca za varno opravljanje nalog in se ugotavlja s
psihološkim preverjanjem kognitivne, psihomotorne, vedenjske in osebnostne
sposobnosti izvršilnega železniškega delavca; 
-       
pooblaščeni zdravnik je specialist medicine dela, prometa in športa, ki
po pogodbi z delodajalcem opravlja vse aktivnosti v zvezi z varovanjem zdravja
pri delu. 
(2) Ostali izrazi, uporabljeni v tem
pravilniku, imajo enak pomen, kot ga določajo predpisi s področja železniškega
prometa, varnosti železniškega prometa ter zdravstvenega varstva in
zdravstvenega zavarovanja.
3. člen
(nezmožnost za opravljanje nalog
izvršilnega železniškega delavca)
Delavec ni zmožen za varno opravljanje
nalog izvršilnega železniškega delavca, kadar ima zaradi bolezni, stanj, motenj
oziroma poškodb in njihovega vpliva na zavest, pozornost, spomin, hitrost,
pravilnost presoje ter reagiranja okrnjene telesne in duševne funkcije oziroma
če je pri njem prisotna: 
-       
raba ali sindrom odvisnosti od alkohola, 
-       
raba ali sindrom odvisnosti od prepovedanih drog ali drugih
psihoaktivnih snovi, 
-       
nestabilna bolezen srca (angina pektoris; kompletni srčni blok; AV bloka
II. stopnje; sindrom bolnega sinusnega vozla; sindrom karotidnega sinusa ali
drugih bradikardnih motenj ritma, ne glede na način zdravljenja; zmogljivost
kardiovaskularnega sistema pod 40% pričakovane zmogljivosti (New York Heart
Association – IV. skupina); ni preteklo šest mesecev po prebolelem miokardnem
infarktu in ima znake srčnega popuščanja, ima aritmijo oziroma ima napade
angine pektoris), 
-       
epizodna in paroksizmalna motnja zavesti, 
-       
nagnjenost k epileptičnim napadom in drugim nenadnim izgubam zavesti, 
-       
nevrološka bolezen s hujšo okvaro funkcije organizma, 
-       
duševna in vedenjska motnja, 
-       
sladkorna bolezen, odvisna od inzulinskega zdravljenja ali 
-       
druga bolezen notranjih organov, ki bi lahko povzročila nenadno motnjo
zavesti, zmanjšano zbranost za delo, motnje gibanja, ravnotežja in
koordinacije.
4. člen
(preverjanje izpolnjevanja zdravstvenih
pogojev)
(1) Preverjanje izpolnjevanja zdravstvenih
pogojev za varno opravljanje dela na delovnem mestu izvršilnega železniškega
delavca je presojanje skladnosti med zahtevami delovnega mesta, s posebnim
poudarkom na oceni stopnje samostojne odgovornosti izvršilnega železniškega
delavca, ki je sestavni del ocene tveganja in jo izdela delodajalec, ter
telesnimi in duševnimi lastnostmi, sposobnostmi in zmogljivostmi izvršilnih
železniškega delavca, ki vplivajo na njegovo varno opravljanje dela. 
(2) Preverjanje izpolnjevanja zdravstvenih
pogojev za delovno mesto izvršilnega železniškega delavca mora biti celovito, s
poudarkom na telesnem in duševnem zdravju ter zahtevah glede senzornih
sposobnosti (vid, sluh). 
(3) Izpolnjevanje zdravstvenih pogojev
izvršilnega železniškega delavca se ocenjuje in preverja z zdravstvenimi
pregledi.
5. člen
(vrste zdravstvenih pregledov)
Zdravstveni pregledi, s katerimi se
ugotavlja izpolnjevanje zdravstvenih pogojev za delovno mesto izvršilnega
železniškega delavca, so: 
-       
redni zdravstveni pregledi (v nadaljnjem besedilu: redni pregledi), 
-       
izredni zdravstveni pregledi (v nadaljnjem besedilu: izredni pregledi).
6. člen
(strokovni zdravniški pregled)
(1) Poleg rednih in izrednih pregledov se
opravljajo tudi strokovni zdravniški pregledi (v nadaljnjem besedilu: strokovni
pregled). 
(2) Strokovni pregled izvršilnega
železniškega delavca se opravi za ugotavljanje znakov vedenjskih motenj, ki
kažejo na rabo alkohola, prepovedanih drog, psihoaktivnih zdravil ali drugih
psihoaktivnih snovi. 
(3) O ugotovitvah strokovnega pregleda iz
prejšnjega odstavka mora pooblaščeni zdravnik takoj dati pisno mnenje.
7. člen
(redni pregled)
Redni pregled se izvaja: 
-       
pred šolanjem ali strokovnim usposabljanjem za delovno mesto izvršilnega
železniškega delavca; 
-       
pred sklenitvijo pogodbe o zaposlitvi kandidata na delovno mesto
izvršilnega železniškega delavca; 
-       
pred zaposlitvijo oziroma sklenitvijo pogodbe o zaposlitvi za drugo
delovno mesto izvršilnega železniškega delavca, za katero se zahtevajo dodatni
zdravstveni pogoji ali večja pogostnost ugotavljanja izpolnjevanja zdravstvenih
pogojev; 
-       
po prenehanju opravljanja določenega dela na določenem delovnem mestu za
več kot 12 mesecev; 
-       
v rokih iz 8. člena tega pravilnika zaradi preverjanje izpolnjevanja
zdravstvenih pogojev delavca za nadaljnje varno opravljanje dela na mestu
izvršilnega železniškega delavca.
8. člen
(roki pregledov)
(1) Redni zdravstveni pregled iz pete
alinee prejšnjega člena mora biti opravljen pred potekom predpisanega roka iz
Priloge 1, ki je sestavni del tega pravilnika. Pregled se lahko opravi največ
30 dni pred potekom predpisanega roka, šteje pa se od poteka predpisanega roka.
(2) Ne glede na prejšnji odstavek lahko
pooblaščeni zdravnik delodajalcu predlaga pogostejše zdravstvene preglede, če
to zahteva zdravstveno stanje izvršilnega železniškega delavca. Svojo odločitev
mora utemeljiti.
9. člen
(izredni pregled)
Na izredni pregled mora delodajalec
napotiti delavca: 
-       
za katerega se utemeljeno sumi, da zaradi zdravstvenih razlogov ni več
zmožen varno opravljati del, za katere ima sklenjeno pogodbo o zaposlitvi; 
-       
po nesreči, v kateri je bil izvršilni železniški delavec udeležen ali
huje poškodovan; 
-       
po več kot šestmesečni odsotnosti z delovnega mesta izvršilnega
železniškega delavca; 
-       
po bolniški odsotnosti, ki je daljša od 30 dni. Kadar je to primerno,
lahko pooblaščeni zdravnik tak pregled opravi s preverjanjem zdravstvene dokumentacije;
-       
v primeru suma na škodljivo rabo ali odvisnost od alkohola; 
-       
v primeru suma na rabo, škodljivo rabo ali odvisnost od prepovedanih
drog; 
-       
v primeru suma na škodljivo rabo ali odvisnost od drugih psihoaktivnih
snovi, vključno z zdravili, ali če se zdravi na način, ki lahko vpliva na
njegovo telesno ali duševno zmožnost za varno opravljanje dela; 
-       
če je podan sum na poklicno bolezen ali poklicno okvaro zdravja, ki
vpliva na varno opravljanje dela v železniškem prometu ali 
-       
na zahtevo izvršilnega železniškega delavca, če se ta ne čuti zmožnega
za varno opravljanje svojega dela.
10. člen
(predlog za izredni pregled in obseg
izrednega pregleda)
(1) Na izredni pregled lahko delodajalec
napoti izvršilnega železniškega delavca tudi na predlog: 
-       
pristojnega inšpektorja, 
-       
izvršilnega železniškega delavca ali 
-       
pooblaščenega ali osebnega zdravnika. 
(2) Obseg izrednega pregleda določi
pooblaščeni zdravnik glede na napotitev delodajalca iz prejšnjega člena.
Izvršilni železniški delavec mora na izrednem pregledu izpolnjevati zdravstvene
zahteve iz 11. in 12. člena tega pravilnika.
11. člen
(vsebina rednega pregleda)
(1) Redni pregled obsega: 
1.     
anamnezo, klinični pregled in antropometrične meritve, 
2.     
osnovne laboratorijske preiskave, 
3.     
testiranje osnovnih vidnih funkcij in barvnega vida, 
4.     
pregled sluha s tonskim avdiometrom, 
5.     
ugotavljanje jemanja prepovedanih drog in 
6.     
EKG v mirovanju za delavce, ob prvem rednem ali izrednem pregledu po
dopolnjenem 40. letu starosti in ob vseh naslednjih rednih pregledih. 
(2) Z anamnezo in kliničnim pregledom se
ugotavlja, če izvršilni železniški delavec nima take bolezni ali stanja oziroma
ne jemlje zdravil, ki bi lahko povzročila: 
-       
nenadno izgubo zavesti, 
-       
motnje zavesti ali zbranosti, 
-       
nenadno nezmožnost za delo, 
-       
motnje ravnotežja ali koordinacije, ali 
-       
oteženo gibanje. 
(3) Z osnovnimi laboratorijskimi
preiskavami se ugotavlja sladkorno bolezen in druga bolezenska stanja, na
katera se lahko sklepa na podlagi kliničnega pregleda. 
(4) S testiranjem osnovnih vidnih funkcij
in barvnega vida se ugotavlja, če izvršilni železniški delavec izpolnjuje
naslednje zahteve:
-       
ostrina vida na daleč s korekcijo ali brez: 0,8 (desno oko + levo oko –
merjeno ločeno); najmanj 0,3 na slabšem očesu;
-       
najmočnejše korekcijske leče: daljnovidnost + 5 / kratkovidnost
– 8. Zdravnik lahko izjemoma in po pridobitvi mnenja oftalmologa dopusti
vrednosti izven tega okvira;
-       
ostrina vida na srednji razdalji in na blizu: zadosten s korekcijo ali
brez;
-       
normalni barvni vid: z uporabo priznanega testa, kot je Ishihara, po potrebi
dopolnjenega z drugim priznanim testom;
-       
vidno polje: celotno in brez nepravilnosti, ki bi vplivale na nalogo, ki
jo je treba opraviti;
-       
vid na obeh očesih: efektiven;
-       
binokularni vid: efektiven;
-       
kontrastna občutljivost: dobra;
-       
brez progresivne očesne bolezni. 
(5) Kontaktne leče so dovoljene. Očesni
vsadki, keratotomije in keratektomije so dovoljene pod pogojem, da se kontrolni
pregledi vida opravljajo najmanj enkrat na leto. 
(6) S pregledom sluha s tonskim avdiometrom
se ugotavlja, da izguba sluha delavca, ki opravlja dela povezana z varnostjo
železniškega prometa, ne presega 40 dB pri 500 in 1000 Hz oziroma 45 dB pri
2000 Hz za uho s slabšim prevajanjem zvoka. Sluh mora biti dovolj dober, da
omogoča pogovore po telefonu in slušno zaznavo opozorilnih tonov in radijskih
sporočil. Uporaba slušnih pripomočkov je dovoljena.
12. člen
(dodatni zdravstveni pogoji za izvršilne
železniške delavce, ki opravljajo delo strojevodje)
(1) Izvršilni železniški delavec, ki
opravlja dela strojevodje, mora pri rednem pregledu iz prve, druge in tretje
alinee 7. člena tega pravilnika opraviti še EKG v mirovanju. 
(2) Poleg pogojev iz prejšnjega odstavka
mora izvršilni železniški delavec, ki opravlja dela strojevodje izpolnjevati še
naslednje zdravstvene pogoje: 
1.     
vid: 
- 
ostrina vida na daleč s korekcijo ali brez 1,0 (binokularno), najmanj
0,5 na slabšem očesu; 
- 
barvne kontaktne leče in foto občutljive leče niso dovoljene. Leče z
UV-filtri so dovoljene; 
2.     
vestibularni aparat: 
- 
ne sme imeti obolenj vestibularnega aparata; 
3.     
govor: 
- 
zaradi nujne glasne in jasne izmenjave sporočil mora biti govor jasen in
razumljiv, kronična govorna motnja ni dovoljena; 
4.     
sluh: 
- 
zahteve iz šestega odstavka prejšnjega člena morajo biti v primerih iz
prve, druge in tretje alineje 7. člena tega pravilnika izpolnjene brez uporabe
slušnih pripomočkov, v primerih iz četrte in pete alineje navedenega člena pa
je po presoji pooblaščenega zdravnika pooblaščenega zdravstvenega zavoda v
posebnih primerih uporaba slušnih pripomočkov dovoljena.
13. člen
(antropometrične zahteve za izvršilne
železniške delavce)
(1) Antropometrične zahteve za izvršilne
železniške delavce morajo biti primerne za varno opravljanje njihovega dela. 
(2) Za izvršilne železniške delavce, ki
opravljajo dela strojevodje, je treba pri rednem pregledu iz 7. člena tega
pravilnika pred prvo zaposlitvijo in pred zaposlitvijo oziroma sklenitvijo
pogodbe o zaposlitvi za drugo delovno mesto izvršilnega železniškega delavca,
za katero se zahteva krajši rok ali višja stopnja zahtev, ugotoviti
izpolnjevanje antropometričnih zahtev. 
(3) Največja telesna višina izvršilnega
železniškega delavca, ki opravlja dela strojevodje, lahko znaša 1900 mm,
najmanjša pa 1600 mm. 
(4) Od izvršilnih železniških delavcev, ki
opravljajo delo strojevodje, se ne sme zahtevati ali jim dovoliti opravljanje
dela, če bi bilo to zaradi njihove višine, teže ali drugih telesnih značilnosti
nevarno.
14. člen
(psihološki pregled)
Poleg rednega pregleda iz 7. člena tega
pravilnika, se mora pred prvo zaposlitvijo, pred zaposlitvijo oziroma
sklenitvijo pogodbe o zaposlitvi za drugo delovno mesto izvršilnega
železniškega delavca, za katero se zahteva krajši rok ali višja stopnja zahtev
zdravstvenega pregleda in, po potrebi, pri izrednem zdravstvenem pregledu,
opraviti tudi psihološki pregled.
15. člen
(namen psihološkega pregleda)
(1) Psihološki pregled zajema preverjanje
kognitivnih, psihomotornih, vedenjskih in osebnostnih lastnosti izvršilnega
železniškega delavca. 
(3) Pri psihološkem pregledu se ugotavlja,
ali kandidat kaže psihološke značilnosti oziroma osebnostne lastnosti, ki bi
lahko ogrozile varno izvajanje njegovih nalog.
16. člen
(vsebina psihološkega pregleda)
(1) Psihološki pregled opravi psiholog, ki
izpolnjuje pogoje iz 31. člena tega pravilnika. Pri pregledu uporablja standardizirana
psihodiagnostična sredstva in ga opravi po načelih psihološke znanosti. 
(2) Pri določanju vsebine psihološkega
pregleda mora psiholog upoštevati najmanj naslednja merila v zvezi z zahtevami
vsake varnostne funkcije: 
1.     
kognitivne sposobnosti: 
a.   
pozornost, zbranost, spomin, 
b.   
sposobnost zaznave, 
c.   
sklepanje, 
d.   
komunikacija; 
2.     
psihomotorne sposobnosti: 
a.     hitrost
odzivanja, 
b.   
koordinacija gibov; 
3.     
vedenjske in osebnostne sposobnosti: 
a.     obvladovanje
čustev, 
b.     vedenjska
zanesljivost, 
c.     samostojnost,
d.     vestnost. 
(3) Če psiholog meril iz prejšnjega
odstavka ne upošteva, mora svojo odločitev utemeljiti oziroma obrazložiti in
dokumentirati.
17. člen
(opravljanje zdravstvenih pregledov)
(1) Zdravstvene preglede za ugotavljanje
izpolnjevanja zdravstvenih pogojev za delovno mesto izvršilnega železniškega
delavca iz 7. in 9. člena tega pravilnika opravljajo pooblaščeni zdravstveni
zavodi iz 31. člena tega pravilnika. 
(2) Zdravstvene preglede v pooblaščenih
zdravstvenih zavodih opravlja zdravnik, specialist medicine dela, prometa in
športa. Za pomoč pri oceni telesne in duševne zmožnosti za varno opravljanje
dela lahko zdravnik medicine dela, prometa in športa zaprosi tudi drugega
zdravnika ustrezne specialnosti.
18. člen
(dokumentacija za preventivni zdravstveni
pregled)
(1) Izvršilni železniški delavec mora ob
zdravstvenih pregledih iz tega pravilnika predložiti: 
-       
napotnico delodajalca, 
-       
uradni osebni dokument za identifikacijo. 
(2) Pooblaščeni zdravnik mora pred
pregledom pridobiti zdravstveno dokumentacijo, ki jo na njegovo pisno zahtevo
posreduje izbrani osebni zdravnik izvršilnega železniškega delavca v roku 3 dni
od zahteve. 
(3) Delodajalec predloži pooblaščenemu zdravniku
ustrezno dokumentacijo o delovnem mestu z oceno tveganja, in dokumentacijo z
oceno stopnje samostojne odgovornosti izvršilnega železniškega delavca. 
(4) Vsebina in oblika napotnice za
preventivni zdravstveni pregled je določena v Prilogi 2, ki je sestavni del
tega pravilnika.
19. člen
(zdravniško spričevalo)
(1) Po vsakem opravljenem zdravstvenem
pregledu pooblaščeni zdravnik v roku 10 dni izda zdravniško spričevalo o
izpolnjevanju zdravstvenih pogojev za varno delo izvršilnega železniškega delavca
(v nadaljnjem besedilu: zdravniško spričevalo) in navede morebitne omejitve ter
ukrepe za varno delo pregledanega izvršilnega železniškega delavca. 
(2) Vsebina in oblika zdravniškega
spričevala je določena v Prilogi 3, ki je sestavni del tega pravilnika. 
(3) Zdravniško spričevalo pooblaščeni
zdravstveni zavod posreduje delodajalcu in izvršilnemu železniškemu delavcu. 
(4) Pooblaščeni zdravnik mora o okvarah
zdravja, ugotovljenih na zdravstvenem pregledu, obvestiti tudi izbranega
osebnega zdravnika izvršilnega železniškega delavca.
20. člen
(pogoji pri spremembi delovnega mesta v
železniškem prometu)
(1) Pri spremembi delovnega mesta oziroma
sklenitvi pogodbe o zaposlitvi za drugo delovno mesto izvršilnega železniškega
delavca mora delavec izpolnjevati zahteve iz vsebine in obsega rednega
zdravstvenega pregleda za drugo delovno mesto. 
(2) Če delodajalec ponudi izvršilnemu
železniškemu delavcu delovno mesto z nižjo stopnjo samostojne odgovornosti za
varnost železniškega prometa, lahko o izpolnjevanju zdravstvenih pogojev za
varno opravljanje dela na tem delovnem mestu odloča pooblaščeni zdravnik.
21. člen
(obveznost delavca)
(1) Izvršilni železniški delavec mora
opraviti zdravstveni pregled, na katerega je bil napoten skladno s tem
pravilnikom. 
(2) Izvršilni železniški delavec, ki je
napoten na redni ali izredni pregled, ne sme opravljati dela, za katerega ima
sklenjeno pogodbo o zaposlitvi, dokler delodajalec ne prejme dokazila o
izpolnjevanju zdravstvenih pogojev. 
(3) Za izvršilnega železniškega delavca, ki
se rednega ali izrednega zdravstvenega pregleda, na katerega je bil napoten, ni
udeležil, se šteje, da je nezmožen za dela, za katera ima sklenjeno pogodbo o
zaposlitvi.
22. člen
(nezmožnost za delo)
(1) Izvršilni železniški delavec ne sme
začeti opravljati dela oziroma mora takoj prenehati z delom, če se čuti
utrujenega ali bolnega ali iz kateregakoli drugega razloga nezmožnega
opravljati delo. O tem mora obvestiti odgovorno osebo delodajalca. 
(2) Izvršilni železniški delavec ne sme
opravljati dela, če je njegova zbranost motena zaradi rabe substanc kot so
alkohol, prepovedane droge, psihoaktivna zdravila ali druge psihoaktivne snovi.
23. člen
(napotitev na izredni pregled ob sumu na
nezmožnost za opravljanje dela)
(1) Izvršilnemu železniškemu delavcu se
prepove nadaljnje delo in odredi izredni pregled tudi v primeru: 
-       
nenadne izgube zavesti, 
-       
motnjah zavedanja ali zbranosti, 
-       
nenadne nezmožnosti za delo, 
-       
motnje ravnotežja ali koordinacije, 
-       
precejšnje omejitve gibljivosti, 
-       
alkohola, prepovedanih drog ali psihoaktivnih zdravil ali drugih
psihoaktivnih snovi v organizmu 
ali 
-       
motnje obnašanja. 
(2) Pooblaščeni delavec delodajalca mora,
kadar ugotovi, da je izvršilni železniški delavec nezmožen za opravljanje
svojega dela, o tem pripraviti zapisnik. 
(3) Zaradi ugotavljanja prisotnosti
alkohola v organizmu izvršilnega železniškega delavca lahko pooblaščeni delavec
delodajalca ali pristojni inšpektor na podlagi zakona, ki ureja varnost v
železniškem prometu odredi strokovni zdravniški pregled iz 6. člena tega
pravilnika ali sam opravi preizkus s sredstvi ali napravami za ugotavljanje
prisotnosti alkohola v organizmu.
24. člen
(varovanje delavk v zvezi z materinstvom)
Delodajalec mora upoštevati predpise, ki
urejajo varovanje zdravja pri delu nosečih delavk, delavk, ki so pred kratkim
rodile in doječih delavk.
25. člen
(svetovanje pri travmatičnih dogodkih)
Delodajalec mora zagotoviti primerno pomoč
in svetovanje ustreznih strokovnjakov za izvršilne železniške delavce, ki so
med opravljanjem dela doživeli travmatične dogodke, povezane z resno nesrečo.
II. PRITOŽBENI POSTOPEK
26. člen
(presoja ocene izpolnjevanja zdravstvenih
pogojev)
(1) Izvršilni železniški delavec ali
delodajalec imata pravico zahtevati presojo o izpolnjevanju zdravstvenih
pogojev izvršilnega železniškega delavca za določeno delo pri pristojni
zdravniški komisiji za promet (v nadaljnjem besedilu: komisija). 
(2) Zahtevo iz prejšnjega odstavka se vloži
v 15 dneh po prejemu zdravniškega spričevala iz 19. člena tega pravilnika.
27. člen
(sestava in delo komisije)
(1) Komisijo imenuje minister, pristojen za
zdravje, med strokovnjaki s področja medicine dela, prometa in športa, ki imajo
vsaj 5 let delovnih izkušenj. Komisija ima predsednika in dva namestnika
predsednika. Člani komisije se imenujejo za dobo štirih let in so po preteku te
dobe lahko ponovno imenovani. 
(2) O posameznem primeru odloča komisija v
sestavi treh članov, ki jih določi predsednik ali njegov namestnik, od katerih
mora biti vsaj eden usmerjen v medicino železniškega prometa. 
(3) Na zahtevo komisije se v presojo ocene
izpolnjevanja zdravstvenih pogojev po tem pravilniku lahko vključujejo tudi
specialisti različnih specialnosti, psiholog s strokovnim izpitom za delo v
zdravstvu, strokovnjaki, ki poznajo delovni proces in drugi strokovnjaki. 
(4) Komisija o svojem delu sprejme
poslovnik.
28. člen
(odločitev komisije)
(1) Komisija mora o posamezni zahtevi
odločiti najpozneje v 30 dneh po prejemu zahteve in svojo odločitev posredovati
predlagatelju v roku 8 dni po sprejemu odločitve. 
(2) Odločitev komisije je dokončna. 
(3) Stroške dela komisije krije izvršilni
železniški delavec ali delodajalec, ki je pri komisiji zahteval presojo ocene
izpolnjevanja zdravstvenih pogojev izvršilnega železniškega delavca za določeno
delo.
III. EVIDENCA ZDRAVSTVENIH PREGLEDOV IN ZAVAROVANJE OSEBNIH
PODATKOV
29. člen
(vodenje evidenc)
(1) Pooblaščeni zdravstveni zavod mora o
opravljenih zdravstvenih pregledih izvršilnih železniških delavcev voditi in
hraniti medicinsko dokumentacijo, ki obsega: 
-       
splošne podatke z identifikacijo izvršilnega železniškega delavca,
določene v napotnici za zdravstveni pregled iz Priloge 1 tega pravilnika, 
-       
podatke iz ocene tveganja z oceno stopnje samostojne odgovornosti za
varen železniški promet, 
-       
zdravstveno dokumentacijo o opravljenih zdravstvenih pregledih, 
-       
oceno telesne in duševne zmožnosti za varno delo in obrazložitev
omejitev in ukrepov za varno delo izvršilnega železniškega delavca in 
-       
evidenco o izdanih zdravniških spričevalih. 
(2) Dokumentacija, ki se nanaša na
zdravstvene preglede, se hrani kot arhivsko gradivo po veljavnih predpisih,
vendar najmanj 40 let od dneva opravljenega pregleda.
30. člen
(varovanje osebnih podatkov)
Varovanje osebnih podatkov iz evidence
zdravstvenih pregledov se izvaja v skladu z zakonom, ki ureja varstvo osebnih
podatkov.
IV. POGOJI, KI JIH MORA IZPOLNJEVATI ZDRAVSTVENI ZAVOD, KI
OPRAVLJA PREGLEDE IZVRŠILNIH ŽELEZNIŠKIH DELAVCEV
31. člen
(pogoji, ki jih mora izpolnjevati
zdravstveni zavod)
(1) Zdravstvene preglede izvršilnih
železniških delavcev lahko opravlja zdravstveni zavod, ki izpolnjuje naslednje
pogoje: 
-       
ima za opravljanje zdravstvenih pregledov zaposlenega zdravnika
specialista medicine dela, prometa in športa z veljavno licenco, ki ima vsaj
dve leti izkušenj v medicini železniškega prometa, ali ki se je dodatno vsaj
eno leto izobraževal v medicini prometa, 
-       
ima za opravljanje psiholoških preverjanj psihologa z univerzitetno
izobrazbo, opravljenim strokovnim izpitom za delo v zdravstvu, spričevalom in
priznanjem usposobljenosti za opravljanje in razlaganje vsebine psiholoških
preverjanj, ob upoštevanju dela izvršilnih železniških delavcev in 
-       
ima ustrezno opremo. 
(2) Pooblastilo za izvajanje zdravstvenih
pregledov iz tega pravilnika izda minister, pristojen za zdravje, na predlog
ministra, pristojnega za promet.

Priloga
1: Roki za opravljanje zdravstvenih pregledov
Priloga
2: Napotnica za zdravstveni pregled izvršilnega železniškega delavca
Priloga
3: Zdravniško spričevalo za oceno izpolnjevanja posebnih zdravstvenih zahtev

Pravilnik o postopkih preverjanja duševne in
telesne zmožnosti izvršilnih železniških delavcev (Uradni list RS, št. 79/09) vsebuje naslednje prehodne in
končne določbe:
»V. PREHODNE IN KONČNE DOLOČBE
32. člen
(domneva o
izpolnjevanju pogojev za izvajanje zdravniških pregledov)
(1) Šteje se, da SŽ-Železniški zdravstveni
dom Ljubljana izpolnjuje pogoje za opravljanje zdravstvenih pregledov
izvršilnih železniških delavcev. 
(2) SŽ-Železniški zdravstveni dom Ljubljana
si mora v primeru opravljanja zdravstvenih pregledov izvršilnih železniških
delavcev v dveh letih od dneva uveljavitve tega pravilnika pridobiti
pooblastilo iz drugega odstavka prejšnjega člena.
33. člen
(zdravstveni
pregledi izvršilnih železniških delavcev, začeti pred uveljavitvijo pravilnika)
Pregledi izvršilnih železniških delavcev,
ki so se začeli pred uveljavitvijo tega pravilnika, se končajo v skladu s
Pravilnikom o posebnih zdravstvenih pogojih, ki jih morajo izpolnjevati železniški
delavci, ki neposredno sodelujejo v železniškem prometu (Uradni list SFRJ, št.
38/79).
34. člen
(računanje
rokov)
Roki iz 8. člena tega pravilnika se
računajo od dneva, ko je bil opravljen zadnji zdravstveni pregled izvršilnih
železniških delavcev po predpisu, ki se je uporabljal do uveljavitve tega
pravilnika.
35. člen
(prenehanje
uporabe predpisov)
Z dnem uveljavitve tega pravilnika se
preneha uporabljati Pravilnik o posebnih zdravstvenih pogojih, ki jih morajo
izpolnjevati železniški delavci, ki neposredno sodelujejo v železniškem prometu
(Uradni list SFRJ, št. 38/79).
36. člen
(začetek
veljavnosti pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o postopkih
preverjanja duševne in telesne zmožnosti izvršilnih železniških delavcev
(Uradni list RS, št. 12/16) vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.