I. UVODNA DOLOČBA
1. člen
Ta pravilnik ureja pogoje za uvrstitev na
seznam aktivnih računovodij in opredeljuje razloge za izbris iz navedenega
seznama.
II. UVRSTITEV NA SEZNAM AKTIVNIH RAČUNOVODIJ
2. člen
Na seznam aktivnih računovodij se lahko
uvrsti oseba, ki
a) 
ji je Slovenski inštitut za revizijo (odslej
Inštitut) izdal potrdilo o pridobitvi strokovnega naziva računovodja,
b) 
se s pisno izjavo iz priloge k temu pravilniku
Inštitutu zaveže, da bo pri svojem delu spoštovala Kodeks poklicne etike
računovodje (odslej Kodeks) in delovala v skladu s pravili stroke,
c) 
se stalno strokovno izobražuje v skladu s tem
pravilnikom,
č)  na
Inštitut vloži pisno zahtevo za uvrstitev na seznam aktivnih računovodij in ji
priloži izjavo iz točke b) tega člena.
3. člen
Inštitut podatke na seznamu objavlja dve
leti. Po preteku tega obdobja ima računovodja pravico zaprositi za ponovno
objavo za naslednje dveletno obdobje, če opravi program izobraževanja v skladu
s tem pravilnikom.
4. člen
Na seznam se vnesejo tile podatki:
a) 
ime in priimek,
b) 
elektronski naslov,
c) 
datum vpisa na seznam in datum izteka objave.
Seznam in spremembe seznama Inštitut
objavlja na svoji spletni strani in v reviji Revizor.
III. DODATNO IZOBRAŽEVANJE
5. člen
Računovodja mora Inštitutu predložiti
dokaze, da je opravil program dodatnega izobraževanja, s katerim je pridobil
najmanj 80 ur tega izobraževanja v dveh letih.
Iz dokazil, ki jih računovodja predloži,
mora izhajati, da je najmanj 60 % ur potrebnega dodatnega izobraževanja
pridobil z udeležbo ali predavanjem na raznih oblikah izobraževanja, ki jih
organizira Inštitut, preostanek ur potrebnega dodatnega izobraževanja pa z
drugimi oblikami izobraževanja na strokovnih področjih, ki jih s svojo
dejavnostjo pokriva Inštitut.
Če se računovodja zaradi dalj časa
trajajoče odsotnosti z dela (na primer zaradi porodniškega dopusta, odsotnosti
z dela zaradi bolezni ali iz drugih razlogov), ki traja neprekinjeno najmanj
šest mesecev, ne more udeleževati dodatnega izobraževanja, mu Inštitut na
njegovo prošnjo zahtevano število ur zmanjša sorazmerno s časom trajanja
njegove nezmožnosti udeleževati se izobraževanja. Prošnji mora predložiti
dokazila o razlogu svoje nezmožnosti.
6. člen
Kot merska enota se za uro dodatnega
izobraževanja šteje šolska ura (45 minut); za strokovni prispevek, objavljen v
publikaciji, se šteje obračunska stran ((število znakov brez presledkov +
število besed): 1.900); za udeležbo na formalnih oblikah podiplomskega
izobraževanja, ki jih organizirajo visokošolske organizacije, se šteje
opravljeni izpit; za udeležbo na izobraževanjih, ki jih organizira Inštitut za
pridobitev strokovnih nazivov, se šteje prisotnost na vsaj 75 % predavanj.
7. člen
Računovodja lahko opravi drugo dodatno
izobraževanje s področja revidiranja in revidiranju sorodnih storitev, ki ga
uveljavlja za ponovni vpis na seznam aktivnih računovodij,
-      
z udeležbo ali predavanjem na delavnicah,
seminarjih ali konferencah, ki jih organizirajo druge pravne osebe, oziroma na
strokovnih srečanjih posameznih sekcij Inštituta;
-      
s podiplomskim doktorskim študijem na
visokošolskih organizacijah ali z vpisom v izobraževanje za pridobitev naziva,
ki ga organizira Inštitut;
-      
z objavljanjem strokovnih ali znanstvenih
prispevkov v domačih ali tujih publikacijah; kot publikacije se za potrebe tega
pravilnika ne štejejo tiste, ki izhajajo pogosteje kot enkrat mesečno;
-      
s prebiranjem strokovnih ali znanstvenih
prispevkov v domačih ali tujih publikacijah;
-      
s sodelovanjem v delovnih skupinah, ki jih
ustanovi Strokovni svet Inštituta za izvajanje nalog iz svojih pristojnosti.
Inštitut prizna dodatno izobraževanje
-      
iz prve alineje prejšnjega odstavka pod
pogojem, da računovodja predloži originalno potrdilo o udeležbi na
izobraževanju, ki se glasi nanj, ter dokazilo o trajanju izobraževanja oziroma
dokazilo, da je na izobraževanju sodeloval kot predavatelj, in o trajanju
predavanja, pri čemer predloži na vpogled gradivo o izobraževanju in program
izobraževanja;
-      
iz druge alineje prejšnjega odstavka pod
pogojem, da računovodja predloži uradno potrdilo o izpitih, opravljenih v
obdobju vpisa na seznam, ki ga je izdala visokošolska organizacija, oziroma
uradno potrdilo, da je bil v obdobju vpisa na seznam na izobraževanju, ki ga
organizira Inštitut za pridobitev nazivov, prisoten vsaj 75 % predvidenih ur izobraževanja;
-      
iz tretje alineje prejšnjega odstavka pod
pogojem, da računovodja predloži izvod publikacije, v kateri je bil strokovni
ali znanstveni prispevek objavljen, ter predloži besedilo v elektronski obliki,
napisano z urejevalnikom MS Word, s čimer omogoči izračun obračunskih strani;
če je računovodja soavtor prispevka, se število obračunskih strani prizna
sorazmerno z njegovim deležem;
-      
iz četrte alineje prejšnjega odstavka pod
pogojem, da računovodja predloži seznam strokovnih ali znanstvenih prispevkov,
ki jih je prebral v obravnavanem obdobju, pri čemer mora v seznamu navesti
naslov prispevka, avtorja ter podatke o izvodu publikacije, kjer je prispevek
dostopen, da se lahko nedvoumno preveri obstoj posameznega prispevka iz
seznama; računovodja lahko na ta način pridobi največ polovico potrebnih ur
dodatnega izobraževanja, priznanih v okviru drugega dodatnega izobraževanja, ki
ga prizna Inštitut.
Inštitut lahko po lastni presoji v
posameznih primerih zahteva tudi dodatna dokazila.
Strokovni svet ustanovi posebno komisijo,
ki lahko odloči o skladnosti posameznih oblik dodatnega izobraževanja, ki jih
želi računovodja uveljaviti za podaljšanje objave podatkov, s tem pravilnikom
ter jih ovrednoti z ustreznim številom ur. Odločitve komisija ni dolžna
obrazložiti in je dokončna.
8. člen
Inštitut priznava dodatne ure izobraževanja
takole:

Oblika
  dodatnega izobraževanja

Priznano
  število ur


ura
  predavanja na mednarodnem simpoziju ali konferenci

3,5


ura
  samostojne izvedbe novega predavanja, za katero je pripravljeno tudi gradivo

3,5


ura
  samostojne izvedbe ponovljenega predavanja, za katero že obstaja gradivo, ali
  ura samostojne izvedbe novega predavanja brez gradiva

3,0


ura
  sodelovanja pri novem predavanju, za katero je pripravljeno tudi gradivo

3,0


ura
  sodelovanja pri ponovljenem predavanju, za katero že obstaja gradivo, ali ura
  sodelovanja pri novem predavanju brez gradiva

2,5


ura
  udeležbe na simpoziju, konferenci, seminarju, delavnici

1,0


opravljen
  izpit podiplomskega študija

6,0


udeležba
  na izobraževanju za pridobitev naziva, ki ga podeljuje Inštitut (več kot
  75-odstotna prisotnost na predavanjih)

10,0


obračunska
  stran avtorja strokovnega ali znanstvenega prispevka, objavljenega v tuji ali
  domači strokovni ali znanstveni publikaciji

1,0


prebran
  prispevek v domači ali tuji strokovni publikaciji

2,0

IV. IZBRIS RAČUNOVODJE S SEZNAMA
9. člen
Inštitut izbriše računovodjo s seznama
aktivnih računovodij:
a) 
če po poteku dveletnega obdobja ne vloži
zahteve za ponovno objavo na seznamu,
b) 
po poteku dveletnega obdobja, če ne izpolni
programa dodatnega izobraževanja v skladu s pravilnikom,
c) 
v primeru smrti,
č)  če
krši Kodeks in pravila stroke, ki se jih je zavezal spoštovati.
Inštitut izbriše računovodjo iz seznama
aktivnih računovodij v primeru iz točke c) najkasneje v 15 dneh od dne, ko izve
za navedeni razlog za izbris, in v primeru iz točke č) najkasneje v 15 dneh od
dne, ko Inštitut z pravnomočnim sklepom ugotovi, da je računovodja kršil Kodeks
in/ali pravila stroke, ki se jih je zavezal spoštovati.
10. člen
V primeru zanemarljive kršitve pravil
Kodeksa in/ali pravil stroke, ki nima škodljivih posledic niti za stranko niti
za ugled strokovnega naziva, lahko Inštitut izjemoma odloči, da se računovodja
ne izbriše s seznama, temveč se mu izreče opomin.
Povzetek opomina se, ne da bi se razkrila
identiteta kršitelja, objavi na spletni strani Sekcije preizkušenih računovodij
in računovodij.
V. IZBRIS ZARADI KRŠITVE KODEKSA IN/ALI PRAVIL STROKE
11. člen
Postopek zaradi izbrisa s seznama zaradi
kršitve Kodeksa in/ali pravil stroke se začne na podlagi pisne zahteve za
presojo, ali je računovodja kršil Kodeks in/ali pravila stroke.
12. člen
Zahteva mora obsegati
-      
ime imetnika strokovnega naziva,
-      
določen opis kršitve ter listinske in druge
dokaze ter
-      
ime, priimek in naslov osebe, ki zahteva uvedbo
postopka.
Zahteva se naslovi na Odbor Sekcije
preizkušenih računovodij in računovodij (odslej Odbor).
Inštitut postopka ne začne, če je zahtevo
podala anonimna oseba.
13. člen
Odbor zahtevo prouči in ugotovi svojo pristojnost.
Odbor izvede dokaze, za katere meni, da so potrebni zaradi ugotovitve, ali je
zatrjevana kršitev podana. Po potrebi Odbor pridobi dodatne podatke in izvede
dodatne dokaze. Po izvedbi dokazov sprejme sklep o uvedbi postopka.
Pomanjkljiva zahteva se lahko vrne
prijavitelju, da jo dopolni v roku, ki ga določi Odbor.
Odbor utemeljeno zahtevo pošlje
računovodji, da se o njej pisno izjavi. Pri tem določi rok za izjavo, ki ne sme
biti krajši od 15 dni.
14. člen
Odbor obravnava zahtevo skupaj z izjavo
računovodje. Če je potrebno, izvede dodatne dokaze, ki jih je predlagal
računovodja v izjavi. V primeru, da Odbor ugotovi, da je računovodja kršil
Kodeks in/ali pravila stroke, sprejme sklep o izbrisu s seznama računovodij in
ga pošlje računovodji.
Sklep o izbrisu s seznama mora biti
obrazložen in mora obsegati določno navedbo dejstev in okoliščin, iz katerih
izhaja kršitev Kodeksa in/ali pravil stroke, sklic na del Kodeksa in/ali pravil
stroke, ki naj bi jih računovodja kršil, in dokaze, ki jih je Odbor izvedel.
Računovodja ima pravico v 30 dneh vložiti
pritožbo. V primeru, da se v pritožbi sklicuje na listinske dokaze, mora te v
pritožbi priložiti.
Pritožba se naslovi na Strokovni svet
Inštituta.
15. člen
O pritožbi odloča Strokovni svet Inštituta.
Če Strokovni svet Inštituta ugotovi, da iz
predložene dokumentacije izhaja, da računovodja ni kršil Kodeksa in/ali pravil
stroke, izrečen pa je bil izbris s seznama, s sklepom odpravi sklep Odbora. V
primeru zanemarljive kršitve pravil Kodeksa in/ali pravil stroke, ki nima
škodljivih posledic niti za stranko niti za ugled strokovnega naziva, Strokovni
svet Inštituta izjemoma spremeni sklep tako, da izreče opomin. Sklep pošlje v
vednost računovodji in prijavitelju.
Sklep Odbora in sklep Strokovnega sveta
Inštituta se vročita računovodji in prijavitelju.
VI. KONČNE DOLOČBE
16. člen
Z dnem, ko začne veljati ta pravilnik,
preneha veljati Pravilnik o pridobitvi potrdila o strokovnem nazivu
računovodja, vpisu v register računovodij in načinu objavljanja podatkov z dne
18. aprila 2000.
Ta pravilnik začne veljati osmi dan po
sprejetju.
Št. 7/2012
Ljubljana, dne 29. avgusta 2012
Podpredsednik Strokovnega sveta Slovenskega inštituta za revizijo
dr. Samo Javornik l.r.

Priloga: Izjava