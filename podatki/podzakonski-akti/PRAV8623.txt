V pravilniku uporabljena moška spolna slovnična oblika je uporabljena
kot nevtralna za ženski in moški spol.
I. SPLOŠNE DOLOČBE
1. člen
S tem pravilnikom Socialna zbornica Slovenije (v
nadaljevanju: zbornica), kot izvajalec strokovne verifikacije (v nadaljevanju:
verifikacija), v skladu z Resolucijo o nacionalnem programu socialnega varstva
za obdobje 2006–2010 (v nadaljevanju: resolucija) izvaja postopek verifikacije
socialno varstvenih programov (v nadaljevanju: program), za pridobitev statusa
javnega socialno varstvenega programa.
2. člen
Verifikacija je postopek strokovne ocene po katerem se ugotavlja
in potrjuje ali se posamezni program izvaja kot socialno varstveni program opredeljen
v mreži javnih socialno varstvenih programov iz resolucije, v skladu z metodami
dela in predpisi na področju socialnega varstva ter izpolnjuje pogoje iz 7.
člena tega pravilnika.
3. člen
Za izvajanje javnega socialno varstvenega programa in vključevanje
v mrežo javnih socialno varstvenih programov mora izvajalec programa pridobiti
verifikacijsko listino (v nadaljevanju: listina), ki jo izda zbornica in ki
potrjuje, da program izpolnjuje pogoje iz 2. člena tega pravilnika.
4. člen
Strokovne naloge v postopku verifikacije opravlja zbornica s
strokovnjaki s področja socialnega varstva (v nadaljevanju: zunanji sodelavci),
ki jih imenuje generalni sekretar zbornice na način in pod pogoji, določenimi s
tem pravilnikom in s katerimi zbornica sklene avtorsko pogodbo. Ostale
administrativne in druge naloge iz tega pravilnika pa opravlja strokovna služba
zbornice.
II. POSTOPEK IZVEDBE
5. člen
Postopek izvedbe verifikacije se začne na podlagi pisne vloge,
ki jo predlagatelj naslovi na zbornico. Za predlagatelja se šteje vsak
izvajalec socialno varstvenega programa, ki želi pridobiti verifikacijo v
skladu s tem pravilnikom. 
Predlagatelj za začetek postopka verifikacije je lahko tudi minister,
pristojen za socialne zadeve.
6. člen
Vloga za verifikacije mora vsebovati obrazloženo, utemeljeno in
jasno podano zahtevo, ki ji mora biti priložena verifikacijska dokumentacija.
Verifikacijska dokumentacija je popolna, če vsebuje splošne in
posebne priloge.
Splošne priloge so:
a)    
splošni podatki izvajalca programa (Obr. SZS VE-1);
b)    
podatki o strokovnih nosilcih programa in dokazila o njihovi
zaposlenosti (Obr. SZS VE-2);
c)    
dokazila o prostorskih možnostih izvajanja programa (Obr. SZS VE-3);
d)    
podatki o programu z vsemi elementi, ki so potrebni za presojo
ustreznosti in so predmet strokovnega ocenjevanja (Obr. SZS VE-4).
Posebne priloge, iz katerih so razvidne pomembne okoliščine, ki
so predmet verifikacijskega ocenjevanja programa so:
a)    
letna poročila o delu in opravljena evalvacijska poročila;
b)    
mnenja različnih organizacij s področja socialnega varstva o programu;
c)    
mnenja strokovnih nadzorov;
d)    
odločbe inšpekcijskih nadzorov;
e)    
strokovna mnenja zbornice in drugih organizacij;
f)     
potrdilo o nekaznovanosti odgovorne osebe izvajalca in vodje programa;
g)    
poročilo računskega sodišča ali revizije ter
h)    
druga dokazila in/ali reference.
Navedene priloge morajo biti priložene v izvirniku ali
overjeni kopiji.
7. člen
Za verifikacijo mora program izpolnjevati naslednje pogoje:
-       
program sodi v mrežo javnih socialno varstvenih programov v skladu s
točko (2) A) V. poglavja Resolucije o nacionalnem programu socialnega varstva
za obdobje 2006–2010 (Uradni list RS, št. 39/06));
-       
program se uspešno izvaja vsaj 2 leti;
-       
program ima zagotovljeno strokovno vodenje (vodja programa je strokovni
delavec po 69. členu Zakona o socialnem varstvu ter ima 2 leti delovnih
izkušenj na področju socialnega varstva);
-       
program ima ustrezno kadrovsko strukturo, ki ustreza vrsti in namenu
programa s primerno usposobljenostjo in referencami;
-       
prijavitelj ima zagotovljene prostorske možnosti, ki ustrezajo vrsti in
namenu programa (prijavitelj to izkaže s priloženo najemno pogodbo, zemljiško-knjižnim
izpiskom ali z drugo ustrezno listino);
-       
prijavitelj ima izdelan pritožbeni postopek, s katerim so uporabniki
ustrezno seznanjeni;
-       
program ima izpolnjene tehnične in druge pogoje kot izhaja iz predpisov
s področja varovanja osebnih podatkov (prijavitelj mora v ta namen priložiti
pravilnik, ki ureja varstvo osebnih podatkov);
-       
program se izvaja s Kodeksom etičnih načel v socialnem varstvu,
strokovno in kvalitetno.
8. člen
Delavec strokovne službe zbornice, ki je pooblaščen za opravljanje
del in nalog v postopku verifikacije, ugotavlja popolnost vloge, skrbi za
vodenje evidenc o prispelih vlogah, vodi arhiv, skrbi za koordinacijo dela med
zunanjimi sodelavci in zbornico, vabi zunanje sodelavce na razgovore in
konzultacije, jim posreduje vso prispelo dokumentacijo v zvezi s programom, piše
dopise in opravlja druge administrativne naloge po navodilih generalnega
sekretarja zbornice.
9. člen
V primeru nepopolne vloge, delavec strokovne službe zbornice
pisno pozove predlagatelja, da v določenem roku, ki ne sme biti daljši kot 15
dni, vlogo ustrezno dopolni.
Strokovna služba zbornice vlogo s sklepom v skladu z zakonom,
ki ureja splošni upravni postopek zavrže, če predlagatelj svoje vloge
pravočasno ne dopolni ali če je dopolnitev neustrezna oziroma pomanjkljiva. 
Predlagatelj lahko zaradi dopolnitve vloge, ali zaradi odprave
pomanjkljivosti iz utemeljenih razlogov, ki jih mora obrazložiti, pisno zaprosi
za podaljšanje roka ali za začetek mirovanja postopka.
10. člen
Postopek verifikacije programov izvajajo zunanji sodelavci, skupaj
z delavcem strokovne službe zbornice.
V programih, kjer ministrstvo sofinancira tri ali več
delavcev, izvajata verifikacijo dva zunanja delavca, skupaj z delavcem strokovne
službe zbornice. 
Z zunanjimi sodelavci, ki so strokovnjaki na področju socialnega
varstva, generalni sekretar sklene avtorsko pogodbo za posamezno verifikacijo.
Za izvedbo verifikacije se lahko imenuje oseba, ki izpolnjuje formalne pogoje.
Formalni pogoji so:
-       
strokovno znanje in izkušnje potrebne za ocenjevanje ustreznosti
opravljanja socialnovarstvenih programov;
-       
ima visoko strokovno ali univerzitetno izobrazbo, kot jo za strokovne
delavce na področju socialnega varstva določa zakon;
-       
opravljen izobraževalni seminar zbornice za zunanje sodelavce;
-       
najmanj osem let (8 let) delovnih izkušenj na področju socialnega
varstva;
-       
strokovni naziv na področju socialnega varstva;
-       
ustrezne strokovne reference.
11. člen
Pred začetkom postopka verifikacije se morajo zunanji sodelavci
obvezno udeležiti izobraževanja o postopku in vsebini verifikacijskega postopka,
ki ga določi in izvede zbornica. Na izobraževalnem seminarju so zunanji
sodelavci seznanjeni z enotnim sistemom preverjanja temeljnih strokovnih
izhodišč za izvajanje programov, ki zagotavlja, da morajo programi biti
izvajani v skladu s strokovnimi doktrinami.
S posameznikom, ki se izobraževanja iz neupravičenih razlogov
ne bo udeležil, se ne more skleniti avtorska pogodba v smislu 4. in 10. člena
tega pravilnika. O opravičenosti razlogov presoja strokovna služba zbornice.
Razloge, zaradi katerih se posameznik ni mogel udeležiti izobraževanja,
je potrebno strokovni službi zbornice sporočiti izključno v pisni obliki.
12. člen
Imenovani zunanji sodelavec v postopku verifikacije preizkuša
izvajanje programa v skladu s pogoji iz 7. člena tega pravilnika, kot dober
strokovnjak.
Zunanji sodelavec je v postopku verifikacije dolžan varovati
zaupnost podatkov, pridobljenih med samim postopkom. Kolikor obstajajo okoliščine
za izločitev imenovanega zunanjega sodelavca, mora le-ta nemudoma obvestiti strokovno
službo zbornice, iz istih razlogov pa ga lahko izloči tudi generalni sekretar
zbornice po uradni dolžnosti.
Razlogi za izločitev so sorodstvena, službena in interesna povezanost
s predlagateljem.
Razlogi za zamenjavo zunanjega sodelavca so:
-       
slabo opravljeno delo;
-       
nepravočasno opravljeno delo;
-       
odsotnost skrbi za varstvo osebnih podatkov in
-       
kršenje kodeksa etičnih načel na področju socialnega varstva.
13. člen
Zunanji sodelavec ali delavec zbornice, ugotovi dejansko stanje
v programu na podlagi ogleda pri predlagatelju. O nameri ogleda zunanji
sodelavec ni dolžan predhodno obvestiti predlagatelja. Med ogledom je predlagatelj
dolžan zunanjemu sodelavcu omogočiti pregled vseh prostorov in dokumentacije,
ki se nanašajo na izvajanje programa.
V postopku verifikacije se predlagatelja seznani s to možnostjo.
14. člen
O poteku in rezultatih postopka verifikacije zunanji sodelavec
ter delavec socialne zbornice sestavita verifikacijsko poročilo, ki ga
posreduje strokovni službi zbornice. Poročilo vsebuje opravljen postopek, podatke
in obrazložitev dejstev, ki so predmet strokovnega ocenjevanja na podlagi
katerega se predlagatelju izda verifikacija.
Pozitivno verifikacijsko poročilo je podlaga za izdajo
listine.
III. IZDAJA LISTINE
15. člen
Postopek verifikacije in izdaja listine se obračunata po ceniku,
ki ga sprejme Upravni odbor zbornice.
Strošek postopka verifikacije posameznega programa (ne glede
na število zunanjih sodelavcev, ki izvajajo verifikacijo) krije ministrstvo,
pristojno za socialne zadeve v višini 75 odstotkov in predlagatelj v višini 25
odstotkov.
Izdaja listine je strošek predlagatelja.
16. člen
V primeru pozitivne strokovne ocene programa se predlagatelju
v roku 30 dni od končanega postopka izda listina, ki vsebuje:
-       
naziv predlagatelja;
-       
naziv programa;
-       
v kateri mreži javnih socialno varstvenih programov deluje program;
-       
vrsto populacije uporabnikov na katere se program nanaša;
-       
teritorialno območje izvajanja programa;
-       
časovno veljavnost;
-       
številko, datum in kraj izdaje in
-       
podpis predsednika zbornice.
IV. EVIDENCA LISTIN
17. člen
Zbornica vodi javno evidenco o vseh programih, ki so pridobili
verifikacijo. Evidenca je objavljena na spletnih straneh zbornice.
18. člen
Listina je natisnjena na obrazcu papirja gramature 120 g/m2
z varovalnim elementom, vodnim žigom in potiskan z barvnim logotipom zbornice,
v velikosti papirja 21 cm x 29,7 cm (A4 format).
Obrazec listine sme izdajati le zbornica, ki je izključni izvajalec
verifikacijskega postopka.
V. OBNOVITEV IN ODVZEM VERIFIKACIJE
19. člen
Izvajalec programa je dolžan verifikacijo obnoviti vsakih pet
let. V postopku obnovitve verifikacije mora izvajalec programa ponovno dokazati,
da izpolnjuje pogoje iz 2. člena tega pravilnika za izvajanje javnega
socialnovarstvenega programa.
Za ugotavljanje izpolnjevanja pogojev v postopku obnovitve listine
se smiselno uporabljajo določbe tega pravilnika za postopek pridobitev listine.
Zbornica po uradni dolžnosti ali na predlog ministrstva oziroma
socialne inšpekcije ter ukrepa ali poročila pristojnega sodišča začasno ali
trajno odvzame listino, če se ugotovi, da je v času, ko je bila izvajalcu izdana
listina, prišlo do hujših napak, nepravilnosti in pomanjkljivosti v izvajanju
programa, ki so bistveno vplivale na spremembo tistih dejstev na podlagi katerih
je bila izdana listina.
Veljavnost verifikacije preneha tudi:
-       
če izvajalec programa preneha z izvajanjem dejavnosti, za katero je pridobil
listino;
-       
s storitvijo kaznivega dejanja v zvezi z opravljanjem dejavnosti
verificiranega programa,
-       
s prenehanjem izvajalca programa. 
VI. MOŽNOST PRITOŽBE
20. člen
Predlagatelj programa ima zoper verifikacijsko poročilo možnost
ugovora v osmih dneh od prejema verifikacijskega poročila.
O ugovoru odloča tri članska komisija ki jo imenuje generalni
sekretar zbornice, pri čemer mora biti vsaj en član komisije, predstavnik ministrstva
pristojen za socialne zadeve.
VII. PREHODNE IN KONČNE ODLOČBE
21. člen
Spremembe in dopolnitve tega pravilnika se sprejmejo na enak
način kot ta pravilnik.
22. člen
Ta pravilnik začne veljati z dnem sprejetja na Upravnem odboru
zbornice.
Besedilo veljavnega pravilnika se objavi v Uradnem listu Republike
Slovenije, spodaj navedene priloge pa so objavljene na spletni strani zbornice www.soczbor-sl.si. 
Pravilnik se prične uporabljati naslednji dan po objavi v Uradnem
listu Republike Slovenije.
 
Priloge:
Naziv
Obr. SZS VE-1                                       Podatki o
prijavitelju
Obr. SZS VE-2                                       Podatki o
nosilcih in izvajalcih
Obr. SZS VE-3                                       Podatki
in dokazila o prostorskih možnostih oziroma kapacitetah pomembnih za
opravljanje vsebin programa
Obr. SZS VE-4                                       Podatki
o programu s potrebnimi strokovnimi elementi za presojo ustreznosti strokovnega
ocenjevanja.
Št. 1731/07
Ljubljana, dne 8. oktobra
2007
Nives Vogrič l.r.
Predsednica
upravnega odbora