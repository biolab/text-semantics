I. SPLOŠNE DOLOČBE
1. člen
Zavod za zdravstveno zavarovanje Slovenije
(v nadaljnjem besedilu: zavod) je nosilec in izvajalec obveznega zdravstvenega
zavarovanja za območje Republike Slovenije. 
Zavod ima status javnega zavoda. 
Dejavnost obveznega zdravstvenega
zavarovanja izvaja kot javno službo v skladu z zakonom in svojimi splošnimi
akti.
2. člen
Kot nosilec obveznega zdravstvenega
zavarovanja je zavod pristojen in zadolžen za vse naloge na tem področju, ki
jih določa zakon o zdravstvenem varstvu in zdravstvenem zavarovanju (v nadaljnjem
besedilu: zakon) za območje Republike Slovenije.
Kot izvajalec obveznega zdravstvenega
zavarovanja sprejema podrobnejše predpise o obveznem zavarovanju, s partnerji
oblikuje in določa program zdravstvenih storitev v državi, zagotavlja in zbira
ter razporeja sredstva za izvajanje zavarovanja ter zagotavlja zavarovanim
osebam pravice v skladu z zakonom.
3. člen
Zavod je organiziran za območje Republike
Slovenije. Zavod oblikuje organizacijske enote za izvajanje obveznega zdravstvenega
zavarovanja na posameznih območjih države v skladu s tem statutom.
Ime in sedež.
4. člen
Ime zavoda je: Zavod za zdravstveno
zavarovanje Slovenije. 
Sedež zavoda je v Ljubljani, Miklošičeva c.
24.
Skrajšano ime zavoda je ZZZS.
5. člen
Zavod lahko pri svojem poslovanju uporablja
poleg imena tudi zaščitni znak, katerega predstavljajo stilizirane velike črke
ZZZS. Črke Z so oblikovane iz dveh enakih delov, ki sta pobarvana z belo in
zeleno barvo ter imata na začetku in koncu narisane tri enakomerno razmaknjene
kratke vodoravne črte. Prva in tretja črka sta pobarvani zeleno v spodnjem delu,
druga črka pa v zgornjem delu. Črka S je bela. Vse črke so na začetku in koncu
enakomerno zaokrožene. 
Zaščitni znak se lahko uporablja tudi v črno-belem
tisku. Postavljen je lahko pred, nad ali pod napis imena. 
6. člen
Zavod uporablja pri poslovanju žig in štampiljke.
Žig zavoda je obrobljen z dvema koncentričnima
krogoma in vsebuje na obodu besedilo: Zavod za zdravstveno zavarovanje
Slovenije, na sredini pa navedbo sedeža, ki se glasi: Ljubljana, Miklošičeva
24. 
Štampiljka je pravokotne oblike in meri 60
X 25 mm ter vsebuje zaščitni znak in besedilo: Zavod za zdravstveno zavarovanje
Slovenije, 1000 Ljubljana, Miklošičeva 24. Izdelana je iz gume. 
Žigi in štampiljke vsebujejo poleg imena
zavoda tudi navedbo področne ali območne enote oziroma območne enote in
izpostave, na štampiljkah pa je naveden tudi sedež področne ali območne enote
oziroma izpostave. 
Štampiljke in žigi zavoda, območnih in
področnih enot ter izpostav imajo v spodnjem delu zaporedno številko izdelave. 
Na narodnostno mešanem območju zavod,
skladno z zakonom, zagotavlja pravice pripadnikov narodnosti, ki na tem območju
živi. 
Uporaba žiga in štampiljke se podrobneje
uredi v navodilih, ki jih izda generalni direktor zavoda. 
Pooblastila v pravnem prometu
7. člen
Zavod je pravna oseba z vsemi pooblastili
za nastopanje v pravnem prometu. Za svoje obveznosti zavod odgovarja z vsemi
sredstvi za izvajanje obveznega zdravstvenega zavarovanja.
Območne in področna enota zavoda so pooblaščeni,
da nastopajo v pravnem prometu v skladu s tem statutom in v okviru denarnih
sredstev, določenih s finančnim planom zavoda. Ta pooblastila izvajajo v imenu
in za račun zavoda.
Javnost dela
8. člen
Delo zavoda je javno. Zavod zagotavlja
javnost tako, da objavlja informacije o izvajanju dejavnosti zdravstvenega
zavarovanja, predpise s področja zdravstvenega zavarovanja, obvešča o delu
organov zavoda, zavarovane osebe pa obvešča o njihovih pravicah, obveznostih in
dolžnostih. 
Zavod izdaja svoje glasilo.
O naravi in stopnji zaupnosti gradiv in
dokumentov zavoda odloča skupščina, upravni odbor ali generalni direktor.
II. DEJAVNOST ZAVODA
9. člen
Zavod izvaja dejavnost obveznega
zdravstvenega zavarovanja in opravlja druge dejavnosti v skladu z zakonom, statutom
in drugimi splošnimi akti zavoda.
Dejavnost zavoda je zlasti, da:
1.     
sodeluje pri pripravi plana zdravstvenega varstva;
2.     
opravlja poslovno-finančne funkcije za izvajanje zdravstvenega
zavarovanja;
3.     
sodeluje pri dogovorih o programu storitev obveznega zdravstvenega
zavarovanja, opredelitvi zmogljivosti in določitvi obsega sredstev za ta namen;
4.     
v soglasju z ministrom, pristojnim za zdravje določa standarde in
normative iz obveznega zdravstvenega zavarovanja, ki se nanašajo na obseg
pravic, medicinske pripomočke in zdravila;
5.     
sklepa pogodbe za opravljanje zdravstvenih storitev, plačuje račune
opravljenih zdravstvenih storitev ter nadzira uresničevanje pogodb;
6.     
sklepa pogodbe z dobavitelji in proizvajalci zdravil v okviru uresničevanja
pravic iz obveznega zdravstvenega zavarovanja; 
7.     
izposoja ter sklepa pogodbe z dobavitelji in izposojevalci medicinskih
pripomočkov v okviru uresničevanja pravic iz obveznega zdravstvenega
zavarovanja;
8.     
zagotavlja nadzor nad uveljavljanjem pravic iz zdravstvenega zavarovanja,
nadzor nad obračunavanjem in plačevanjem prispevkov ter izterjavo zapadlih
prispevkov za zdravstveno zavarovanje;
9.     
določa podrobnejši obseg pravic iz zdravstvenega zavarovanja;
10.  
odloča o zahtevkih za uveljavljanje in varstvo pravic iz obveznega
zdravstvenega zavarovanja; 
11.  
izvaja obvezno zdravstveno zavarovanje po mednarodnih konvencijah;
12.  
vzpostavlja in vodi podatkovne zbirke in evidence ter upravlja z
zbirkami osebnih podatkov; 
13.  
izdaja, zalaga in prodaja obrazce in listine za izvajanje zdravstvenega
zavarovanja ter opravlja založniško in izdajateljsko dejavnost za obveščanje
javnosti o zdravstvenem zavarovanju;
14.  
nudi pravno in drugo strokovno pomoč zavarovanim osebam ter opravlja
druga strokovna, administrativna, dokumentacijska, tehnična in podobna dela;
15.  
izvaja promocijsko dejavnost in opravlja druge naloge v zvezi z
izvajanjem zdravstvenega zavarovanja. 
Poleg dejavnosti javne službe iz prejšnjega
odstavka, lahko zavod na podlagi zakonskih pooblastil izvaja tudi druge naloge,
ki predstavljajo izvajanje javnih pooblastil. V primeru izvajanja nalog, ki ne
predstavljajo javne službe, zavod pridobi soglasje ustanovitelja.
Zavod lahko izvajanje posameznih nalog iz
svoje dejavnosti prenese tudi na druge izvajalce, če to omogoča racionalnejše
in smotrnejše opravljanje dela.
10. člen
Zavod opravlja dejavnost zdravstvenega
zavarovanja z denarnimi sredstvi, ki jih zagotavljajo zavezanci s plačilom
prispevka za obvezno zdravstveno zavarovanje, druge osebe s plačili odškodninskih
zahtevkov, s povračilom stroškov po mednarodnih pogodbah o zagotavljanju
zdravstvenega varstva, s plačilom dela, ki ga opravi za druge organizacije in
iz drugih virov. 
Zavod samostojno gospodari z zbranimi
sredstvi in z njimi zagotavlja uveljavljanje pravic iz obveznega zdravstvenega zavarovanja
ter uresničevanje funkcij za njegovo izvajanje.
III. ORGANI ZAVODA
11. člen
Organi zavoda so:
1.     
skupščina,
2.     
upravni odbor,
3.     
generalni direktor.
Zavod ustanovi na območjih območnih enot
zavoda območne svete.
12. člen
Zavod upravlja skupščina, ki jo sestavljajo
predstavniki delodajalcev in predstavniki zavarovancev. 
Skupščina zavoda
13. člen
Skupščina opravlja naslednje naloge:
1.     
določa politiko in strategijo razvoja zdravstvenega zavarovanja;
2.     
skladno z določili zakona sprejema statut zavoda in izhodišča za
organizacijo zavoda;
3.     
sprejema splošne akte za uresničevanje pravic iz obveznega zdravstvenega
zavarovanja;
4.     
določa finančni načrt zavoda ter izhodišča in usmeritve za izvajanje in
financiranje programa zdravstvenega zavarovanja in sprejme letno poročilo;
5.     
odloča o razporeditvi presežka;
6.     
potrjuje program ukrepov za sanacijo primanjkljaja;
7.     
oblikuje predlog stopnje prispevkov za obvezno zdravstveno zavarovanje,
ki jih predlaga v sprejem Državnemu zboru Republike Slovenije in določa pavšalne
zneske prispevkov;
8.     
skladno z določili zakona določa obseg pravic do zdravstvenih storitev,
standarde in normative iz obveznega zdravstvenega zavarovanja; 
9.     
skladno z določili zakona določa odstotke vrednosti storitev, ki se
zagotavljajo z obveznim zdravstvenim zavarovanjem za posamezno obdobje;
10.  
določi najvišji letni znesek doplačil, nad katerim lahko zavarovane
osebe v celoti uveljavljajo pravice iz obveznega zdravstvenega zavarovanja;
11.  
sprejema merila za odlog, zmanjšanje ali odpis prispevkov za obvezno
zdravstveno zavarovanje posameznim zavezancem ter za zvišanje prispevne stopnje
za poškodbe pri delu in poklicne bolezni;
12.  
voli predsednika in namestnika predsednika skupščine ter imenuje in
razrešuje člane, predsednika in namestnika predsednika upravnega odbora;
13.  
imenuje in razrešuje generalnega direktorja s soglasjem Državnega zbora
Republike Slovenije;
14.  
spremlja problematiko zdravstvenega varstva in uresničevanja pravic in
obveznosti zavarovanih oseb ter v zvezi s tem daje pobude in predloge za
dopolnitev predpisov, ki niso v pristojnosti zavoda; 
15.  
lahko daje mnenje k predlogu državne zdravstvene politike in se
opredeljuje do ukrepov za ohranjanje zdravja prebivalcev;
16.  
obravnava mnenja in stališča območnih svetov;
17.  
imenuje predstavnike zavoda v skupščino Vzajemne zdravstvene
zavarovalnice d.v.z.;
18.  
obravnava druge zadeve in sprejema odločitve, za katere je pooblaščena z
zakonom.
Volitve članov skupščine
14. člen
Skupščino sestavlja petinštirideset članov,
od tega dvajset članov predstavnikov delodajalcev in petindvajset članov
predstavnikov zavarovancev.
Člane skupščine volijo oziroma imenujejo:
1.     
šestnajst članov - predstavnikov delodajalcev volijo organizacije in
delodajalci, organizirani v gospodarski zbornici in drugih združenjih
delodajalcev, ki so organizirani za območje države;
2.     
štiri člane - predstavnike delodajalcev za področje državne uprave in
negospodarskih javnih služb - imenuje Vlada Republike Slovenije;
3.     
petnajst članov - predstavnikov aktivnih zavarovancev - volijo
zainteresirani sindikati, reprezentativni za območje države, glede na število
svojih članov;
4.     
enega člana - predstavnika kmetov, ki opravljajo kmetijsko dejavnost kot
edini in glavni poklic - volijo organizacije s področja kmetijstva, ki so
organizirane za območje države;
5.     
sedem članov - predstavnikov upokojencev - volijo organizacije
upokojencev, ki so organizirane za območje države;
6.     
dva predstavnika invalidov volijo invalidske organizacije, ki so
organizirane za območje države. Člani skupščine se izberejo tako, da so
praviloma zastopana vsa območja države.
15. člen
Skupščina razpiše volitve v skupščino
najkasneje dva meseca pred iztekom mandatne dobe.
Postopek volitev natančneje določi skupščina
s pravilnikom.
16. člen
Mandat članov skupščine traja 4 leta in se šteje
od dneva njene prve seje.
Članu skupščine preneha mandat še pred
potekom mandatne dobe v primeru:
1.     
njegove smrti;
2.     
prenehanja lastnosti zavarovane osebe;
3.     
izgube statusa predstavnika skupine, ki jo zastopa;
4.     
odpovedi mandatu;
5.     
zaradi drugih razlogov, določenih z zakonom.
Če članu skupščine preneha mandat pred
potekom mandatne dobe, postane nov član skupščine kandidat, ki je med
neizvoljenimi kandidati v isti skupini predstavnikov dobil največ glasov.
17. člen
Skupščina ima predsednika in njegovega
namestnika, ki ju člani izvolijo na prvi seji v skladu z določbami tega statuta,
pravilnika in poslovnika. 
Če je predsednik izvoljen izmed
predstavnikov zavarovancev, se njegov namestnik izvoli izmed predstavnikov
delodajalcev in obratno.
Predsednik skupščine sklicuje in vodi seje
skupščine v skladu s poslovnikom, podpisuje splošne in druge akte, ki jih
sprejema skupščina, opravlja druge zadeve, ki jih določajo ta statut in drugi
splošni akti zavoda, ter zadeve, ki mu jih določi skupščina.
18. člen
Namestnik predsednika skupščine nadomešča
predsednika z vsemi njegovimi pravicami in dolžnostmi, kadar je ta odsoten. Če
sta odsotna oba, vodi sejo skupščine član, ki ga izbere skupščina na predlog
generalnega direktorja. Če je predsedniku predčasno prenehal mandat, opravlja njegove
naloge njegov namestnik do izvolitve novega predsednika.
19. člen
Skupščina veljavno odloča, če je na seji
navzočih več kot polovica predstavnikov delodajalcev in več kot polovica predstavnikov
zavarovancev. Statut, splošne akte za uresničevanje zdravstvenega zavarovanja,
predlog prispevnih stopenj, finančni načrt in  zaključni račun sprejema skupščina
na način, določen z zakonom.
O drugih vprašanjih odloča skupščina z večino
glasov navzočih članov.
20. člen
Način in roke sklica, vodenja in vzdrževanja
reda na sejah, načina odločanja, vsebine zapisnika in druga vprašanja določi
skupščina s poslovnikom. Skupščina opravlja delo na sejah, ki so praviloma
javne.
Upravni odbor
21. člen
Upravni odbor je izvršilni organ skupščine.
Upravni odbor opravlja naloge, ki so določene s tem statutom ter naloge, za
katere ga pooblasti skupščina.
Upravni odbor je za svoje delo odgovoren
skupščini. 
22. člen
Upravni odbor opravlja zlasti naslednje
naloge: 
1.     
oblikuje predlog finančnega načrta zavoda in ga posreduje v sprejem skupščini;
2.     
obravnava in spremlja sistemska vprašanja s področja zdravstvenega
zavarovanja ter daje pobude za spremembe;
3.     
skladno z določili zakona potrjuje letno poročilo;
4.     
sprejema začasne ukrepe za sanacijo presežkov odhodkov nad prihodki; 
5.     
odloča o pristopu k dogovoru za izvajanje programov zdravstvenih
storitev in oblikovanju izhodišč za njegovo izvajanje;
6.     
predlaga skupščini zavoda razporeditev presežka;
7.     
v skladu s splošnim aktom odloča o odlogu, zmanjšanju ali odpisu
prispevkov za obvezno zdravstveno zavarovanje posameznim zavezancem in drugih
obveznosti posameznih zavezancev;
8.     
odloča o zvišanju prispevne stopnje za poškodbe pri delu in poklicno
bolezen;
9.     
odloča o uporabi rezervnih sredstev obveznega zdravstvenega zavarovanja;
10.  
obravnava in sprejema poročila o poslovanju med letom in o tem po
potrebi poroča skupščini; 
11.  
sprejme sklep o razpisu za sklepanje pogodb za opravljanje programa
zdravstvenih storitev;
12.  
odloča o načinu odpisa primanjkljajev, neplačanih in zastaranih terjatev
ter o odpisu sredstev zavoda;
13.  
sprejema pravilnik o notranji organizaciji zavoda in druge splošne akte
zavoda, razen aktov, za katere je pooblaščen generalni direktor zavoda;
14.  
v okviru finančnega načrta med letom prerazporeja sredstva po posameznih
namenih;
15.  
določa materialne okvire in pogoje za delo službe zavoda;
16.  
objavlja razpis za generalnega direktorja in predlaga kandidata;
17.  
določa vsebino in sklepa pogodbo o zaposlitvi za generalnega direktorja;
18.  
daje mnenje k imenovanju direktorjev področij ter k imenovanju
direktorjev območnih in področnih enot;
19.  
imenuje predsednika in člane zdravniških komisij prve in druge stopnje;
20.  
imenuje komisije in delovne skupine za opravljanje določenih nalog s
svojega delovnega področja in jim določa delovno področje;
21.  
imenuje predstavnike zavoda v organe upravljanja zdravstvenih zavodov, v
nadzorni svet Vzajemne zdravstvene zavarovalnice d.v.z. ter predlaga skupščini
kandidate, ki jih ta imenuje v skupščino Vzajemne zdravstvene zavarovalnice d.v.z.;
22.  
obravnava poročilo o izvajanju nadzora in o ukrepih za odpravo
ugotovljenih nepravilnosti;
23.  
predlaga skupščini sprejem aktov iz njene pristojnosti;
24.  
opravlja druge izvršilne naloge in odloča o vprašanjih zdravstvenega
zavarovanja, za katere ni izrecno pristojna skupščina. 
Upravni odbor lahko v primerih iz 10., 14.,
15. in 22. točke prejšnjega odstavka, prenese pooblastilo na generalnega direktorja.
Obseg pooblastila določi v sklepu o pooblastitvi.
23. člen
Upravni odbor ima enajst članov.
Predsednika in njegovega namestnika ter člane
upravnega odbora imenuje skupščina izmed svojih članov in strokovnih delavcev
zavoda, pri čemer imenuje predsednika upravnega odbora izmed članov, med
katerimi ni bil izvoljen predsednik skupščine. 
Predstavniki delodajalcev so zastopani s štirimi
člani, od katerih je eden izmed predstavnikov delodajalcev s področja državne
uprave in negospodarskih javnih služb.
Predstavniki zavarovancev so zastopani s
petimi člani, od katerih sta dva predstavnika reprezentativnih sindikatov za
območje države, en predstavnik kmetov, en predstavnik upokojencev in en
predstavnik invalidov.
Delavci zavoda so zastopani z dvema
predstavnikoma. Predstavnika delavcev zavoda predlagajo delavci izmed strokovnih
delavcev. Vsaj en predstavnik delavcev mora biti iz območne enote zavoda. 
Mandat članov upravnega odbora traja 4
leta.
24. člen
Natančnejši postopek kandidiranja in
imenovanja članov upravnega odbora ter druga vprašanja določa pravilnik.
25. člen
Seje upravnega odbora sklicuje in vodi
predsednik oziroma njegov namestnik.
Upravni odbor je sklepčen in lahko veljavno
odloča, če je na seji navzoča večina njegovih članov. Odločitev je sprejeta, če
zanjo glasuje več kot polovica navzočih članov upravnega odbora. Upravni odbor je
za svoje delo odgovoren skupščini. Upravni odbor določi način svojega dela s
poslovnikom.
26. člen
Članu upravnega odbora predčasno preneha
mandat v primeru:
-       
njegove smrti,
-       
prenehanja lastnosti člana skupščine,
-       
izgube statusa predstavnika skupine,
-       
razrešitve ali pismene odpovedi,
-       
predstavniku delavcev zavoda tudi v primeru prenehanja delovnega
razmerja v zavodu.
V primeru, da predčasno preneha mandat
predsedniku, namestniku predsednika oziroma članu upravnega odbora, se na prvem
naslednjem zasedanju skupščine imenujejo novi člani upravnega odbora za
preostali del mandata.
Generalni direktor
27. člen
Poslovodni organ zavoda je generalni
direktor zavoda.
Generalni direktor je odgovoren za
strokovnost in zakonitost dela zavoda.
Generalni direktor je za svoje delo in delo
zavoda odgovoren skupščini.
28. člen
Generalni direktor zavoda ima zlasti
naslednje pristojnosti in pooblastila:
1.     
predstavlja in zastopa zavod, organizira in vodi delo ter poslovanje
zavoda;
2.     
poroča skupščini in upravnemu odboru o poslovanju zavoda;
3.     
zagotavlja zakonitost poslovanja in pogoje za delo ter izvršuje sklepe
organov upravljanja zavoda;
4.     
lahko zadrži sklep upravnega odbora, s katerim se lahko povzročijo
motnje v poslovanju ali izguba zavodu, in ga predloži v odločitev skupščini;
5.     
zadrži nezakoniti sklep upravnega odbora in sproži ustrezni sodni
postopek;
6.     
podpisuje akte, listine, pogodbe in druge dokumente, ki se nanašajo na
poslovanje zavoda;
7.     
objavlja razpis programov in storitev;
8.     
predlaga strategijo razvoja zdravstvenega zavarovanja in poslovno
politiko zavoda, splošne akte zavoda in ukrepe za njihovo izvajanje;
9.     
v skladu s finančnim načrtom med letom razporeja sredstva zavoda po
posameznih namenih in po območjih;
10.  
v skladu s predpisi odloča o uporabi tekočih likvidnostnih sredstev in o
prerazporeditvi sredstev znotraj finančnega načrta službe zavoda;
11.  
sprejema ukrepe, ki izhajajo iz odločb Računskega sodišča Republike
Slovenije;
12.  
v skladu s finančnim načrtom in planom nabav osnovnih sredstev odloča o
nabavi, zamenjavi in odpisu osnovnih sredstev do obsega, ki ga določi upravni
odbor;
13.  
določa plan kadrov in izobraževanja;
14.  
izdaja odločbe na prvi oziroma drugi stopnji;
15.  
imenuje in razrešuje direktorje področij, direktorje območnih in področnih
enot;
16.  
imenuje druge delavce s posebnimi pooblastili zavoda in sklepa pogodbe o
zaposlitvi;
17.  
imenuje skupino za pogajanje z izvajalci zdravstvenih storitev ter
sklepa pogodbe z izvajalci;
18.  
v skladu z zakonom, kolektivno pogodbo, usmeritvami in stališči
upravnega odbora usklajuje plače in nadomestila, potrjuje povrnitev materialnih
stroškov in nadomestila za službena potovanja ter druge materialne stroške; 
19.  
predlaga pravilnik o notranji organizaciji zavoda in izdaja pravilnik o
sistemizaciji delovnih mest ter druge splošne akte, ki jih po tem statutu ne
sprejema skupščina ali upravni odbor ter posamične akte;
20.  
daje mnenje zavoda pred izdajo koncesije za opravljanje zasebne
zdravstvene dejavnosti;
21.  
imenuje člane komisij, predstavnike zavoda v arbitraže in člane delovnih
skupin ter jim določa naloge;
22.  
odloča o disciplinski odgovornosti delavcev zavoda in izreka
disciplinske ukrepe v skladu z zakonom in kolektivno pogodbo delavcev
zdravstvenega zavarovanja Slovenije;
23.  
opravlja druge naloge v skladu z zakonom, kolektivno pogodbo, tem
statutom in drugimi splošnimi akti zavoda.
Generalni direktor lahko v primerih iz 14.
točke prejšnjega odstavka prenese pooblastilo na drugega delavca.
29. člen
Generalnega direktorja zavoda po izvedenem
javnem razpisu na predlog upravnega odbora, imenuje skupščina za dobo 4 let. 
K imenovanju generalnega direktorja zavoda
daje soglasje Državni zbor Republike Slovenije.
Postopek razpisa in predlog izbire
kandidata vodi in opravi upravni odbor.
30. člen
Za generalnega direktorja zavoda je lahko
imenovan, kdor izpolnjuje splošne pogoje, določene z zakonom, ima visoko
strokovno izobrazbo ter najmanj 5 let delovnih izkušenj, ki dokazujejo, da ima
strokovne, vodstvene, organizacijske in druge poslovodne sposobnosti za
opravljanje tega dela, in predloži program v skladu z opredeljeno strategijo razvoja
zdravstvenega zavarovanja.
31. člen
Razpis za generalnega direktorja mora biti
objavljen najmanj 6 mesecev pred potekom mandata. Rok, v katerem se sprejemajo
prijave kandidatov, ne sme biti krajši od 8 dni.
32. člen
Generalni direktor je lahko razrešen dolžnosti
oziroma mu preneha delovno razmerje tudi pred potekom mandata, v skladu z
zakonom.
33. člen
Če se na razpis ni prijavil noben kandidat,
ali ni nobeden od prijavljenih kandidatov izpolnjeval pogojev, ali ni bil nobeden
od prijavljenih kandidatov imenovan za generalnega direktorja ali če upravni odbor
ni predlagal nobenega kandidata, generalni direktor nadaljuje s svojim delom,
dokler ni imenovan nov generalni direktor oziroma vršilec dolžnosti generalnega
direktorja.
Če generalnemu direktorju preneha delovno
razmerje pred potekom mandata, opravlja to funkcijo, z vsemi pravicami in dolžnostmi
generalnega direktorja, pomočnik generalnega direktorja, ki ga imenuje upravni
odbor, dokler ni imenovan vršilec dolžnosti generalnega direktorja oziroma generalni
direktor.
Območni sveti
34. člen
Zavod ustanovi na območjih posameznih območnih
enot zavoda območne svete, ki opravljajo zlasti naslednje naloge:
1.     
spremljajo izvajanje zdravstvenega zavarovanja na svojem območju;
2.     
sprejemajo pobude, predloge in pripombe zavarovanih oseb s svojega območja,
zlasti tudi kar zadeva pogodbe z izvajalci s strani potrošnika oziroma
uporabnika zdravstvenih storitev, in jih posredujejo pristojni službi zavoda; 
3.     
dajejo predloge in pobude organom upravljanja zavoda;
4.     
dajejo pobude za izboljšanje dela pri zdravstvenih zavodih in zasebnih
zdravstvenih delavcih, s katerimi je zavod sklenil pogodbe;
5.     
na predlog direktorja območne enote predlagajo predstavnike zavarovancev
v organe upravljanja zdravstvenih zavodov na svojem območju, ki jih imenuje
upravni odbor; 
6.     
skladno z določili statuta Vzajemne zdravstvene zavarovalnice d.v.z.
sodelujejo v postopkih imenovanja članov skupščine Vzajemne zdravstvene
zavarovalnice d.v.z.;
7.     
obravnavajo poslovno poročilo s poročilom o nadzorih opravljenih na območju
območne enote, delovni in finančni načrt zavoda in dajejo pobude za izboljšanje
njegovega dela;
8.     
opravljajo druge naloge, ki so določene s splošnimi akti zavoda.
35. člen
Število članov v posameznih območnih
svetih, razmerje med predstavniki zavarovancev in delodajalcev, način predlaganja
le-teh ter druga vprašanja določi skupščina s sklepom o ustanovitvi in razpisu
volitev članov območnih svetov.
Delavci s posebnimi pooblastili
36. člen
Generalni direktor zavoda ima direktorje za
posamezna področja, opredeljena s pravilnikom o notranji organizaciji zavoda in
svetovalce.
Delo območnih enot organizirajo in vodijo
direktorji območnih enot.
Področne enote vodijo direktorji področnih
enot, ki so pristojni za strokovna in vsebinska vprašanja iz svojega področja,
ostale organizacijske zadeve in aktivnosti pa usklajujejo z direktorji območnih
enot.
Delavci iz prvega odstavka tega člena,
direktorji območnih in področnih enot ter delavci, za katere tako določa pravilnik
o sistemizaciji delovnih mest, so delavci s posebnimi pooblastili.
Obseg pooblastil iz prejšnjega odstavka
določa pravilnik o sistemizaciji delovnih mest. 
37. člen
Generalni direktor pooblasti za
predstavljanje in zastopanje zavoda v primeru, da je zadržan ali odsoten, enega
izmed delavcev s posebnimi pooblastili, ki ga določi s pisnim pooblastilom.
38. člen
Delavce s posebnimi pooblastili na sedežu
zavoda imenuje generalni direktor, na območnih in področnih enotah pa
direktorji območnih in področnih enot.
39. člen
Delavci s posebnimi pooblastili so
odgovorni za pravilnost in zakonitost dela enote in za svoje delo generalnemu direktorju.
40. člen
Posamezna pooblastila iz svoje pristojnosti
lahko generalni direktor s splošnim ali posamičnim pooblastilom prenese na
direktorje področij ter na direktorje območnih in področnih enot zavoda. 
Za uresničevanje strateškega razvojnega
programa zavoda določi generalni direktor posamezne nosilce nalog in jih zadolži
ter pooblasti za uresničevanje zaupnih nalog.
41. člen
Generalni direktor lahko za zastopanje
zavoda v posameznih zadevah pooblasti tudi druge delavce zavoda.
Pooblaščeni delavec je upravičen, v imenu
zavoda, v okviru njegove dejavnosti in v mejah prejetega pooblastila, sklepati
pogodbe, opravljati druga pravna dejanja ter zastopati zavod pred sodiščem in
drugimi organi.
Generalni direktor lahko posameznemu
delavcu izda generalno pooblastilo za zastopanje pred sodišči.
Generalni direktor lahko pooblasti za
zastopanje zavoda pred sodiščem in drugimi organi tudi drugo osebo, ki ni delavec
zavoda, s tem, da jo pisno pooblasti in določi meje pooblastila.
42. člen
Direktorji področij ter direktorji območnih
in področnih enot podpisujejo akte in listine, ki se nanašajo na njihovo delovno
področje oziroma delovno področje organizacijske enote, ki jo vodijo.
43. člen
Zavod pri izvajanju dejavnosti v okviru območne
oziroma področne enote zastopa direktor te enote.
Direktor območne oziroma področne enote
zavoda je pooblaščen in odgovoren za:
1.     
zakonitost poslovanja območne enote ter izvajanje finančnega načrta
zavoda v okviru finančnega načrta območne enote;
2.     
sklepanje pogodb z izvajalci zdravstvenih storitev;
3.     
sklepanje pogodb za zagotovitev dejavnosti območne oziroma področne
enote, v skladu s finančnim načrtom in planom nabav osnovnih sredstev;
4.     
zagotavljanje izvajanja področne dejavnosti in strokovne povezanosti pri
opravljanju dejavnosti po območnih enotah;
5.     
odrejanje nadzora izvajalcev zdravstvenih storitev;
6.     
izbiro delavcev in sklepanje pogodb o zaposlitvi v območni oziroma področni
enoti zavoda in za odločanje o drugih zadevah s področja delovnih razmerij
delavcev območne oziroma področne enote, v skladu s kadrovskim planom zavoda in
usmeritvami, ki jih sprejmejo organi upravljanja zavoda;
7.     
izdajanje odločb na prvi stopnji;
8.     
sprejemanje in izvajanje ukrepov, ki izhajajo iz ugotovitev notranje
revizije zavoda;
9.     
pripravo predloga generalnemu direktorju za izdajo mnenja pred izdajo
koncesije za opravljanje zasebne zdravstvene dejavnosti na območju območne
enote;
10.  
 podpisovanje drugih aktov in opravljanje drugih nalog, ki se nanašajo
na poslovanje območne oziroma področne enote.
Direktorja območne oziroma področne enote v
primeru njegove odsotnosti nadomešča delavec s posebnimi pooblastili ali drug
strokovni delavec, ki ga določi direktor s posebnim sklepom. V sklepu direktor
opredeli tudi meje pooblastila.
Direktor območne enote lahko v zadevah iz
5. točke pooblasti vodjo oddelka.
IV. ORGANIZACIJA ZAVODA
44. člen
Zavod izvaja svojo dejavnost na sedežu v
Ljubljani ter zunaj sedeža po posameznih območnih enotah z izpostavami. 
Na sedežu zavoda poslujejo direkcija, področna
enota informacijski center in območna enota Ljubljana.
Da bi zagotovili uresničevanje poslovne
strategije zavoda, se oblikujejo posebne projektne skupine, v katere generalni direktor
ali od njega pooblaščeni delavec vključuje delavce zavoda ali zunanje sodelavce.
45. člen
Območne enote izvajajo dejavnost na določenem
območju, ki pokriva celotno ozemlje več sosednjih občin ali upravnih enot.
Območne enote opravljajo svoje delo tudi po
izpostavah. 
Območne enote zavoda so:
1.     
Območna enota Celje, s sedežem v Celju z izpostavami v Laškem,
Slovenskih Konjicah, Šentjurju pri Celju, Šmarjah pri Jelšah in Žalcu.
2.     
Območna enota Koper, s sedežem v Kopru z izpostavami v Ilirski Bistrici,
Izoli, Piranu, Postojni in Sežani.
3.     
Območna enota Kranj, s sedežem v Kranju z izpostavami na Jesenicah, v
Radovljici, Škofji Loki in Tržiču. 
4.     
Območna enota Krško, s sedežem v Krškem z izpostavami v Brežicah in
Sevnici.
5.     
Območna enota Ljubljana, s sedežem v Ljubljani z izpostavami v Cerknici,
Domžalah, Grosuplju, Hrastniku, Idriji, Kamniku, Kočevju, Litiji, Logatcu,
Ribnici, Trbovljah, na Vrhniki in v Zagorju.
6.     
Območna enota Maribor, s sedežem v Mariboru z izpostavami v Lenartu,
Ormožu, na Ptuju in v Slovenski Bistrici.
7.     
Območna enota Murska Sobota, s sedežem v Murski Soboti z izpostavami v
Gornji Radgoni, Lendavi in Ljutomeru.
8.     
Območna enota Nova Gorica, s sedežem v Novi Gorici z izpostavama v Ajdovščini
in Tolminu. 
9.     
Območna enota Novo mesto, s sedežem v Novem mestu z izpostavami v Črnomlju,
Metliki in Trebnjem.
10.  
Območna enota Ravne na Koroškem, s sedežem v Ravnah na Koroškem z
izpostavami v Mozirju, Radljah ob Dravi, Slovenj Gradcu in Velenju. 
Krajevno pristojnost območne enote na
posameznem območju države določi s sklepom skupščina. 
46. člen
Poleg območnih enot iz 45. člena tega
statuta, se nova območna enota lahko oblikuje za območje več občin ali upravnih
enot, če na območju teh delujejo izvajalci osnovne zdravstvene dejavnosti v
celotnem obsegu, ki ga določa zakon o zdravstveni dejavnosti, izvajalci
specialistične in bolnišnične dejavnosti in lekarna z dejavnostmi, ki jih
predpisuje zakon o lekarniški dejavnosti, ter, če zavod ugotovi potrebo in lahko
zagotovi prostorske, tehnične, kadrovske in materialne pogoje za delo območne
enote. 
Zdravniške komisije zavoda - izvedenski
organi
47. člen
Zdravniške komisije I. in II. stopnje so
izvedenski organi zavoda. Predsednike in člane zdravniških komisij I. in II.
stopnje imenuje upravni odbor na predlog generalnega direktorja. Zdravniške
komisije I. stopnje imajo sedež na območnih enotah zavoda in delujejo v senatih
treh zdravnikov. Zdravniška komisija II. stopnje ima sedež na sedežu zavoda in
deluje v senatih treh zdravnikov. Senati lahko delujejo tudi zunaj sedeža
zavoda.
48. člen 
Zavod lahko pooblasti za opravljanje
posameznih izvedenskih del tudi zdravstvene zavode in zasebne zdravstvene delavce.
49. člen
Izvedenski organi zavoda lahko v okviru
dejavnosti zavoda dajejo izvedenska mnenja, če to zahtevajo tuji nosilci
zdravstvenega zavarovanja in drugi organi ali organizacije.
V. PROJEKTNO DELO
50. člen
Strateški razvojni program zdravstvenega
zavarovanja Republike Slovenije zavod uresničuje s posameznimi projekti ali
programi projektov (v nadaljnjem besedilu: projekti). Projekti se izvajajo kot:
-       
interni projekti v okviru zavoda;
-       
eksterni projekti ob sodelovanju zunanjih partnerjev (Ministrstvo za
zdravje, pristojne zbornice, združenja zdravstvenih zavodov ter organizacij, ki
opravljajo zdravstveno dejavnost).
Zavod lahko izvaja projekte tudi za druge
naročnike, če ima za to proste zmogljivosti in če je delo v skladu z
dejavnostjo zavoda.
VI. FINANCIRANJE ZDRAVSTVENEGA ZAVAROVANJA IN UREJANJE
ODNOSOV Z IZVAJALCI ZDRAVSTVENIH STORITEV
51. člen
Skupščina določa finančni načrt zavoda. Na
tej podlagi oblikuje predlog prispevnih stopenj, ki jih predlaga v sprejem Državnemu
zboru, ter določa pavšalne prispevke zavezancev.
52. člen
Zavod načrtuje svoje finančno poslovanje s
finančnim načrtom tako, da v njem predvidi prihodke in druge prejemke ter
odhodke in druge izdatke za obdobje, za katerega se finančni načrt sprejme.
Podlage so temeljna ekonomska izhodišča in predpostavke v proračunskem
memorandumu ter usmeritve o programu storitev in obsegu denarnih terjatev za izvajanje
pravic obveznega zdravstvenega zavarovanja.
53. člen
Če finančni načrt ni sprejet do začetka
obdobja, na katerega se nanaša, se finančno poslovanje zavoda začasno opravlja
na podlagi finančnega načrta za preteklo obdobje.
Obdobje začasnega financiranja lahko traja
največ tri mesece. Če v tem roku ni sprejet finančni načrt, se začasno financiranje
podaljša s posebnim sklepom skupščine zavoda.
Če o sprejetem finančnem načrtu, ki je bil
posredovan Vladi Republike Slovenije, Vlada Republike Slovenije ni odločila, se
finančno poslovanje zavoda do pridobitve soglasja opravlja po sprejetem finančnem
načrtu.
54. člen
Rebalans finančnega načrta zavoda pomeni
spremembe v obsegu prvotno načrtovanih prihodkov in drugih prejemkov ter
odhodkov in drugih izdatkov.
Rebalans finančnega načrta se sprejme na način
kot se sprejema finančni načrt.
55. člen
Če zavod med letom ob obračunih oceni in
ugotovi, da dotok sredstev ne zagotavlja nemotenega izvajanja zdravstvene dejavnosti,
lahko predlaga Državnemu zboru Republike Slovenije ustrezno spremembo
prispevnih stopenj za obvezno zdravstveno zavarovanje.
56. člen
Če zavod ob zaključnem računu, po pokritju
vseh obveznosti, ugotovi presežek iz naslova obveznega zdravstvenega zavarovanja,
ga:
1.     
prenese v naslednje leto za financiranje obveznega zdravstvenega
zavarovanja;
2.     
razporedi za izvajanje programov za krepitev zdravja in programov, ki
prispevajo k dvigu kakovosti zdravstvenega varstva in znižanju stroškov
zdravstvenega zavarovanja;
3.     
razporedi za razširitev materialne osnove dela zavoda in druge namene.
57. člen
Zavod posluje preko enotnega .žiro računa
zavoda in računov območnih in področnih enot. Zavod ima tudi druge račune, v
skladu z zakonom.
Na račune območnih in področnih enot se
razporejajo sredstva zavoda, v skladu s finančnim načrtom zavoda. Območne in
področne enote iz teh računov plačujejo račune za opravljene zdravstvene
storitve in druge izdatke ter za potrebe dela in poslovanja enote v skladu s
finančnim načrtom in pogodbami.
Generalni direktor ali delavec, ki ga
generalni direktor za to pooblasti, po načelu dobrega in skrbnega gospodarja in
v skladu s predpisi, upravlja s prostimi denarnimi sredstvi na žiro računu
zavoda.
Zavod se lahko likvidnostno zadolži iz
sredstev državnega proračuna za poslovanje zavoda v okviru finančnega načrta
zavoda, o čemer odloča generalni direktor in o tem obvesti upravni odbor.
Zavod se lahko zadolžuje in izdaja poroštva
pod pogoji, ki jih določajo veljavni predpisi, o čemer odloča upravni odbor
zavoda.
Zavod se pri poslovanju s finančnimi
sredstvi vključi v sistem enotnega zakladniškega računa pod pogoji in na način,
kot to urejajo zakonski predpisi.
58. člen
Za zagotavljanje plačil zdravstvenih
storitev, ki so opravljene v skladu z mednarodnimi pogodbami ali zaradi
napotitve na zdravljenje v tujino, ima zavod lahko devizni račun.
59. člen
Odredbodajalec za vse račune zavoda je generalni
direktor in delavci, ki jih pooblasti s pisnim pooblastilom. 
Na območnih in področnih enotah je
odredbodajalec direktor enote oziroma delavci, ki jih le-ta pooblasti s pisnim pooblastilom.
60. člen
Zavod oblikuje rezervni sklad po zaključnem
računu tako, da vanj nameni najmanj 25% presežkov prihodkov nad odhodki, zmanjšanimi
za neporabljene načrtovane izdatke, prenesene v realizacijo v naslednje obračunsko
obdobje, in to toliko časa, da rezervni sklad doseže 25% povprečnega mesečnega
prihodka iz prispevkov za obvezno zdravstveno zavarovanje po zaključnih računih
v zadnjih treh letih. 
Rezervna sredstva se uporabijo za
pokrivanje nepredvidenih in povečanih izdatkov, ki so posledica epidemij,
elementarnih nesreč, pokritja primanjkljaja ali drugih rizikov v skladu z
zakonom.
61. člen
Generalni direktor predloži upravnemu
odboru v potrditev predlog letnega poročila zavoda. 
Po prejemu končnega revizijskega poročila
Računskega sodišča se le-to predloži na prvo naslednjo redno sejo skupščine.
Urejanje odnosov z izvajalci zdravstvenih
storitev
62. člen
Zavod ovrednoti programe zdravstvenih
storitev v skladu z dogovori, ki so opredeljeni v 63. členu zakona.
Na podlagi teh dogovorov objavi zavod
razpis programov, v katerem določi:
1.     
obseg, vrste in strukturo zdravstvenih storitev, za katere je
zainteresiran in ki jih glede na razpoložljiva sredstva lahko financira;
2.     
krajevno in časovno dostopnost storitev po območjih in dejavnostih;
3.     
način vrednotenja storitev;
4.     
način in roke za izbiro med ponudbami;
5.     
druge pogoje za vzpostavitev medsebojnih pravic in obveznosti z
zdravstvenimi in drugimi zavodi ter organizacijami, ki opravljajo zdravstveno
dejavnost in zasebnimi zdravniki ter drugimi zdravstvenimi delavci, ki bodo
opravljali javno zdravstveno službo.
63. člen
Zavod lahko sklene pogodbe z izvajalci
zdravstvenih storitev le v okviru razpoložljivih sredstev.
Če zavod med letom ugotovi, da z zbranimi
sredstvi ne more uresničiti že sprejetih obveznosti do izvajalcev, s katerimi je
sklenil pogodbe, predlaga spremembe le-teh oziroma predlaga partnerjem, ki so
določeni v 63. členu zakona, nova pogajanja o izhodiščih za oblikovanje
programov storitev in njihovo vrednotenje, če pa ta ne uspejo, razdre pogodbo.
VII. IZVAJANJE NADZORA
64. člen
Zavod v skladu z zakonom izvaja:
1.     
nadzor nad uveljavljanjem pravic iz zdravstvenega zavarovanja;
2.     
nadzor nad pravilnostjo obračunavanja denarnih dajatev iz obveznega
zdravstvenega zavarovanja;
3.     
nadzor nad obračunavanjem zdravstvenih storitev;
4.     
nadzor nad uresničevanjem pogodb z izvajalci;
5.     
nadzor nad obračunavanjem, plačevanjem in izterjavo prispevkov;
6.     
interni nadzor nad (finančnim) poslovanjem zavoda.
65. člen
Nadzor iz prejšnjega člena izvajajo
pristojne službe zavoda oziroma območnih enot in pooblaščeni delavci zavoda. 
Zavod lahko za izvajanje nadzora pooblasti
tudi zunanje sodelavce in institucije. O vključitvi zunanjih strokovnih
sodelavcev odloča generalni direktor.
Nadzor se izvaja po pravilniku in programu
dela, ki ju izda generalni direktor zavoda.
66. člen
Delavci, ki izvajajo nadzor, o svojih
ugotovitvah pisno poročajo generalnemu direktorju, direktorjem območnih in področnih
enot ter predlagajo ukrepe za odpravo ugotovljenih nepravilnosti.
Generalni direktor o rezultatih nadzora
enkrat letno poroča upravnemu odboru. Z delom poročila, ki se nanaša na posamezno
območno enoto, seznani tudi pristojne območne svete.
67. člen
Zavod lahko izvajanje nadzora nad obračunavanjem,
plačevanjem ter izterjavo prispevkov prenese na pristojno službo v skladu z
zakonom.
Pooblaščena služba je dolžna sproti obveščati
zavod in mu posredovati zahtevane podatke.
68. člen
Poleg računovodskega kontroliranja
podatkov, ki jih zagotavljajo službe zavoda, ima zavod organizirano notranje
revidiranje poslovanja, ki deluje po načelih revizijske stroke in je neposredno
podrejeno in odgovorno generalnemu direktorju.
VIII. SPLOŠNI AKTI ZAVODA
69. člen
Zavod ima statut in druge splošne akte. K
statutu zavoda daje soglasje Vlada Republike Slovenije.
70. člen
Splošni akti zavoda so pravilniki, pravila,
poslovniki, sklepi in navodila za izvajane obveznega zdravstvenega zavarovanja.
S splošnimi akti zavod določa in ureja:
1.     
obseg zdravstvenih storitev, standarde in normative ter kriterije za
razvrščanje zdravil;
2.     
postopek in način uveljavljanja pravic iz zdravstvenega zavarovanja;
3.     
volitve in imenovanje članov v organe upravljanja zavoda;
4.     
potek in način dela skupščine;
5.     
obliko in vsebino listin in drugih obrazcev za uresničevanje zdravstvenega
zavarovanja;
6.     
notranjo organizacijo zavoda;
7.     
potek in način dela upravnega odbora;
8.     
varstvo osebnih podatkov zavarovanih oseb in zaupne dokumentacije;
9.     
finančno poslovanje in računovodstvo;
10.  
izvajanje projektov;
11.  
delo notranje revizije in skupin za nadzor izvajanja programov
zdravstvenih storitev;
12.  
sistemizacijo delovnih mest zavoda;
13.  
druge zadeve.
Delovna razmerja in plače delavcev zavoda
urejajo zakon, kolektivna pogodba med delavci zavoda in zavodom ali pravilnik,
ki ga sprejme upravni odbor.
71. člen
Skupščina sprejema splošne akte iz 1., 2.,
3. in 4. točke prvega odstavka prejšnjega člena. 
Upravni odbor zavoda sprejema splošne akte
iz 5. in 7. točke prvega odstavka prejšnjega člena. 
Splošne akte iz 6., 9., 10., 11. in 12. točke
prvega odstavka prejšnjega člena izda generalni direktor zavoda. Generalni
direktor zavoda izda tudi druge akte, s katerimi se uresničujejo funkcije
zavoda in urejajo razmerja v zvezi z izvajanjem stanovanjske pomoči delavcem,
uporabo počitniških zmogljivosti, izobraževanjem delavcev in druga vprašanja, ki
so vezana na poslovanje in organizacijo dela zavoda.
72. člen
Statut zavoda sprejema skupščina v
dvofaznem postopku. Gradivo za pripravo osnutka statuta predloži upravnemu odboru
generalni direktor. 
Upravni odbor oblikuje osnutek statuta in
ga predloži v obravnavo skupščini. 
Po končani razpravi upravni odbor sprejme
predlog statuta in ga predloži v sprejem skupščini. 
Člani skupščine lahko k predlogu statuta
podajo amandmaje.
73. člen
Splošni akti iz 1. in 2. točke prvega
odstavka 70. člena tega statuta se objavijo v Uradnem listu Republike
Slovenije.
IX. PRAVICE, OBVEZNOSTI IN ODGOVORNOSTI DELAVCEV ZAVODA
74. člen
Delavci zavoda uresničujejo svoje pravice,
obveznosti in odgovornosti iz delovnega razmerja in soupravljajo v skladu z
zakonom, kolektivno pogodbo za negospodarske dejavnosti, statutom, kolektivno
pogodbo delavcev zdravstvenega zavarovanja Slovenije in drugimi splošnimi akti zavoda.
75. člen
Preden upravni odbor, generalni direktor
oziroma direktorji območnih in področnih enot zavoda odločajo o pravicah,
obveznostih in odgovornostih delavcev, morajo pridobiti mnenje sindikata
delavcev o vprašanjih, ki jih določa kolektivna pogodba oziroma zakon.
76. člen
O ugovorih zoper posamične akte in zahtevah
za varstvo pravic delavcev zavoda odloča komisija za varstvo pravic.
Pristojnosti komisije so opredeljene v kolektivni pogodbi oziroma splošnih
aktih zavoda.
Komisija iz prejšnjega odstavka ima pet članov.
Imenuje jih generalni direktor na predlog sindikata delavcev zavoda. Člani
komisije med seboj izberejo predsednika in namestnika predsednika. Mandat članov
komisije traja štiri leta.
77. člen
Organi upravljanja zavoda, direktorji območnih
in področnih enot so dolžni obveščati delavce zavoda o vseh zadevah, ki se nanašajo
na poslovanje zavoda, zlasti o zadevah, določenih s kolektivno pogodbo.
Zakoni, kolektivna pogodba, splošni akti in
sklepi morajo biti delavcem zavoda dostopni na vpogled na sedežu zavoda,
oziroma na sedežih območnih enot.
78. člen
O disciplinski odgovornosti delavcev zavoda
za storjeno kršitev delovne obveznosti odločajo generalni direktor zavoda
oziroma direktorji območnih in področnih enot in disciplinska komisija v skladu
z zakonom, kolektivno pogodbo in splošnim aktom zavoda.
79. člen
Disciplinska komisija ima dvanajst članov
in njihovih namestnikov. Člane disciplinske komisije in namestnike imenuje
generalni direktor izmed kandidatov, ki jih predlagajo območne in področne
enote ter direkcija zavoda. Predsednika in namestnika predsednika disciplinske
komisije izvolijo člani komisije med seboj.
O ugovorih zoper odločbo disciplinskega
organa prve stopnje odloča komisija za varstvo pravic iz 76. člena tega statuta.
80. člen
Disciplinska komisija odloča v senatu treh
članov. Člane senata imenuje predsednik disciplinske komisije, ki ob imenovanju
določi tudi člana, ki bo vodil delo senata.
81. člen
Kršitve delovnih obveznosti, postopek
ugotavljanja disciplinske in materialne odgovornosti delavcev zavoda ureja akt
s področja delovnih razmerij.
82. člen
Delavci zavoda imajo pravico organizirati
sindikat, ki varuje pravice in interese članstva v skladu z zakonom, kolektivno
pogodbo in tem statutom. Kadar odločajo o gmotnih in socialnih pravicah
delavcev, delovnih pogojih in delovnih razmerah, so organi upravljanja in drugi
pristojni delavci zavoda dolžni obravnavati mnenje in predloge sindikata in se
o njih opredeliti pred sprejemom dokončne odločitve.
X. VAROVANJE PODATKOV O ZAVAROVANIH OSEBAH IN DOKUMENTACIJI
83. člen
Zavod upravlja z zbirkami osebnih podatkov
ter vzpostavi in vodi katalog zbirk osebnih podatkov skladno z določili
posebnega zakona, ki ureja področje varstva osebnih podatkov.
Zavod sprejme pravilnik o postopkih in
ukrepih za zavarovanje osebnih in zaupnih podatkov, v katerem opredeli načine
in postopke za zagotovitev varstva osebnih podatkov, ki jih vsebujejo zbirke
podatkov, s katerimi upravlja zavod.
84. člen
Člani organov upravljanja in delavci zavoda
so dolžni varovati vse podatke o zavarovanih osebah kot poslovno skrivnost, predvsem
podatke o zdravstvenem stanju posameznika in vzrokih, okoliščinah in posledicah
tega stanja, kolikor so jim ti podatki dosegljivi zaradi narave njihovega dela.
Podatkov iz prejšnjega odstavka ni
dovoljeno posredovati drugim osebam oziroma javnosti in tudi ne objavljati na
način, ki bi omogočal razkriti posameznika, na katerega se nanašajo, razen če
to s pisnim soglasjem dovoli oseba na katero se osebni podatki nanašajo, za
mladoletne osebe in za osebe pod skrbništvom pa starši oziroma skrbniki ali na
zahtevo sodišča.
85. člen
Kršitev določb tega statuta in splošnega
akta, ki ureja varstvo osebnih podatkov zavarovanih oseb in dokumentacije, pomeni
hujšo kršitev delovnih obveznosti delavca, za katero se izreče prenehanje
delovnega razmerja.
XI. PREHODNE IN KONČNE DOLOČBE
86. člen
K statutu zavoda daje soglasje Vlada
Republike Slovenije.
87. člen
Z uveljavitvijo tega statuta preneha
veljati statut zavoda (Uradni list RS, št. 9/95).
88. člen
Ta statut začne veljati osmi dan po objavi
v Uradnem listu Republike Slovenije.
Ljubljana, dne 11. decembra 2000.
Podpredsednik
Skupščine Zavoda
za zdravstveno zavarovanje
Slovenije
Ladislav Rožič l. r.
K statutu je dala soglasje Vlada
Republike Slovenije, dne 4. 9. 2001, št. 500-00/2000-6