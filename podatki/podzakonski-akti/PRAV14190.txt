1. člen
(splošna določba)
(1) Ta pravilnik določa merila, ki so podlaga za določitev
višine delovne uspešnosti direktorjev in drugih zaposlenih v plačni skupini B
(v nadaljnjem besedilu: direktorji) v javnih zdravstvenih zavodih in drugih
osebah javnega prava s področja dela ministrstva, pristojnega za zdravje (v
nadaljnjem besedilu: zavod).
(2) Pri določanju višine redne delovne uspešnosti direktorja
se upošteva poslovno poročilo zavoda in ovrednotijo merila, določena s tem
pravilnikom.
2. člen
(merila)
Višina dela plače za delovno uspešnost direktorja se določi
na podlagi naslednjih meril:
-       
poslovna uspešnost zavoda: do 35 %,
-       
strokovnost, kakovost in varnost izvajanja javne zdravstvene službe: do
30 %,
-       
razvojna naravnanost zavoda: do 35 %.
3. člen
(vrednotenje poslovne uspešnosti)
Poslovna uspešnost zavoda pri opravljanju javne zdravstvene
službe se vrednoti na naslednji način:
-       
gospodarno poslovanje zavoda, izkazano z letnim poslovnim poročilom in
merjeno s celotnimi prihodki in celotnimi odhodki, pri čemer je dosežen kazalec
1 in več oziroma, dosežen kazalec manj kot 1 in izkazuje v bilanci stanja
uravnoteženo poslovanje oziroma presežek prihodkov nad odhodki: 20 %,
-       
usklajenost realiziranega programa javne zdravstvene službe s finančnim
načrtom zavoda in določbami splošnega dogovora: 15 %.
4. člen
(vrednotenje strokovnosti, kakovosti in varnosti izvajanja
javne zdravstvene službe)
(1) Kakovost, strokovnost in varnost izvajanja javne
zdravstvene službe se v zavodih, ki opravljajo zdravstveno dejavnost na
sekundarni in terciarni ravni, vrednoti na naslednji način:
-       
vpeljan sistem kakovosti in vsaj na dve leti preverjanje zadovoljstva
zaposlenih in uporabnikov storitev zavoda ter uveljavljeni predlogi izboljšav
glede na rezultate preteklega leta: 10 %,
-       
sprejet načrt ukrepov za skrajšanje čakalnih dob pri zdravstvenih
storitvah, kjer je čakalna doba na dan 1. januar ocenjevanega leta daljša od
najdaljše dopustne čakalne dobe: 5 %,
-       
čakalne dobe, ki presegajo najdaljšo dopustno čakalno dobo, so se na dan
1. december ocenjevalnega leta skrajšale pri več kot polovici zdravstvenih
storitev, vključenih v načrt ukrepov za skrajševanje čakalnih dob: 15 %.
(2) V zavodih, ki opravljajo zdravstveno dejavnost na
primarni ravni, se kakovost, strokovnost in varnost izvajanja zdravstvene
službe vrednoti na naslednji način:
-       
vpeljan sistem kakovosti dela in poslovanja zavoda: 10 %,
-       
dokumentirano preverjanje zadovoljstva zaposlenih in uporabnikov
storitev zavoda: 10 %,
-       
uveljavljeni predlogi izboljšav glede na rezultate preteklega leta: 10
%.
5. člen
(vrednotenje razvojne naravnanosti)
Razvojna naravnanost zavoda se vrednoti na naslednji način:
-       
aktivno sodelovanje zavoda pri razvojnih, investicijskih ali mednarodnih
projektih: 15 %,
-       
povečanje obsega ali zahtevnosti zdravstvenih storitev pri izvajanju
javne zdravstvene službe z vpeljavo novih organizacijskih ali tehnoloških
rešitev: 10 %,
-       
optimizacija poslovnih procesov in racionalizacija delovnih nalog: 10 %.
6. člen
(izračun dela plače za delovno uspešnost direktorja)
(1) Direktorju del plače za delovno uspešnost ne pripada, če
je katero od meril iz 2. člena tega pravilnika ovrednoteno z 0 %.
(2) Višina plače za delovno uspešnost direktorja se izračuna
tako, da se seštevek doseženih odstotkov na podlagi ovrednotenih meril pomnoži
z višino dveh osnovnih mesečnih plač direktorja za december preteklega leta.
7. člen
(višina dela plače za delovno uspešnost direktorja)
Del plače za delovno uspešnost letno znaša največ dve osnovni
mesečni plači direktorja, pri čemer se kot osnova upošteva višina osnovne plače
direktorja v decembru preteklega leta. Ne glede na prejšnji stavek višina dela
plače direktorja za delovno uspešnost ne sme presegati 5 % letnih sredstev za
osnovne plače direktorjev.
8. člen
(ugotavljanje delovne uspešnosti)
(1) Višino dela plače za delovno uspešnost direktorja določi
svet zavoda ob predhodnem soglasju Vlade Republike Slovenije, ki ga da na
predlog ministra, pristojnega za zdravje. V primeru javnih zdravstvenih
zavodov, ki opravljajo zdravstveno dejavnost na primarni ravni, mora biti
predhodno podano soglasje ustanovitelja in tudi soglasje ministra, pristojnega
za zdravje.
(2) Svet zavoda delovno uspešnost določi ob pripravi
poslovnega poročila, in sicer najpozneje do 30. junija tekočega leta za
preteklo leto.
9. člen
(neupravičenost do dela plače za delovno uspešnost)
Direktor ni upravičen do dela plače za delovno uspešnost, če:
-       
v ocenjevalnem obdobju zavod posluje s primanjkljajem, razen če ima
zavod zagotovljena sredstva za pokrivanje primanjkljaja,
-       
zavod ne zagotovi izvedbe sklepov in ukrepov oziroma v roku ne odpravi
pomanjkljivosti, ki jih ugotovi pristojna inšpekcija, Ministrstvo za zdravje
ali Računsko sodišče Republike Slovenije, ali
-       
zavod dobi negativno mnenje Računskega sodišča Republike Slovenije, ki
se nanaša na obdobje trajanja mandata direktorja.
10. člen
(delovna uspešnost za del poslovnega leta)
(1) Če direktor nastopi ali zaključi mandat med poslovnim
letom, mu del plače za delovno uspešnost pripada sorazmerno s trajanjem
njegovega mandata v tem poslovnem letu.
(2) Osnova za izračun sorazmernega skupnega zneska izplačila
delovne uspešnosti je osnovna plača, ki bi direktorju pripadala za december
preteklega leta.
PREHODNA IN KONČNI DOLOČBI
11. člen
(redna delovna uspešnost za leto 2020)
Direktorjem lahko v skladu z Zakonom o ukrepih na področju
plač in drugih stroškov dela v javnem sektorju za leti 2020 in 2021 ter izredni
uskladitvi pokojnin (Uradni list RS, št. 75/19 in 139/20) del plače za redno
delovno uspešnost za leto 2020 pripada le za obdobje od 1. 7. 2020 do 31. 12.
2020.
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o merilih za ugotavljanje delovne uspešnosti direktorjev oseb javnega prava na
področju zdravstva (Uradni list RS, št. 57/09).
13. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-176/2020
Ljubljana, dne 1. marca 2021
EVA 2020-2711-0134
Janez Poklukar
minister
za zdravje