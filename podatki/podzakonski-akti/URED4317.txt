I. SPLOŠNE DOLOČBE
1. člen
(vsebina uredbe)
(1) Ta uredba določa pripravo in obravnavo investicijske
dokumentacije za vse investicijske projekte in druge ukrepe v zvezi z državnimi
cestami, financirane po predpisih, ki urejajo javne finance. 
(2) Za vsa vprašanja priprave oziroma obravnave investicijske
dokumentacije, ki s to uredbo niso posebej urejena, se uporablja Uredba o
enotni metodologiji za pripravo in obravnavo investicijske dokumentacije na
področju javnih financ (Uradni list RS, št. 60/06). 
(3) Državne ceste in njihovi sestavni deli iz prvega odstavka
tega člena so določeni s predpisi o javnih cestah. 
(4) Metodologija priprave in obravnave investicijske
dokumentacije obsega vrste in obvezno vsebino te dokumentacije, postopke in
udeležence pri pripravi in ocenjevanju te dokumentacije ter pri odločanju o
investicijah, vrste meril za ugotavljanje učinkovitosti investicijskih
projektov, pa tudi metodološke osnove za ocenjevanje in vrednotenje investicij.
2. člen
(pomen izrazov)
Izrazi, uporabljeni v tej uredbi, imajo naslednji pomen: 
1.     
»alternativa brez investicije« ali ničelna varianta ne vključuje
investicijskih izdatkov za ohranjanje obstoječih zmogljivosti. Je osnovno
izhodišče pri analizi projekta, katere namen je primerjati stanje s projektom
in brez njega, kar se imenuje tudi izhodiščni scenarij; 
2.     
»alternativa z investicijo« vključuje projekcije stroškov in koristi
izbrane variante; 
3.     
»analiza občutljivosti« je analiza učinkov sprememb nekaterih ključnih
predpostavk na rezultate ocenjevanja stroškov in koristi; 
4.     
»analiza stroškov in koristi« je analiza, s katero ovrednotimo čim več
stroškov in koristi projekta v denarnih enotah, vključuje pa tudi stroške in
koristi, za katere trg ne zagotavlja primerne cene; 
5.     
»analiza stroškovne učinkovitosti« primerja stroške alternativnih
možnosti doseganja oziroma zagotavljanja istega ali podobnih rezultatov.
Navadno se stroški izračunavajo na enoto koristi, pri čemer ni nujno, da se
korist izrazi v denarnih enotah ali z drugo ekonomsko vrednostjo; 
6.     
»analiza tveganj« je ocenjevanje verjetnosti, da s projektom ne bo
pričakovanih dosežkov; če je mogoče to verjetnost izraziti številčno, se
imenuje stopnja tveganja. Analiza zajema ovrednotenje projektnih (tveganje
razvoja projekta, izvedbe in obratovanja projekta) in splošnih tveganj
(politično, narodnogospodarsko, družbenokulturno in drugo tveganje); 
7.     
»analiza vplivov« je ocenjevanje sprememb v družbi, ki so posledica
dolgoročnih učinkov izvedbe projektov in ukrepov z vnaprej določenimi cilji (na
primer na zaposlovanje, konkurenčnost); ocene morajo biti izražene v merljivih
enotah, tako da jih bo mogoče povezati s problemi, ki so povzročili nujnost
izvedbe teh projektov in ukrepov; 
8.     
»celovit projekt« sestavlja več investicijskih projektov, od katerih je
vsak tehnično-tehnološko in ekonomsko zaokrožena celota; 
9.     
»diskontiranje« je postopek za pretvarjanje prihodnjih denarnih
vrednosti v primerljivo sedanjo vrednost z uporabo diskontne stopnje; 
10.  
»diskontna stopnja« je letna odstotna mera, po kateri se sedanja
vrednost denarne enote v naslednjih letih zmanjšuje s časom. Izraža
ovrednotenje prihodnjih stroškov in koristi v primerjavi s sedanjimi; 
11.  
»družbena diskontna stopnja« kaže družbeni pogled na to, kako se
ovrednotijo prihodnje koristi in stroški v primerjavi s sedanjimi. Kadar
kapitalski trg ni popoln, se lahko razlikuje od finančne diskontne stopnje; 
12.  
»državna cesta« je kategorizirana javna cesta, ki je v lasti Republike
Slovenije; 
13.  
»ekonomska analiza« je skupno ime za vrednotenje, pri katerem se
upoštevajo vsi ekonomski stroški in koristi v družbi. Utemeljuje upravičenost
projekta s širšega družbenega, razvojnogospodarskega in socialnega vidika; 
14.  
»ekonomska doba investicije« je obdobje, za katero ugotavljamo in
analiziramo učinke investicije ter zajema čas od začetka le-te do izvedbe in
poskusnega obratovanja, pa tudi čas trajanja rednega obratovanja s predpisano
standardno kakovostjo; 
15.  
»ekonomska interna stopnja donosnosti« je kazalnik družbenoekonomske
donosnosti projekta, ko se vrednosti v izračunih ekonomske ocene njegove
uspešnosti določijo z obračunskimi cenami; 
16.  
»eksterni stroški prometa« so tisti, ki jih udeleženci v cestnem prometu
povzročajo družbi in okolju ter niso nadomeščeni s povratno transakcijo. Glavni
viri teh stroškov so prometne nesreče, zastoji, onesnaževanje zraka, hrup in
podnebne spremembe; 
17.  
»faza projekta« je funkcionalno, tehnično-tehnološko in finančno
samostojna celota, ki izpolnjuje pogoje za projekt iz 41. točke tega člena. Za
tako fazo je mogoče šteti tudi predhodne študije ter investicijsko, projektno
in drugo dokumentacijo, potrebno za izvedbo projekta; 
18.  
»finančna analiza« je analiza prejemkov in izdatkov, ki omogoča
natančnejše napovedovanje, ali bodo prejemki zadostovali za pokrivanje
prihodnjih izdatkov; 
19.  
»finančna interna stopnja donosnosti« je kazalnik finančnotržne
donosnosti projekta, pri čemer se vrednosti v izračunih finančne ocene
uspešnosti projekta izrazijo z dejanskimi tržnimi cenami; 
20.  
»interna stopnja donosnosti« je tista diskontna stopnja, pri kateri je
neto sedanja vrednost projekta enaka nič. Interna stopnja donosnosti se
primerja z diskontno stopnjo, ki je merilo za oceno pričakovanih rezultatov
predlaganega projekta; 
21.  
»investicije« so naložbe v povečanje in ohranjanje premoženja države,
lokalnih skupnosti in drugih vlagateljev v obliki zemljišč, objektov, opreme in
naprav ter drugega opredmetenega in neopredmetenega premoženja, vključno z
naložbami v izobraževanje in usposabljanje, razvoj novih tehnologij in
izboljšanje kakovosti življenja, pa tudi druge naložbe, ki bodo prinesle
koristi v prihodnosti; 
22.  
»investicijski projekt« je skupek vseh aktivnosti v okviru neke
investicije, pri katerem se uporabljajo omejeni viri za pridobivanje koristi; 
23.  
»investicijski stroški« so vsi izdatki in vložki v denarju in stvareh,
ki so neposredno vezani na investicijski projekt in jih investitor oziroma
investitorji namenijo za predhodne raziskave in študije, pridobivanje
dokumentacije, soglasij in dovoljenj, zemljišč, pripravljalna in zemeljska
dela, izvedbo gradbenih in obrtniških del ter napeljav, nabavo in namestitev
opreme in naprav, svetovanje in nadzor izvedbe ter druge izdatke za blago in
storitve, vključno z odškodninami, ki so neposredno vezane na investicijski
projekt (na primer za stroške pravnih, tehničnih in finančnih storitev,
odškodnine zaradi omejitve prometa, obvoza in zapore cest med gradnjo in
podobno); 
24.  
»investicijsko vzdrževanje« zajema večja (občasna) popravila zaradi
obnovitve ali ohranitve funkcionalnosti osnovnih sredstev, ki so povezana z
nastajanjem večjih stroškov v daljših obdobjih ter sledijo napredku tehnike in
tehnologije, z njimi pa se ne posega v konstrukcijo objekta in tudi ne
spreminjajo njegove zmogljivosti, velikosti, namembnosti in zunanjega videza; 
25.  
»investitor ali soinvestitor« je pravna oseba, ki je opredeljena v
investicijski dokumentaciji in po dokončanju projekta praviloma prevzame
premoženje v lastništvo oziroma upravljanje in vzdrževanje; 
26.  
»kazalnik« je številčni podatek, ki izraža stanje ali nakazuje razvoj
kakega pojava ali merila (na primer: povprečni letni dnevni promet); 
27.  
»količnik relativne koristnosti« je razmerje med sedanjo vrednostjo vseh
koristi projekta in sedanjo vrednostjo stroškov; 
28.  
»merilo« je tista odločilna lastnost investicijskega projekta, ki je
osnova za vrednotenje, primerjanje ali presojanje; 
29.  
»minimalna alternativa« vsebuje projekcijo stroškov in koristi za
zagotavljanje najnujnejše potrebne ravni zmogljivosti in kakovosti pri
doseganju rezultatov v ekonomski dobi investicijskega projekta; 
30.  
»multikriterijska analiza« je način ocenjevanja z več merili, s katerim
zajamemo cilje investicije z različnih vidikov in vsakemu določimo utež, tako
da jih je mogoče izmeriti; glede na kombinacijo različnih finančnih, ekonomskih
in drugih meril dobimo enotno oceno različnih ciljev projekta, po kateri lahko
razvrstimo predloge projektov oziroma variante posamičnega projekta; 
31.  
»načelo, da plača povzročitelj obremenitve« je načelo, da onesnaževalec
plača škodo, ki jo je s svojo dejavnostjo povzročil; 
32.  
»naročnik« je pravna oseba, ki izvaja naloge v zvezi z načrtovanjem in
izvedbo investicijskega projekta; 
33.  
»neto sedanja vrednost« je razlika med diskontiranim tokom vseh koristi
in vseh stroškov investicije; 
34.  
»obračunske cene« ali pripisane cene so oportunitetni stroški blaga in
storitev, ki se navadno razlikujejo od dejanskih tržnih in predpisanih cen.
Uporabljajo se pri ekonomski analizi projekta; 
35.  
»ocena vrednosti projekta« so investicijski stroški z upoštevanjem davka
na dodano vrednost in drugi izdatki, ki jih pri načrtovanju ocenimo na podlagi
predračunov ter drugih predpisanih strokovnih ocen in analiz; vsebuje
upravičene stroške in vse preostale stroške oziroma izdatke, potrebne za
izvedbo projekta; 
36.  
»ocenjevanje« je postopek določitve ciljev, preverjanja različnih
možnosti izvedbe ter primerjave stroškov in koristi pred odločitvijo o nameravani
investiciji. Nanaša se na predhodno (ex-ante) analizo predlaganega
investicijskega projekta, ki opredeljuje njegove bistvene dele in
sprejemljivost z vidika skladnosti z uveljavljenimi merili odločanja; vsebuje
finančno in ekonomsko oceno, pa tudi presojo ustreznosti tehnično-tehnoloških,
prostorskih, organizacijskih, zakonskih in drugih dejavnikov, ki vplivajo na
izvedljivost projekta; namen je izbira projektov, ki bodo najbolj prispevali k
trajnostnemu razvoju družbe, in izločitev tistih, ki tega ne omogočajo; 
37.  
»odgovorni vodja za izvedbo investicijskega projekta« je oseba, ki jo v
ta namen imenuje investitor ali naročnik; 
38.  
»posodobitev« je izvedba del na obstoječih objektih, opremi ali
napravah, s katerimi se ob upoštevanju napredka tehnike, tehnologije in drugih
razvojnih dosežkov dopolni – dogradi ali poveča njihova zmogljivost ali
zmogljivost posameznih sklopov; 
39.  
»potrjen investicijski projekt« je projekt, za katerega je izdelana
predpisana investicijska dokumentacija, ki jo investitor na podlagi predhodnega
vrednotenja oceni in potrdi s sklepom; 
40.  
»program« je več različnih, vendar medsebojno usklajenih projektov, pri
katerih so cilji opredeljeni v okviru skupnega namena (politike) ter ga je
mogoče ovrednotiti in časovno razmejiti; 
41.  
»projekt« je ekonomsko nedeljiva celota aktivnosti, ki izpolnjujejo
natančno določeno (tehnično-tehnološko) funkcijo in imajo jasno opredeljene
cilje, po katerih je mogoče presojati, ali projekt izpolnjuje vnaprej določena
merila. Ima tudi vnaprej določeno trajanje, omejeno z datumom začetka in konca;
42.  
»projektna dokumentacija« je sistematično urejen sestav načrtov oziroma
tehničnih opisov in poročil, izračunov, risb in drugih prilog, s katerimi se
določijo lokacijske, funkcionalne, oblikovne in tehnične značilnosti nameravanega
projekta; 
43.  
»projektni cikel« zajema načrtovanje, izvedbo in obratovanje – vključno
z zapiranjem; 
44.  
»prostorska dokumentacija« je sistematično urejen sestav besedilnega in
grafičnega dela prostorskega akta ter obveznih prilog, skladno s predpisi, ki urejajo
prostorsko načrtovanje; 
45.  
»relativna neto sedanja vrednost« je razmerje med neto sedanjo
vrednostjo projekta in diskontiranimi investicijskimi stroški; 
46.  
»stalne cene« so enotni imenovalec vseh vrednostnih izrazov. Praviloma
so to cene, ki veljajo takrat, ko se izdeluje investicijska dokumentacija.
Stalne cene lahko vključujejo tudi pričakovane strukturne spremembe (na primer
spremembo razmerja med ponudbo in povpraševanjem), ki se preverjajo v analizi
občutljivosti; 
47.  
»tehnična dokumentacija« je sistematično urejen sestav listin,
slikovnega gradiva, načrtov in besedil oziroma sestavin, kakršna so jamstva,
spričevala, potrdila, seznami, sheme, navodila in podobno, ki določajo pravila
za uporabo oziroma obratovanje in vzdrževanje objekta ali naprav; 
48.  
»tekoče cene« so tiste, ki jih pričakujemo med izvajanjem investicije in
vključujejo učinke splošne rasti cen (inflacije); pri analizi delno izvedenih
investicij so tekoče cene dejansko dosežene cene investicije na podlagi
obračunov del in drugih računov; 
49.  
»tekoče vzdrževanje oziroma upravljanje« pomeni sprotno nego, zamenjavo
manjših delov in popravila manjših vrednosti, da bi se preprečile večje okvare,
stroški pa se obračunavajo sproti in v dejanski višini ter nastajajo praviloma
vsako obračunsko obdobje (vsako poslovno leto); 
50.  
»učinkovitost« je zmožnost, da se pričakovani rezultati dosežejo s
primerno višino stroškov; pomeni najboljše mogoče razmerje med koristmi in
stroški; 
51.  
»upravičeni stroški« so tisti del stroškov, ki so osnova za izračun
(so)financerskega deleža udeležbe javnih sredstev pri projektu ali programu; 
52.  
»upravljavec investicije« je pravna oseba, ki upravlja izvedeno
investicijo po predaji v uporabo in skrbi za zagotavljanje predvidenih učinkov,
sodeluje pa tudi pri načrtovanju in izvedbi investicije; 
53.  
»uspešnost« je zmožnost doseganja zastavljenih ciljev projekta ali
programa; 
54.  
»varianta« je različica investicije, ki se od drugih razlikuje po eni
ali več lastnostih, na primer po lokaciji, tehnično-tehnološki rešitvi, obsegu,
vrstah in strukturi virov financiranja ter trajanju izvedbe; 
55.  
»vrednotenje« je presojanje o upravičenosti projekta ali programa in
temelji na primerjavi pričakovanih ali dejanskih učinkov glede na pridobljene
podatke iz preteklega, že izvedenega vrednotenja. Poteka v celotnem projektnem
ciklu, saj ga lahko uporabljamo med načrtovanjem (ex-ante), izvedbo ali
obratovanjem (ex-post), in sicer: 
a)   
»predhodno vrednotenje« je presoja, ki se izdela kot podlaga za
sprejemanje odločitve o financiranju ter je nujna podlaga za spremljanje
izvajanja in posledično ocenjevanje po možnosti merljivih ciljev; 
b)   
»poznejše oziroma naknadno vrednotenje« je presoja po potrditvi
investicijskega programa in preverja dosežene (vmesne) učinke v primerjavi z
zastavljenimi cilji projekta; 
c)   
»sklepno ali zaključno vrednotenje« se uporablja za dokazovanje, ali in
v kolikšni meri so bili doseženi pričakovani rezultati projekta.
3. člen
(področje uporabe)
Ta uredba se uporablja v postopkih priprave in obravnave
investicijske dokumentacije za področje državnih cest in v postopkih odločanja
o naslednjih vrstah investicij v državne ceste: 
1.     
novogradnja: izvedba del, s katerimi se zgradi nova cesta ali s katerimi
se na obstoječi cesti zgradi nova cesta z drugačno namembnostjo od obstoječe
(na primer novogradnja cest in objektov, gradnja obvoznic in kolesarskih poti);
2.     
nadomestna gradnja: izvedba del, ko se na mestu poprej odstranjenega
objekta ali v njegovi neposredni bližini, vendar na isti gradbeni parceli
zgradi nov objekt, s katerim se bistveno ne spremenijo namembnost, zunanjost,
velikost in vplivi na okolje dosedanjega objekta, ki je pred začetkom uporabe
nadomestnega objekta odstranjen (na primer gradnja nadomestnih mostov); 
3.     
rekonstrukcija: izvedba del, s katerimi se spremenijo tehnične
značilnosti obstoječe ceste zaradi spremenjene namembnosti ali potreb in ki
povzročijo spremembo zmogljivosti in izboljšave lastnosti ceste; zajemajo
preureditev že obstoječih cest in objektov, opreme in naprav ter graditev ali
nabavo novih sredstev v sklopu že obstoječe ceste ali objekta (na primer
modernizacija makadamskih vozišč, rekonstrukcija cest in objektov,
rekonstrukcija križišč, ureditev cest skozi naselja, ureditev okolice cest,
vgradnja cestnih naprav in druge ureditve, namenjene varnosti prometa, zaščiti
ceste ter zemljišč in objektov vzdolž ceste pred vplivom prometa na njej); 
4.     
investicijsko vzdrževanje: izvedba popravil, gradbenih, inštalacijskih
in obrtniških del ter izboljšav, ki sledijo napredku tehnike, z njimi se ne
posega v konstrukcijo cest in njihovih sestavnih delov niti se ne spreminjajo
njihova zmogljivost, velikost, namembnost in zunanji videz (na primer obnova,
preplastitev in ojačitev cest, sanacija objektov, prepustov, podpornih in
opornih zidov, brežin in plazov); investicijska vzdrževalna dela so obnovitvena
dela v skladu s predpisi o vzdrževanju državnih cest; 
5.     
nakup in vgradnja ali posodobitev cestne opreme in naprav; 
6.     
gradnja in obnova spremljajočih objektov ob državnih cestah.
4. člen
(mejne vrednosti)
(1) Vrste investicijske dokumentacije, ki jo je treba
izdelati, se določijo glede na vrednost investicijskega projekta po stalnih
cenah z vključenim davkom na dodano vrednost: 
1.     
za investicijske projekte z ocenjeno vrednostjo med 300.000 in 500.000
eurov: najmanj dokument identifikacije investicijskega projekta; 
2.     
za investicijske projekte z ocenjeno vrednostjo nad 500.000 eurov:
dokument identifikacije investicijskega projekta in investicijski program; 
3.     
za investicijske projekte z ocenjeno vrednostjo nad 2.500.000 eurov:
dokument identifikacije investicijskega projekta, predinvesticijska zasnova in
investicijski program; 
4.     
za investicijske projekte z ocenjeno vrednostjo pod 300.000 eurov se
zagotovi dokument identifikacije investicijskega projekta: 
- 
pri tehnološko zahtevnih investicijskih projektih, 
- 
pri investicijah, ki imajo v svoji ekonomski dobi pomembne finančne
posledice (na primer visoki stroški vzdrževanja in podobno), 
- 
kadar obstaja več variant za doseganje določenega cilja, 
- 
kadar se investicijski projekti (so)financirajo s proračunskimi
sredstvi. 
(2) Pri projektih z ocenjeno vrednostjo pod 100.000 eurov se
vsebina investicijske dokumentacije lahko ustrezno prilagodi (poenostavi),
vendar mora imeti vse ključne prvine, potrebne za odločanje o investiciji in
zagotavljanje spremljanja učinkov. 
(3) Pri več podobnih investicijah ali drugih smiselno
povezanih posamičnih ukrepih manjše vrednosti se lahko skupina projektov združi
v program (obnova mostov, obnova zidov, obnova vozišč, izvedba protihrupne
zaščite in podobno), za katerega veljajo isti postopki in merila kakor za
posamični investicijski projekt, projekti znotraj programa pa se izvajajo
fazno. 
(4) Če je bila izdelana in potrjena predinvesticijska zasnova
za celovit projekt, predinvesticijske zasnove za posamezne investicijske
projekte niso potrebne, čeprav njihova ocenjena vrednost presega 2.500.000
eurov, če cilji in ključne predpostavke iz celovitega projekta niso
spremenjeni. 
(5) Pri odločanju o projektih investicijskega vzdrževanja
predinvesticijska zasnova ni potrebna, čeprav ocenjena vrednost projekta
presega 2.500.000 eurov, če gre za ohranitev funkcionalnosti cestne
infrastrukture ali obnovo le-te, pri čemer se ne posega v konstrukcijo objekta
in se ne spreminjajo njegova zmogljivost, velikost, namembnost in zunanji
videz.
II. VRSTE IN OBVEZNA VSEBINA INVESTICIJSKE DOKUMENTACIJE
5. člen
(vrste investicijske dokumentacije)
(1) Glede na fazo projektnega cikla je treba izdelati
naslednje vrste investicijske dokumentacije: 
1.     
pri načrtovanju oziroma pred odločitvijo o investiciji: 
- 
dokument identifikacije investicijskega projekta, 
- 
predinvesticijsko zasnovo, 
- 
investicijski program ali njegovo novelacijo; 
2.     
do začetka postopka oddaje javnega naročila za izvedbo projekta –
študijo izvedbe nameravane investicije, če ni sestavni del investicijskega programa;
3.     
pri izvajanju projekta – poročilo o izvajanju investicije in, kadar se
izkaže za potrebno, tudi novelacijo investicijskega programa; 
4.     
pri obratovanju projekta – poročilo o spremljanju učinkov investicije. 
(2) Investicijska dokumentacija mora vsebovati vse potrebne
elemente in izračune, tako da je na njeni osnovi mogoče vsestransko presoditi
finančne, ekonomske in druge posledice (tehnične, tehnološke, okoljske,
prostorske, razvojne in varnostne) odločitve o investiciji. 
(3) Investicijska dokumentacija mora biti izdelana strokovno
in glede na razpoložljive podatke ter tako podrobno, kolikor je še ekonomsko
upravičeno. Investitor ali naročnik preverja strokovno usposobljenost
izdelovalcev investicijske dokumentacije na podlagi predloženih dokazil in
drugih dokumentov, s katerimi izdelovalci dokazujejo usposobljenost za
ocenjevanje in vrednotenje investicij. 
(4) Prostorska, projektna, tehnična in druga dokumentacija,
ki je podlaga za izdelavo investicijske dokumentacije, mora biti potrjena in
medsebojno usklajena v vsaki fazi projektnega cikla.
6. člen
(dokument identifikacije investicijskega projekta)
(1) Dokument identifikacije investicijskega projekta je
temeljni dokument za uvrstitev projekta v načrt razvojnih programov ter v letni
plan razvoja in obnavljanja avtocest. 
(2) Dokument identifikacije investicijskega projekta vsebuje
podatke, potrebne za določitev investicijske namere in njenih ciljev v obliki
funkcionalnih zahtev, ki jih bo morala investicija izpolnjevati. Vsebuje lahko
tehnične ali tehnološke elemente rešitev in je osnova za odločanje o nadaljnji
izdelavi investicijske dokumentacije ali nadaljevanju investicije. 
(3) Pri izdelavi dokumenta identifikacije investicijskega
projekta se za ocenjevanje smiselno uporabljajo metodološke osnove iz 22. člena
te uredbe. 
(4) Dokument identifikacije investicijskega projekta vsebuje
najmanj naslednje podatke: 
1.     
navedbo investitorja in/ali naročnika, izdelovalca investicijske
dokumentacije in upravljavca ter strokovnih delavcev oziroma služb, odgovornih
za pripravo in nadzor nad pripravo ustrezne investicijske ter projektne,
tehnične in druge dokumentacije, z žigi in podpisi odgovornih oseb, 
2.     
analizo stanja z opisom razlogov za investicijsko namero (promet, stanje
ceste oziroma objekta, zmogljivost, geometrijski elementi ceste, prometna
varnost, vplivi na okolje, družbeni pomen), 
3.     
navedbo predpisov, kadar so ti podlaga za investijsko namero (predpisi o
varnosti v železniškem prometu, o varovanju okolja in podobno), 
4.     
opredelitev razvojnih možnosti in ciljev investicije ter preveritev
usklajenosti z razvojnimi strategijami in politikami, 
5.     
opis variant »z« investicijo predstavljenih v primerjavi z alternativo
»brez« investicije oziroma minimalno alternativo, 
6.     
opredelitev vrste investicije, oceno investicijskih stroškov (za vse
faze, če je predvidena delitev projekta) po stalnih in tekočih cenah (če je
predvidena dinamika investiranja daljša od enega leta), prikazano posebej za
upravičene in preostale stroške, ter navedbo osnov za oceno vrednosti (najmanj na
podlagi analize vrednosti že izvedenih investicij oziroma drugih verodostojnih
izhodišč po fazah, kakršni so projektna in druga dokumentacija, odkup in
odškodnina, gradnja, oprema in naprave, raziskave, nadzor in podobno), 
7.     
opredelitev osnovnih elementov, ki določajo investicijo (stanje državnih
oziroma občinskih prostorskih aktov, predhodna idejna zasnova, lokacija, obseg
in specifikacija naložbe, prometna varnost, varstvo okolja, terminski načrt
izvedbe, predvideni viri financiranja in drugi viri), skupaj z informacijo o
pričakovani stopnji izrabe zmogljivosti oziroma ekonomski upravičenosti
projekta, 
8.     
ugotovitev smiselnosti in možnosti nadaljnje priprave investicijske,
projektne, tehnične in druge dokumentacije s časovnim načrtom ter priprave
morebitnih novih ali spremenjenih prostorskih aktov. 
(5) Če investicijski program iz 1. in 4. točke prvega
odstavka 4. člena te uredbe ni obvezen, se šteje dokument identifikacije
investicijskega projekta za investicijski program ter daje osnovo za odločitev
o investiciji in vključuje poleg smiselno povzete obvezne vsebine še: 
-       
analizo stroškov in koristi oziroma analizo stroškovne učinkovitosti za
posamezne variante; 
-       
prikaz rezultatov ocenjevanja in predstavitev optimalne variante, ki
temelji na dokumentaciji iz 8. člena te uredbe. 
(6) Če se priprava in izdelava predhodnih študij, projektne,
investicijske in druge dokumentacije opredelita kot samostojna faza, zanjo
dokumenta identifikacije investicijskega projekta ni treba pripraviti posebej.
V tem in drugih primerih, ko se investicijski projekt izvaja v fazah,
investitor na podlagi razpoložljivih podatkov oceni vrednost celotnega
investicijskega projekta.
7. člen
(predinvesticijska zasnova)
(1) Predinvesticijska zasnova se pripravi z upoštevanjem
metodoloških osnov iz 22. člena te uredbe. 
(2) V predinvesticijski zasnovi so obravnavane vse variante,
za katere je verjetno, da bi ekonomsko, finančno, terminsko in tehnično
sprejemljivo izpolnile cilje, zapisane v dokumentu identifikacije
investicijskega projekta in predstavljene s projekcijami alternative z
investicijo, z minimalno investicijo oziroma brez nje. Pri tem se upoštevajo
tehnične, finančne, zakonske in druge omejitve, ugotovijo rezultati posameznih
variant in utemelji predlog najboljše med njimi. 
(3) Predinvesticijska zasnova temelji na: 
-       
študijah in raziskavah povpraševanja, upoštevaje statistične in druge
uveljavljene zbirke podatkov, na ekonomskih analizah in študijah, ki
utemeljujejo vrsto, potrebnost, smotrnost in koristnost investicije ter
usklajenost s predvideno strategijo razvoja, 
-       
prometnih, tehnoloških in drugih študijah ter raziskavah, 
-       
idejnih zasnovah in drugi projektni dokumentaciji na primerljivi
podlagi, 
-       
geoloških, geomehanskih, seizmoloških, vodnogospodarskih, ekoloških in
drugih raziskavah, 
-       
analizah mogočih lokacij objekta ter analizi vplivov na okolje in drugih
vplivov s predvidenimi ukrepi, 
-       
analizi vključitve javno-zasebnega partnerstva za investicijske
projekte, določene v skladu s predpisi o javno-zasebnem partnerstvu, 
-       
analizi vključitve v medregionalne, regionalne ali medobčinske sisteme
oziroma povezave, kadar je to primerno. 
(4) Predinvesticijska zasnova obravnava posamezne variante
tako podrobno, da je mogoče čim bolj zanesljivo izbrati in utemeljiti najboljšo
med njimi. 
(5) Obvezna vsebina predinvesticijske zasnove vključuje: 
-       
uvodno pojasnilo s povzetkom, katerega obrazec je kot Priloga 1 sestavni
del te uredbe, 
-       
osnovne podatke o investitorju in naročniku, navedbo odgovornih oseb
izdelovalca investicijske dokumentacije, navedbo dokumenta identifikacije
investicijskega projekta, 
-       
usklajenost investicijskega projekta z državno strategijo razvoja
Slovenije, usmeritvami Evropske unije, prostorskimi akti ter drugimi
dolgoročnimi razvojnimi programi in usmeritvami, upoštevaje tudi medsebojno
usklajenost področnih politik, 
-       
analizo obstoječega stanja s prikazom obstoječih in predvidenih potreb
po investiciji (sedanji in predvideni obseg ter sestava prometa, stanje in
elementi ceste oziroma objekta, zmogljivost, prometna varnost in drugo), 
-       
analizo tržnih možnosti skupaj z analizo za tiste dele dejavnosti, s
katerimi se pridobivajo prihodki s prodajo storitev (oglaševanje in trženje
obcestnega prostora, opravljanje spremljajočih dejavnosti), 
-       
opis variant z oceno investicijskih stroškov (projektna in druga
dokumentacija, odkupi in odškodnine, gradnja, oprema in naprave, ukrepi za
varovanje okolja, ureditev komunalne infrastrukture, tehnična pomoč, raziskave
in nadzor, obveščanje javnosti ter nepredvideni stroški, ki ne smejo presegati
10 odstotkov skupnih investicijskih stroškov), analizo stroškov in koristi, 
-       
okvirni terminski načrt izvedbe investicije z dinamiko investiranja po
variantah, 
-       
okvirno finančno konstrukcijo posameznih variant, 
-       
izračun finančnih in ekonomskih kazalcev (doba vračanja investicijskih
sredstev, neto sedanja vrednost, interna stopnja donosnosti, relativna neto
sedanja vrednost oziroma količnik relativne koristnosti) posameznih variant ter
opis tistih stroškov in koristi, ki jih ni mogoče denarno ovrednotiti, 
-       
analizo občutljivosti (prikaz sprememb finančne stopnje donosnosti,
finančne neto sedanje vrednosti, ekonomske stopnje donosnosti in ekonomske neto
sedanje vrednosti), 
-       
analizo tveganja (najbolj kritične parametre opredeliti s stopnjami
»veliko«, »srednje« ali »nizko«) za investicijske projekte z vrednostjo nad
20.000.000 eurov in projekte, ki se sofinancirajo iz skladov evropske pomoči,
za vsako varianto, 
-       
opis meril za izbiro optimalne variante, 
-       
primerjavo variant s predlogom in utemeljitvijo izbire optimalne variante.
8. člen
(investicijski program)
(1) Investicijski program je s svojim tehnično-tehnološkim in
ekonomskim delom strokovna osnova za investicijsko odločitev. 
(2) Investicijski program se pripravi z upoštevanjem
metodoloških osnov iz 22. člena te uredbe. 
(3) Investicijski program obravnava podrobno razčlenjeno
optimalno varianto, ki temelji na naslednji dokumentaciji: 
-       
idejnem projektu, ki je vedno obvezen, razen pri manj zahtevnih delih
investicijskega vzdrževanja (preplastitev, sanacija brez poseganja v
konstrukcijo in brez spremembe zmogljivosti), kjer zadošča dokumentacija, ki
obsega najmanj: tehnično poročilo, oceno investicije po vrstah del in grafične
priloge, 
-       
prostorskih aktih, 
-       
geoloških, geomehanskih, seizmoloških, vodnogospodarskih in drugih
raziskavah, 
-       
analizi vplivov na okolje s predvidenimi ukrepi, 
-       
prometnih, tehnoloških in drugih študijah ter raziskavah, 
-       
podatkih o virih financiranja (nacionalni javni viri, pomoč Evropske
unije, zasebni viri, z navedbo deleža posojil) z navedbo dokumentov, v katerih
so ti viri opredeljeni. 
(4) Obvezna vsebina investicijskega programa obsega: 
-       
uvodno pojasnilo s povzetkom, katerega obrazec je kot Priloga 2 sestavni
del te uredbe, 
-       
osnovne podatke o investitorju, naročniku in prihodnjem upravljavcu, navedbo
odgovornih oseb izdelovalca investicijske dokumentacije in odgovorne osebe za
izvedbo investicije, navedbo dokumenta identifikacije investicijskega projekta
in predinvesticijske zasnove (če je bila izdelana), 
-       
usklajenost investicijskega projekta z državnim strateškim razvojnim
dokumentom in drugimi razvojnimi dokumenti, usmeritvami Evropske unije ter
strategijami in izvedbenimi dokumenti strategij posameznih področij in
dejavnosti, 
-       
analizo obstoječega stanja s prikazom potreb, ki jih bo zadovoljevala
investicija (opis stanja in elementov obstoječe ceste oziroma objekta,
obstoječi in predvideni obseg ter sestava prometa, potovalni časi in stroški
uporabnikov, raven prometne varnosti in podobno), 
-       
gradbeno-tehnični in tehnološki del (geološke danosti, hidrološke in
vodnogospodarske razmere in ureditve, opredelitev elementov za projektiranje na
podlagi standardov in normativov ter podobno), 
-       
analizo tržnih možnosti skupaj z analizo za tiste dele dejavnosti, s
katerimi se pridobivajo prihodki od prodaje storitev (oglaševanje in trženje
obcestnega prostora, opravljanje spremljajočih dejavnosti), 
-       
terminski načrt izvedbe investicije s popisom vseh aktivnosti in način
organizacije vodenja projekta, 
-       
oceno vrednosti projekta po stalnih in tekočih cenah s prikazano sestavo
po vrstah investicijskih stroškov (projektna in druga dokumentacija, odkupi in
odškodnine, gradnja, oprema in naprave, ukrepi za varovanje okolja, ureditev
komunalne infrastrukture, tehnična pomoč, raziskave in nadzor, obveščanje
javnosti, nepredvideni stroški, ki ne smejo presegati 10 odstotkov skupnih
investicijskih stroškov) in oceno deleža po namenih stroškov (učinkovitost in
zanesljivost poteka prometa, zagotavljanje prometne varnosti, varovanje
naravnega okolja in varovanje bivalnega okolja), 
-       
opredelitev lokacije, pri novogradnjah tudi imenovanje prostorskih aktov
z navedbo glasil, v katerih so objavljeni, in opis posegov v lastnino, ki ni
državna (odkupi, rušitev in drugo), 
-       
opredelitev prvin za spremljanje učinkov investicije, če ni posebej
izdelana študija izvedbe investicije, 
-       
analizo vplivov investicijskega projekta na okolje in oceno stroškov za
odpravo ali ublažitev negativnih vplivov z upoštevanjem načela, da
onesnaževalec plača nastalo škodo, kadar je to primerno, 
-       
načrt financiranja v tekočih cenah po dinamiki in virih financiranja
(pri financiranju s posojili tudi izračun stroškov financiranja in odplačil
posojil, pri sofinanciranju pa predlog sofinancerskega deleža), 
-       
analizo občutljivosti (prikaz sprememb finančne stopnje donosnosti,
finančne neto sedanje vrednosti, ekonomske stopnje donosnosti in ekonomske neto
sedanje vrednosti), 
-       
analizo tveganja (najbolj kritične parametre opredeliti s stopnjami
»veliko«, »srednje« ali »nizko«) za investicijske projekte z vrednostjo nad
20.000.000 eurov in projekte, ki se sofinancirajo iz skladov evropske pomoči, 
-       
predstavitev in razlago rezultatov, 
-       
projekcije prihodkov ter stroškov poslovanja in upravljanja po
vzpostavitvi delovanja investicije za obdobje ekonomske dobe investicijskega
projekta, 
-       
vrednotenje drugih stroškov in koristi ter presojo upravičenosti
(ex-ante) v ekonomski dobi z izdelavo finančne in ekonomske ocene ter izračunom
finančnih in ekonomskih kazalnikov po dinamični metodi (doba vračanja
investicijskih sredstev, neto sedanja vrednost, interna stopnja donosnosti,
relativna neto sedanja vrednost oziroma količnik relativne koristnosti) skupaj
s predstavitvijo učinkov, ki jih ni mogoče denarno ovrednotiti.
9. člen
(novelacija investicijskega programa)
(1) Novelacija investicijskega programa se izdela, če se
spremenijo ključne predpostavke iz investicijskega programa (na primer
sprememba obsega del, sprememba tehnologije, terminskega načrta izvedbe, virov
financiranja in podobno) v takem obsegu, da se bodo znatno spremenili
pričakovani stroški ali koristi investicije v njeni ekonomski dobi, zlasti pa,
če bodo odmiki investicijskih stroškov večji kakor 20 odstotkov ocenjene
vrednosti projekta, izraženo v stalnih cenah. 
(2) V novelaciji investicijskega programa se ugotavljajo
odstopanja v mejah iz analize občutljivosti, odstopanja zaradi pomanjkljivosti
pri projektiranju in odstopanja, na katera projektanti niso mogli vplivati. 
(3) Smiselnost novelacije investicijskega programa se preveri
pred začetkom izvajanja investicijskega projekta, ko je od potrditve
investicijskega programa do njegove vključitve v načrt razvojnih programov
preteklo več kakor leto dni, ali med izvajanjem glede na ugotovitve, zapisane v
poročilu o izvajanju investicije iz 11. člena te uredbe.
10. člen
(študija izvedbe nameravane investicije)
(1) Študija izvedbe investicije je popis vseh potrebnih
aktivnosti za izvedbo le-te, vključno s tistimi za zagon delovanja. Študija
izvedbe investicije je lahko tudi sestavni del investicijskega programa. 
(2) Študija izvedbe investicije vsebuje: 
-       
podatke o investitorju in naročniku ter organizacijske rešitve vodenja
projekta (način te organizacije ter odgovorne osebe za pripravo in izvedbo), 
-       
organizacijske rešitve izvedbe projekta (s predvideno omejitvijo
prometa, obvozom in zaporo cest), 
-       
način in postopek izbire izvajalcev oziroma dobaviteljev opreme in
storitev, 
-       
terminski načrt vseh potrebnih aktivnosti za izvedbo investicijskega
projekta in vzpostavitev poslovanja oziroma obratovanja, 
-       
seznam že pripravljene in pregled še potrebne investicijske, projektne
in tehnične dokumentacije ter druge dokumentacije po veljavnih predpisih, 
-       
način končnega prevzema in vzpostavitve obratovanja ter pristojnosti in
način vzdrževanja med obratovanjem. 
(3) V študiji izvedbe se na podlagi investicijskega programa
določijo fizični in finančni kazalniki za spremljanje uresničevanja
zastavljenih ciljev ter način in potek vrednotenja učinkov med izvedbo projekta
in obratovanjem oziroma po zaključku projekta. 
(4) Študija izvedbe se za investicije iz tretjega odstavka 4.
člena te uredbe pripravi za program. 
(5) Če se skladno s petim odstavkom 6. člena te uredbe
dokument identifikacije investicijskega projekta šteje za investicijski program,
študije izvedbe ni treba izdelati posebej.
11. člen
(poročilo o izvajanju investicije)
(1) Poročilo o izvajanju investicije je namenjeno
pravočasnemu ugotavljanju odmikov od načrtovane izvedbe in ukrepom za njihovo
odpravo. 
(2) Poročilo o izvajanju investicije vsebuje najmanj: 
-       
primerjavo uresničevanja terminskega načrta izvedbe investicije s
terminskim načrtom, predvidenim v investicijskem programu, do datuma priprave
poročila (nadziranje izvajanja tega načrta), 
-       
primerjavo dejanske vrednosti investicije (pregled sklenjenih pogodb) in
porabe finančnih sredstev z vrednostjo, predvideno v investicijskem programu, 
-       
opis z razlago vzrokov in posledic morebitnih odmikov (fizičnih in
finančnih) ter predstavitev ukrepov, s katerimi bodo odmiki delno ali v celoti
odpravljeni. 
(3) Poročilo o izvajanju investicije je strokovna osnova za
odločitev o morebitni pripravi novelacije investicijskega programa in za
usklajevanje podatkov v načrtu razvojnih programov veljavnega proračuna. 
(4) Poročilo o izvajanju investicije se za investicije iz
tretjega odstavka 4. člena te uredbe pripravi za program.
12. člen
(poročilo o spremljanju učinkov investicije)
(1) Namen poročila o spremljanju učinkov investicije je
ugotavljanje njenih dejanskih učinkov v primerjavi z učinki, predvidenimi v
investicijskem programu. 
(2) Poročilo o spremljanju učinkov investicije vsebuje
najmanj: 
-       
opis izhodiščnega stanja oziroma tistih predvidenih rezultatov iz
investicijskega programa oziroma študije izvedbe, ki je osnova za primerjavo z
dejanskimi rezultati investicijskega projekta (fizični in finančni kazalniki, s
katerimi se lahko meri uresničevanje zastavljenih ciljev), 
-       
opis izvedenih del na podlagi projekta izvedenih del, dodatne zahteve
pri obratovanju in druge strokovne podlage, 
-       
prikaz in opis rezultatov prvih meritev po predpisih o varstvu okolja
ter opredelitev dodatnih ukrepov za preprečitev negativnih vplivov na okolje, 
-       
analizo stroškov in virov financiranja, 
-       
izračun upravičenosti investicije (ex-post), 
-       
primerjavo rezultatov z izhodiščnim stanjem oziroma analizo odstopanj,
predvsem z vidika izkoriščenosti zmogljivosti, doseganja načrtovanega obsega in
pretočnosti prometa, prometne varnosti ter drugih predvidenih učinkov
investicije.
13. člen
(investicijska dokumentacija za projekte, ki se umeščajo v
prostor)
(1) Pred začetkom priprave državnega prostorskega načrta mora
biti izdelan in potrjen dokument identifikacije investicijskega projekta. 
(2) Priprava in obravnava investicijske dokumentacije ter
ocenjevanje projektov, ki se umeščajo v prostor skladno s predpisi, ki urejajo
prostorsko načrtovanje, se med pripravljanjem državnega prostorskega načrta
izvajajo sočasno z umeščanjem ter ugotavljanjem drugih vplivov in posledic
umeščanja, in sicer kot sestavni del postopkov in dokumentov, ki so predpisani
oziroma potrebni pri naslednjem: 
1.     
pri ocenjevanju investicij, ki se umeščajo v prostor, je podlaga za
investicijsko dokumentacijo prostorska in projektna dokumentacija ali njeni
deli ter druge strokovne podlage, pripravljene skladno s predpisi in pravili,
ki veljajo za prostorsko načrtovanje, ceste in gradnjo, vsebuje pa najmanj
tiste dele, ki v posamezni fazi prostorskega načrtovanja omogočajo odločanje o
investiciji v skladu s to uredbo; 
2.     
minister, pristojen za urejanje prostora, lahko v dogovoru z ministrom,
pristojnim za promet, v metodologijo za pripravo in ocenjevanje investicij na
področju državnih cest vključi prvine, potrebne za zagotavljanje skladnosti
investicij s predpisi, ki urejajo prostorsko načrtovanje, tako da: 
- 
predpiše posebna merila in načine ocenjevanja teh investicij, 
- 
določi dodatne ali podrobnejše vsebine teh dokumentov, če so potrebne
zaradi posebnosti tovrstnih projektov zaradi upoštevanja predpisanih omejitev
in strateških usmeritev pri umeščanju v prostor. 
(3) Priprava investicijske dokumentacije in ocenjevanje
investicij za projekte, ki se umeščajo v prostor z državnim prostorskim načrtom
v skladu s predpisi o urejanju prostora, poteka na naslednji način: 
1.     
sestavni del predloga državnega prostorskega načrta je tudi
predinvesticijska zasnova, ki se izdela za variante v dopolnjenem osnutku
državnega prostorskega načrta. Poročilo o pregledu in izdelavi ocene
predinvesticijske zasnove izdela komisija za pregled in oceno investicijske
dokumentacije iz 15. člena te uredbe; 
2.     
sprejeta uredba o državnem prostorskem načrtu velja tudi kot potrditev
predinvesticijske zasnove oziroma kot potrditev izbire optimalne variante po
tej uredbi; 
3.     
na podlagi uredbe o državnem prostorskem načrtu se pripravi
investicijski program za izbrano varianto, ki pri oceni vrednosti in učinkov
investicije upošteva tudi vse pogoje iz uredbe, ter študije izvedbe.
Investicijski program potrdi minister, pristojen za promet; 
4.     
po pripravi projekta za pridobitev gradbenega dovoljenja in prejemu
soglasij za to pridobitev investitor preveri skladnost podatkov, na katerih
temelji investicijski program, s podatki iz projekta za pridobitev gradbenega
dovoljenja. Če je iz primerjave razvidno, da so se spremenila pomembnejša
izhodišča (na primer cene, roki in čas gradnje), se preveri potrebnost
novelacije investicijskega programa v skladu s to uredbo. 
(4) Določbe tega člena se smiselno uporabljajo tudi za
pripravo investicijske dokumentacije in ocenjevanje investicij za projekte, ki
se umeščajo v prostor na podlagi občinskih prostorskih aktov.
III. POSTOPKI IN UDELEŽENCI PRI PRIPRAVI INVESTICIJSKE
DOKUMENTACIJE IN OCENJEVANJU INVESTICIJ
14. člen
(postopek in udeleženci pri pripravi in oceni dokumenta
identifikacije investicijskega projekta)
(1) Izdelavo dokumenta identifikacije investicijskega
projekta zagotovi investitor ali naročnik. Če je investitorjev več, se z
medsebojno pogodbo opredeli nosilec, ki v imenu vseh soinvestitorjev opravlja
investitorske posle. 
(2) Za projekte, ki jih pripravlja, vodi in izvaja Družba za
avtoceste v Republiki Sloveniji, d.d. (v nadaljnjem besedilu: DARS), za račun
Republike Slovenije, dokument identifikacije investicijskega projekta
pregledajo in ocenijo strokovne službe DARS. Predstojnik direktorata,
pristojnega za državne ceste, s pisnim sklepom: 
-       
potrdi identifikacijo investicijskega projekta in tako odobri pripravo
predinvesticijske zasnove ali investicijskega programa oziroma izvedbo
investicije v skladu s petim odstavkom 6. člena te uredbe, 
-       
vrne dokument identifikacije investicijskega projekta v postopek
pridobivanja dodatnih informacij oziroma izdelovalcu v dopolnitev ali 
-       
zavrne dokument identifikacije investicijskega projekta z navedbo
razlogov za zavrnitev. 
(3) Dokument identifikacije investicijskega projekta za druge
projekte v zvezi z državnimi cestami pregleda in oceni komisija, ki jo imenuje
minister, pristojen za promet, vodi pa predstojnik direktorata, pristojnega za
državne ceste. 
(4) Komisija iz prejšnjega odstavka s pisnim sklepom: 
-       
potrdi identifikacijo investicijskega projekta in tako odobri pripravo
predinvesticijske zasnove ali investicijskega programa oziroma izvedbo
investicije v skladu s petim odstavkom 6. člena te uredbe, 
-       
vrne dokument identifikacije investicijskega projekta v postopek
pridobivanja dodatnih informacij oziroma izdelovalcu v dopolnitev ali 
-       
zavrne dokument identifikacije investicijskega projekta z navedbo
razlogov za zavrnitev. 
(5) Pisni sklep, izdan pri obravnavi dokumenta identifikacije
investicijskega projekta, je obvezna priloga dokumenta identifikacije
investicijskega projekta.
15. člen
(postopek in udeleženci pri pripravi in oceni
predinvesticijske zasnove)
(1) Predinvesticijsko zasnovo zagotovi investitor ali
naročnik, ki predhodno preveri strokovno usposobljenost izdelovalcev v skladu s
tretjim odstavkom 5. člena te uredbe. Če je investitorjev več, se z medsebojno
pogodbo opredeli nosilec, ki v imenu vseh soinvestitorjev opravlja
investitorske posle. 
(2) Preverjanje skladnosti izdelane dokumentacije s predpisi,
preverjanje pravilnosti izračunanih kazalnikov in oceno na podlagi meril iz te
uredbe izvede komisija za pregled in oceno investicijske dokumentacije, ki jo
imenuje minister, pristojen za promet, predpiše pa tudi način njenega dela. 
(3) Komisija za pregled in oceno investicijske dokumentacije
izdela poročilo o pregledu in izdelavi ocene predinvesticijske zasnove. Na
podlagi poročila minister, pristojen za promet, s pisnim sklepom: 
-       
potrdi predinvesticijsko zasnovo in odobri izdelavo investicijskega
programa ali 
-       
zavrne predinvesticijsko zasnovo kot neustrezno podlago za izdelavo
investicijskega programa in navede razloge za zavrnitev. 
(4) Pisni sklep, izdan pri obravnavi predinvesticijske
zasnove, je obvezna priloga le-te.
16. člen
(postopek in udeleženci pri pripravi in oceni
investicijskega programa)
(1) Investicijski program zagotovi investitor ali naročnik,
ki predhodno preveri strokovno usposobljenost izdelovalcev v skladu s tretjim
odstavkom 5. člena te uredbe. Če je investitorjev več, se z medsebojno pogodbo
opredeli nosilec, ki v imenu vseh soinvestitorjev opravlja investitorske posle.
(2) Preverjanje skladnosti izdelane dokumentacije s predpisi,
preverjanje pravilnosti izračunanih kazalcev ter oceno na podlagi meril iz te
uredbe opravi komisija za pregled in oceno investicijske dokumentacije, ki jo
imenuje minister, pristojen za promet, predpiše pa tudi način njenega dela. 
(3) Komisija za pregled in oceno investicijske dokumentacije
izdela poročilo o pregledu in izdelavi ocene investicijskega programa. Na
podlagi poročila minister, pristojen za promet: 
-       
potrdi investicijski program s pisnim sklepom o odobritvi izvedbe
investicije ali 
-       
s pisnim sklepom zavrne investicijski program z navedbo razlogov za
zavrnitev. 
(4) Novelacijo investicijskega programa potrdi minister, pristojen
za promet, po postopku, ki je predpisan za investicijski program. 
(5) Pisni sklep, izdan ob obravnavi investicijskega programa,
je obvezna priloga le-tega.
17. člen
(presoja upravičenosti investicije)
(1) Presoja upravičenosti investicije vsebuje strokovno oceno
o skladnosti investicijske dokumentacije s predpisano metodologijo in o
upravičenosti glede na veljavna merila. Investitor pri svoji odločitvi lahko
upošteva strokovno mnenje komisije za pregled in oceno investicijske
dokumentacije ali mnenje drugih zunanjih presojevalcev. 
(2) Pri strokovnem ocenjevanju ne smejo sodelovati tisti, ki
so pripravljali investicijsko dokumentacijo. 
(3) Investitor mora predhodno preveriti, ali ocenjevalci
oziroma člani komisije za pregled in oceno investicijske dokumentacije
razpolagajo z najmanj takimi dokazili o strokovni usposobljenosti, kakršne je
zahteval za izdelovalce dokumentacije, ki jo ocenjujejo. 
(4) Strokovna presoja upravičenosti investicije je obvezna
za: 
-       
dokument identifikacije investicijskega projekta za projekte iz 4. točke
prvega odstavka 4. člena te uredbe, 
-       
predinvesticijsko zasnovo in 
-       
investicijski program.
18. člen
(zagotavljanje strokovne usposobljenosti)
(1) Strokovno usposabljanje udeležencev pri pripravi in
obravnavi investicijske dokumentacije poteka po programu, ki ga določi
minister, pristojen za finance, v sodelovanju z ministrom, pristojnim za
upravo. 
(2) Če investicijski program iz 1. in 4. točke prvega
odstavka 4. člena te uredbe ni obvezen, ni treba zagotavljati oziroma dokazovati
strokovne usposobljenosti po tej uredbi.
19. člen
(postopek in udeleženci pri pripravi študije izvedbe
investicije)
Študijo izvedbe investicije zagotovi investitor ali naročnik
najpozneje do začetka postopka javnega naročila za izbiro izvajalca del ali
storitev ali dobavitelja blaga oziroma pred začetkom izvajanja investicijskega
projekta.
20. člen
(postopek in udeleženci pri izdelavi poročila o izvajanju
investicije)
(1) Naročnik oziroma odgovorni vodja investicijskega projekta
pripravi poročilo o izvajanju investicije najmanj enkrat na leto, najpozneje pa
ob zaključku leta v poslovnem poročilu, ob predvidenih odstopanjih iz 9. člena
te uredbe in v primerih, določenih s predpisi, ob izdaji uporabnega dovoljenja,
ki je sestavni del poročila, ter ga predloži investitorju. 
(2) Poročilo o izvajanju investicije se sestavi tudi, če se
predvideva, da bodo odmiki od investicijskih stroškov večji od 20 odstotkov
ocenjene vrednosti projekta ali pa časovni načrt izvedbe podaljšan za več kakor
eno leto. 
(3) Naročnik oziroma odgovorni vodja investicijskega projekta
pripravi tudi predlog za novelacijo investicijskega programa. O morebitni
izdelavi te novelacije odloči odgovorna oseba investitorja.
21. člen
(postopek in udeleženci pri izdelavi poročila o spremljanju
učinkov izvedene investicije)
(1) Poročilo o spremljanju učinkov izvedene investicije
pripravi upravljavec investicije v obratovanju. Pripravi ga ob poslovnem
poročilu najpozneje v treh letih po izročitvi projekta v obratovanje in po
koncu ekonomske dobe. 
(2) Upravljavec pošlje poročilo investitorju, ki ga preuči in
na njegovi podlagi pripravi predlog za morebitne popravljalne ukrepe. 
(3) Če so bili v zvezi z investicijo izvedeni popravljalni
ukrepi, se poročilo znova izdela v treh letih po njihovi izvedbi.
IV. OSNOVE ZA VREDNOTENJE IN OCENJEVANJE INVESTICIJ TER VRSTE
MERIL ZA UGOTAVLJANJE UČINKOVITOSTI INVESTICIJE
22. člen
(metodološke osnove)
Pri ocenjevanju investicij se glede na vrsto investicijske
dokumentacije smiselno uporabljajo naslednje metodološke osnove: 
1.     
Določitev ciljev: 
a)   
določijo se na podlagi predhodnih analiz, evidentiranja problemov in
potreb ter možnosti, da bi jim zadostili. Mogoči problemi pri državnih cestah
in cilji projektov, ki jih rešujejo, so lahko: 
-   odprava ozkih grl s
povečanjem zmogljivosti na posameznih cestnih smereh ali objektih z gradnjo
novih in alternativnih ali posodobitvijo obstoječih povezav ali objektov, 
-   omogočiti nemoten
potek predvidenega povečanega potniškega in tovornega prometa zaradi hitrega
razvoja območja, 
-   dvigniti kakovost
cestnega omrežja ali objektov zaradi povečanja potovalne hitrosti ter zmanjšati
operativne stroške in število nesreč z vzpostavitvijo varnostnih ukrepov na
omrežju, 
-   dokončati manjkajoče
povezave ali slabo povezana omrežja, 
-   izboljšati dostopnost
primestnih območij ali slabo dostopnih regij, 
-   vzpostaviti prevoznost
po naravnih nesrečah, 
-   zmanjšati
izpostavljenost prebivalcev onesnaženosti in hrupu; 
b)   
usklajeni morajo biti s strategijami, nacionalnimi programi, programi
Evropske unije in zakoni ter opredeljeni tako, da je mogoče ugotavljati in
preverjati njihovo uresničevanje; 
c)   
biti morajo določeni tako, da je mogoče prepoznati ekonomične in
izvedljive različice za njihovo izvedbo. 
2.     
Priprava predlogov variant za uresničevanje ciljev: 
- 
variante se med seboj lahko razlikujejo glede na različne mogoče
lokacije, tehnično-tehnološke in prometne rešitve, raven storitev, vire in
načine financiranja, roke in dinamiko izvedbe, rezultate in druge pomembnejše
dele investicije, 
- 
upoštevajo se tudi variante, ki so posledica vsebinskih razlik pri
oddaji del ali načinov financiranja (na primer fazna gradnja, koncesije in
druge oblike javno-zasebnega partnerstva), 
- 
za presojo izvedljivosti ciljev investicije se pričakovani učinki za
projekt predstavijo najmanj s primerjavami stanja »z« investicijo (upošteva se
izbrana varianta) in izhodiščnega scenarija (alternativa »brez« investicije)
oziroma minimalne alternative z upoštevanjem delnih izboljšav. 
3.     
Opredelitev vrednostnega in fizičnega obsega stroškov in koristi vsake
variante: 
- 
v ovrednotenje so vključeni stroški in koristi posameznih udeležencev v
celotnem projektnem ciklu, 
- 
ocena količin temelji na predpisani dokumentaciji (predhodne idejne
gradbene in prometne rešitve ter študije, projektna in tehnično-tehnološka
dokumentacija, standardi in normativi dejavnosti, prostorski akti in druge
osnove), 
- 
stroški in koristi, ki se upoštevajo pri ocenjevanju v ekonomski dobi
investicije: investicijski stroški, investicijsko in redno vzdrževanje, stroški
obratovanja in koristi (prihranki časa, zmanjšanje tveganja zaradi nesreč v
naseljih, zmanjšanje onesnaževanja in drugo), ki jih lahko izrazimo v denarju,
in nedenarne koristi (posredne in neposredne); stroški in koristi se
ugotavljajo v finančni in ekonomski analizi po dinamični metodi (za celotno
ekonomsko dobo investicije) v obdobju, v katerem se pričakuje njihov nastanek, 
- 
izhodiščni podatki morajo biti usklajeni s podatki, s katerimi
razpolagajo ali jih objavljajo nosilci javnih pooblastil, 
- 
predpostavke za projekcije morajo biti utemeljene in verodostojne, 
- 
vsi stroški in koristi, ki so izraženi v denarju, se obravnavajo na
primerljivih osnovah (stalne cene, diskontiranje), 
- 
vsaka varianta vsebuje izračun finančnih, ekonomskih in drugih
kazalnikov učinkovitosti investicij ter opis rezultatov na podlagi meril, ki
jih ni mogoče izraziti v denarju. 
4.     
Ugotavljanje občutljivosti variant: 
- 
z analizo občutljivosti se opredelijo kritični parametri investicijskega
projekta (investicijski izdatki, pričakovani obseg povpraševanja, zlasti pri
induciranem prometu), pri katerih so projekcije manj zanesljive, in sicer po
vrstnem redu vplivanja na končni rezultat investicije oziroma po stopnjah
tveganja (z analizo tveganja), ter 
- 
izkažejo se ugotovitve analize o mogočih vplivih na pričakovan končni
rezultat oziroma učinek na rezultate finančnih in ekonomskih analiz (interna
stopnja donosnosti, neto sedanja vrednost). 
5.     
Izbira najboljše variante in predstavitev izsledkov: 
- 
vsaka varianta se presoja tudi glede najpomembnejših omejitvenih dejavnikov
(finančnih, zakonskih, regionalnih, okoljevarstvenih, institucionalnih in
drugih), 
- 
pri predstavitvi izsledkov morajo biti navedeni cilji, s katerimi je
skladna obravnavana varianta, opis obravnavanih variant, njihova primerjava,
razlogi za izbiro najboljše variante in način ocenjevanja pri tej izbiri.
23. člen
(metode za presojo učinkovitosti)
Za presojo učinkovitosti investicij se lahko uporabljajo
naslednje metode: 
-       
analiza stroškov in koristi, 
-       
analiza stroškovne učinkovitosti, 
-       
analiza tveganja, 
-       
analiza občutljivosti, 
-       
analiza vplivov, 
-       
multikriterijska analiza in 
-       
druge primerne metode, ki upoštevajo pravila stroke.
24. člen
(vrste meril)
(1) Pri ocenjevanju učinkovitosti investicije v državne ceste
se glede na predvideno vrednost in vrsto investicije upoštevajo finančna,
ekonomska in razvojna merila ter merila usklajenosti s predpisi, standardi in
pravili stroke, kakor je določeno v Prilogi 3, ki je sestavni del te uredbe. 
(2) Pri ugotavljanju učinkovitosti koncesijske izvedbe
investicije se obravnavata varianti konvencionalne in koncesijske izvedbe. Pri
tem se uporabijo ekonomska in finančna merila.
25. člen
(finančna merila)
(1) S finančnimi merili se ugotavlja upravičenost projekta s
stališča investitorja oziroma upravljavca. 
(2) Osnova za izračun finančnih meril je finančna analiza.
Pri izračunih dinamičnih meril se uporablja metoda diskontiranja. 
(3) Pri finančni analizi se uporabijo naslednja merila: 
-       
finančna neto sedanja vrednost (NSVf), 
-       
finančna interna stopnja donosnosti (ISDf), 
-       
finančna relativna neto sedanja vrednost (RNSVf) oziroma 
-       
finančni količnik relativne koristnosti (K/Sf).
26. člen
(ekonomska merila)
(1) Z ekonomskimi oziroma družbenoekonomskimi merili pri
izračunu upravičenosti projekta se ugotavljajo tudi učinki, ki nastanejo zaradi
projekta ne le upravljavcu, temveč tudi drugim ekonomskim in preostalim
subjektom. Ekonomska merila poleg neposrednih učinkov (stroškov in koristi)
vključujejo posredne vplive na družbo kot celoto. 
(2) Za investicije nad 5.000.000 eurov se izdela ekonomska
ocena učinkovitosti na podlagi ovrednotenja v obračunskih cenah z upoštevanjem
družbene diskontne stopnje. 
(3) Osnova za izračun ekonomskih meril je ekonomska analiza
stroškov in koristi. Pri izračunih dinamičnih meril se uporablja metoda
diskontiranja. 
(4) Pri ekonomski analizi se uporabijo naslednja merila: 
-       
ekonomska neto sedanja vrednost (NSVe), 
-       
ekonomska interna stopnja donosnosti (ISDe), 
-       
ekonomska relativna neto sedanja vrednost (RNSVe) oziroma 
-       
ekonomski količnik relativne koristnosti (K/Se).
27. člen
(razvojna merila)
(1) Pri ocenjevanju investicij v državne ceste se v okviru
razvojnih meril uporabijo merila prostorskega razvoja. Merila, kriteriji in
točkovanje so določeni v Prilogi 4, ki je sestavni del te uredbe. 
(2) Pri ocenjevanju investicij nad 25.000.000 eurov pa se
lahko v okviru razvojnih meril uporabljajo tudi določila 26. člena Uredbe o
enotni metodologiji za pripravo in obravnavo investicijske dokumentacije na
področju javnih financ (Uradni list RS, št. 60/06).
28. člen
(merila usklajenosti s predpisi in standardi)
Pomembno merilo pri odločanju o investicijah v državne ceste
je tudi zagotavljanje kakovosti, predpisane s sektorskimi ter drugimi predpisi
in standardi, ki določajo pogoje za normalno in varno obratovanje cestne
infrastrukture ter ukrepe za zmanjšanje negativnih vplivov njene uporabe na
okolico. Pri presoji investicije glede usklajenosti s predpisi, standardi in
pravili stroke se uporabijo merila in kriteriji, določeni v Prilogi 5, ki je
sestavni del te uredbe.
29. člen
(uporaba meril in upravičenost investicije)
(1) Učinkovitost investicijskih projektov se praviloma
ugotavlja z ekonomskimi merili. Če ima projekt med svojim obratovanjem prihodek
(na primer cestnine in podobni prihodki ali prihodki spremljajočih dejavnosti),
se učinkovitost investicije ugotavlja tudi s finančnimi merili. 
(2) Investicija je upravičena, če izkazuje pozitivno
ekonomsko neto sedanjo vrednost in ekonomsko interno stopnjo donosnosti, ki je
enaka ali presega diskontno stopnjo. 
(3) Ne glede na določbo prejšnjega odstavka pa je v posebnih
primerih upravičena tudi investicija, za katero ni mogoče določiti ekonomske
upravičenosti oziroma katere ekonomska interna stopnja donosa ne dosega
diskontne stopnje. 
(4) Upravičenost investicije, za katero ni mogoče določiti
ekonomske upravičenosti, se ugotavlja na podlagi meril iz prvega odstavka 27.
člena in prejšnjega člena te uredbe, upoštevajoč uteži posameznega merila, ki
so določene v Prilogi 6, ki je sestavni del te uredbe. Investicija, ocenjevana
po teh merilih, je upravičena, če doseže vsaj 60 odstotkov vseh mogočih točk. 
(5) Upravičenost investicije, katere ekonomska interna
stopnja donosa ne dosega diskontne stopnje, se ugotavlja na podlagi meril iz
prvega odstavka 27. člena in prejšnjega člena te uredbe, upoštevajoč uteži
posameznega merila, ki so določene v Prilogi 6, ki je sestavni del te uredbe.
Investicija, ocenjevana po teh merilih, je upravičena, če doseže vsaj 40
odstotkov vseh mogočih točk.
30. člen
(inflacijske stopnje)
Pri izračunu tekočih cen se upoštevajo inflacijske stopnje,
ki so predvidene za pripravo državnega proračuna, oziroma tiste, ki jih
pripravlja in objavlja nosilec javnih pooblastil za makroekonomske analize
Republike Slovenije.
V. PREHODNA IN KONČNA DOLOČBA
31. člen
(prenehanje uporabe prejšnje uredbe)
(1) Z dnem uveljavitve te uredbe se preneha uporabljati
Uredba o metodologiji za izdelavo programov za javna naročila investicijskega
značaja za področje javnih cest (Uradni list RS, št. 118/05). 
(2) Investicijska dokumentacija, ki se je začela izdelovati
pred uveljavitvijo te uredbe, se dokonča s smiselno uporabo te uredbe.
32. člen
(začetek veljavnosti te uredbe)
Ta uredba začne veljati osmi dan po objavi v Uradnem listu
Republike Slovenije.
Št. 00721-24/2007/7
Ljubljana, dne 20. decembra 2007
EVA 2007-2411-0003
Vlada Republike Slovenije
Janez Janša l.r. 
Predsednik

Priloga
1: Uvodno pojasnilo s povzetkom predinvesticijske zasnove
Priloga
2: Uvodno pojasnilo s povzetkom investicijskega programa
Priloga
3: Merila za ocenjevanje upravičenosti investicij v cestno infrastrukturo
Priloga
4: Merila prostorskega razvoja
Priloga
5: Merila usklajenosti s predpisi, standardi in pravili stroke
Priloga
6: Uteži posameznega merila glede na vrsto investicije