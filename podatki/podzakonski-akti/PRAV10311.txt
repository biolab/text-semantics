I. SPLOŠNE DOLOČBE
1. člen
(vsebina pravilnika)
(1) Ta pravilnik določa pogoje za določitev
lokacije ter minimalne projektno – tehnične elemente in minimalne pogoje za
ureditev avtobusnih postajališč na javnih cestah (v nadaljnjem besedilu:
cesta). 
(2) Tehnični normativi in minimalni pogoji,
določeni s tem pravilnikom, se uporabljajo pri določanju lokacije,
projektiranju, gradnji in uporabi avtobusnih postajališč na cestah.
2. člen
(uporaba avtobusnih postajališč)
(1) Avtobusna postajališča so namenjena
ustavljanju avtobusov v javnem linijskem cestnem prometu. 
(2) Avtobusna postajališča lahko
uporabljajo tudi avtobusi oziroma druga vozila, namenjena izvajanju posebnega
linijskega prevoza.
3. člen
(pomen izrazov)
(1) Izrazi, uporabljeni v tem pravilniku,
imajo naslednji pomen: 
1.     
»avtobusno postajališče« je s predpisano prometno signalizacijo označen
ali fizično od vozišča ločen prostor, namenjen izključno ustavljanju avtobusov
v javnem linijskem cestnem prometu oziroma avtobusov ali drugih vozil,
namenjenih izvajanju posebnega linijskega prevoza; 
2.     
»postajališče« je površina med uvozom na avtobusno postajališče in
izvozom iz avtobusnega postajališča, ločena od vozišča v primeru avtobusnega
postajališča izven vozišča, oziroma označena površina na vozišču, namenjena
ustavljanju avtobusov v javnem linijskem cestnem prometu oziroma avtobusov ali
drugih vozil, namenjenih izvajanju posebnega linijskega prevoza; 
3.     
»uvozni pas na postajališče« je posebej zgrajena prometna površina, ki
je namenjena izključno uvozu avtobusov z vozišča ceste na postajališče izven
vozišča ceste; 
4.     
»izvozni pas s postajališča« je posebej zgrajena prometna površina, ki
je namenjena izključno izvozu avtobusov s postajališča izven vozišča na vozišče
ceste; 
5.     
»vozišče avtobusnega postajališča« je posebej zgrajena prometna
površina, ki obsega uvozni pas na postajališče, postajališče in izvozni pas s
postajališča; 
6.     
»čakališče« je posebej zgrajena površina, ki je namenjena potnikom, ki
čakajo na avtobus, oziroma vstopajo in izstopajo iz avtobusa; 
7.     
»avtobusno postajališče na vozišču« je avtobusno postajališče, ki ima
postajališče na vozišču ceste ter čakališče neposredno ob vozišču ceste; 
8.     
»avtobusno postajališče izven vozišča« je avtobusno postajališče, ki ima
postajališče neposredno ob vozišču ali fizično ločeno od vozišča; 
9.     
»PLDP« je povprečni letni dnevni promet v preteklem koledarskem letu; 
10.  
»območje avtobusnega postajališča« je prostor med začetno točko prvega
uvoznega radija na avtobusno postajališče in zadnjo točko zadnjega izvoznega
radija z avtobusnega postajališča, vključno s postajališčem, če je avtobusno
postajališče vzpostavljeno izven vozišča, oziroma prostor, ki ga določa
predpisana talna prometna signalizacija za zaznamovanje mesta na vozišču, ki je
rezervirano za avtobusno postajališče, če je avtobusno postajališče vzpostavljeno
na vozišču. 
(2) Drugi izrazi, uporabljeni v tem
pravilniku, imajo enak pomen kot izrazi, opredeljeni v zakonih, ki urejajo
javne ceste, motorna vozila, prevoze v cestnem prometu in pravila cestnega
prometa.
4. člen
(sestavni deli avtobusnega postajališča)
(1) Avtobusno postajališče sestavljajo
naslednji elementi: 
-       
postajališče; 
-       
čakališče; 
-       
površine za pešce, ki čakališče povezujejo z obstoječimi javnimi
površinami za pešce, če gre za avtobusno postajališče ob državni cesti; 
-       
predpisana prometna signalizacija. 
(2) Poleg elementov iz prejšnjega odstavka
lahko avtobusno postajališče sestavljajo tudi: 
-       
uvozni pas na postajališče; 
-       
izvozni pas s postajališča; 
-       
površine za pešce, ki čakališče povezujejo z obstoječimi javnimi
površinami za pešce, če gre za avtobusno postajališče ob občinski cesti ali
nekategorizirani cesti, ki se uporablja za javni cestni promet; 
-       
nadstrešnica; 
-       
ločilni otok. 
(3) Slikovni prikaz elementov iz tega člena
je prikazan na sliki 1 v Prilogi, ki je sestavni del tega pravilnika.
II. DOLOČITEV LOKACIJE AVTOBUSNEGA POSTAJALIŠČA
5. člen
(določitev lokacije novega avtobusnega
postajališča)
(1) Lokacijo avtobusnih postajališč
pogojujejo potrebe javnega prevoza potnikov. 
(2) Postopek za določitev lokacije
avtobusnega postajališča na cesti se začne z vložitvijo zahtevka upravljavcu
ceste. 
(3) Zahtevek iz prejšnjega odstavka lahko
vložijo pravne ali fizične osebe (v nadaljnjem besedilu: predlagatelj). 
(4) Postopek za določitev lokacije
avtobusnega postajališča vodi in v njem odloča upravljavec ceste. 
(5) V postopku iz prejšnjega odstavka se
ugotavlja upravičenost zahtevka predlagatelja za vzpostavitev avtobusnega
postajališča na cesti na podlagi analize: 
-       
prevoznih potreb potnikov, 
-       
linij javnega potniškega prometa kot celote in razporeditve obstoječih
avtobusnih postajališč, 
-       
tehničnih elementov ceste na območju lokacije predvidenega postajališča.
6. člen
(splošni pogoji za ureditev avtobusnega
postajališča)
(1) Avtobusno postajališče na cesti mora
biti vzpostavljeno izven vozišča. 
(2) Ne glede na prejšnji odstavek je lahko
avtobusno postajališče na cesti v naselju vzpostavljeno na vozišču. 
(3) Ne glede na prejšnji odstavek je
obvezna vzpostavitev avtobusnega postajališča izven vozišča, če gre za štiri in
večpasovne ceste v naselju oziroma ceste v naselju, kjer je največja dovoljena
hitrost vozil večja kot 50 km/h. 
(4) Avtobusno postajališče se lahko na
glavni in regionalni cesti zunaj naselja vzpostavi na vozišču, če na odseku
ceste, kjer je predvideno avtobusno postajališče, PLDP ne presega 10.000 vozil
na dan ali je število dnevnih postankov avtobusov manjše od 20. 
(5) Avtobusno postajališče mora biti
načrtovano na lokaciji, kjer projektno-tehnični elementi ceste ustrezajo
zahtevam predpisa o projektiranju cest. 
(6) Avtobusna postajališča se načrtujejo v
parih, razen če prostorske ali druge tehnične zahteve tega ne omogočajo.
7. člen
(ukinitev avtobusnega postajališča)
(1) Avtobusno postajališče se ukine, če ni
možno izpolniti minimalnih pogojev iz tega pravilnika, ali če za določeno
avtobusno postajališče ni več potrebe. 
(2) Na delu ceste, na kateri se ukine
avtobusno postajališče, mora upravljavec ceste vzpostaviti nov način odvijanja
prometa s spremembo in postavitvijo predpisane prometne signalizacije. 
(3) Oprema ukinjenega avtobusnega
postajališča (npr. čakalnica, tabla z nazivom postajališča, vozni red, ipd.) se
mora odstraniti, okolica ukinjenega avtobusnega postajališča pa ustrezno
urediti.
III. PROJEKTNO-TEHNIČNI ELEMENTI AVTOBUSNIH POSTAJALIŠČ
8. člen
(situacijski potek ceste v območju
avtobusnega postajališča)
(1) Ustrezna lokacija avtobusnega
postajališča je prema, v primeru S krivin pa prevojna točka. 
(2) V krivinah velikosti R < 2×Rmin
je lokacija avtobusnega postajališča primerna le, če je zagotovljeno polje
preglednosti. 
(3) V primeru vzpostavitve avtobusnega
postajališča na vozišču mora biti sredinska ločilna črta na vozišču izvedena
kot neprekinjena črta.
9. člen
(vzdolžni potek ceste v območju
avtobusnega postajališča)
(1) Ustrezna lokacija avtobusnega
postajališča je tangenta in konkavna vertikalna zaokrožitev. 
(2) V območju avtobusnega postajališča in
na razdalji 100 metrov pred in za njim je največji dopustni vzdolžni nagib
nivelete ceste 5 %. 
(3) V primeru lokacije avtobusnega
postajališča na konveksni vertikalni zaokrožitvi mora biti polmer vertikalne
zaokrožitve rV > 4 rV min.
10. člen
(preglednost v območju avtobusnega
postajališča)
(1) V odvisnosti od največje dovoljene
hitrosti vozil in nagiba nivelete ceste mora biti na delu ceste v območju
približevanja avtobusnemu postajališču zagotovljena preglednost, ki je enaka
najmanj 1,5 kratni minimalni zaustavitveni razdalji in na delu ceste za
avtobusnim postajališčem najmanj 1,0 kratno minimalno zaustavitveno razdaljo,
kot jo določa predpis o projektiranju cest. 
(2) Voznik avtobusa mora imeti v smeri
nazaj, v liniji leve strani ustavljenega vozila, zagotovljeno preglednost, ki
je najmanj enaka minimalni zaustavitveni razdalji kot jo v odvisnosti od
projektne hitrosti in nagiba nivelete ceste določa predpis o projektiranju
cest. Slikovni prikaz preglednosti, ki mora biti vozniku zagotovljena pri
vključevanju iz avtobusnega postajališča, je prikazan na sliki 2 v Prilogi. 
(3) Če vozniku avtobusa preglednost iz
prejšnjega odstavka ni zagotovljena, je potrebno za zagotovitev preglednosti
avtobusno postajališče od vozišča ceste ločiti z otokom. 
(4) Uvedba omejitve hitrosti na cesti z
namenom zagotavljanja zadostne preglednosti v območju avtobusnega postajališča
ni dovoljena.
11. člen
(avtobusno postajališče v območju nesemaforiziranega
križišča ali priključka)
(1) Avtobusno postajališče mora biti v
območju nesemaforiziranega križišča ali priključka locirano za križiščem ali
priključkom, razen če prostorske ali druge tehnične zahteve tega ne dopuščajo. 
(2) Na cesti zunaj naselja mora biti
avtobusno postajališče izven vozišča locirano najmanj 20 metrov za križiščem
ali priključkom v smeri vožnje, kot je prikazano na sliki 3 v Prilogi. 
(3) Na cesti v naselju je lahko avtobusno
postajališče zunaj vozišča urejeno tudi neposredno za križiščem. Začetek
postajališča je lahko neposredno za priključnim radiem, kot je prikazano na
sliki 4 v Prilogi. 
(4) Kadar se avtobusno postajališče nahaja
na vozišču prednostne ceste za križiščem ali za priključkom, mora biti
postajališče avtobusnega postajališča od križišča ali priključka oddaljeno
toliko, da je vozilom na priključni cesti zagotovljeno polje preglednosti, kot
ga določa predpis o cestnih priključkih na javne ceste. 
(5) Avtobusno postajališče, ki se nahaja
pred križiščem ali priključkom, mora biti: 
-       
locirano vsaj 20 metrov pred začetkom razvrstilnih pasov; 
-       
če na glavni prometni smeri ni razvrstilnih pasov, se mora avtobusno
postajališče nahajati na takšni lokaciji, da je izpolnjen pogoj preglednosti na
stranski prometni smeri oziroma pogoj preglednosti na mestu prehoda za pešce na
glavni prometni smeri; 
-       
na neprednostni cesti od črte za ustavljanje oddaljeno najmanj 20
metrov.
12. člen
(avtobusno postajališče v območju
semaforiziranega križišča)
(1) Avtobusno postajališče mora biti v
območju semaforiziranega križišča locirano za križiščem. 
(2) Ne glede na prejšnji odstavek je
dovoljena izvedba avtobusnega postajališča pred semaforiziranim križiščem, če
prostorske ali druge tehnične zahteve ne dopuščajo njegove izvedbe za semaforiziranim
križiščem. Pri določanju oddaljenosti avtobusnega postajališča od
semaforiziranega križišča je treba upoštevati kriterij razvrščanja v prometne
pasove in prometne razmere v semaforiziranem križišču.
13. člen
(avtobusno postajališče v območju krožnega
križišča)
(1) Avtobusno postajališče mora biti na
območju krožnega križišča locirano za krožnim križiščem. 
(2) Ne glede na prejšnji odstavek je lahko
avtobusno postajališče locirano tudi pred krožnim križiščem, če prostorske in
tehnične zahteve ne omogočajo vzpostavitve avtobusnega postajališča za krožnim
križiščem. 
(3) Če je avtobusno postajališče locirano
pred krožnim križiščem, se mora izvozni pas z avtobusnega postajališča
zaključiti na razdalji najmanj 10 metrov pred prehodom za pešce. 
(4) Če je avtobusno postajališče locirano
za krožnim križiščem, se lahko začne uvozni pas na avtobusno postajališče
neposredno po prehodu za pešce. 
(5) Če prostorske in tehnične zahteve ne
omogočajo izvedbe uvoznega pasu na avtobusno postajališče neposredno po prehodu
za pešce, se lahko uvozni pas izvede kot sestavni del izvoza iz krožnega
križišča. 
(6) V krožnem križišču je avtobusno
postajališče lahko izvedeno na ločenem prometnem pasu za desno zavijanje,
vendar samo, če je ta pas rezerviran za vozila javnega prevoza potnikov. 
(7) Če gre za končno postajališče avtobusne
linije in se krožno križišče uporablja kot obračališče, je možna vzpostavitev
para avtobusnih postajališč ali le enega avtobusnega postajališča. Izbira
rešitve je odvisna od kriterija manjšega števila prečkanj kraka krožnega
križišča s strani pešcev – potnikov.
14. člen
(zamik med parom avtobusnih postajališč)
(1) Na cestah z dvemi smernimi vozišči brez
označenih prometnih pasov se avtobusni postajališči izven vozišča v paru
izvedeta tako, da je gledano v smeri vožnje najprej locirano avtobusno
postajališče na levi strani ceste, nato pa avtobusno postajališče na desni
strani ceste. Medsebojna oddaljenost končnih točk avtobusnih postajališč mora
znašati najmanj 10 metrov kot je prikazano na sliki 5 v Prilogi. 
(2) Če prostorske ali druge tehnične
zahteve ne omogočajo izvedbe para avtobusnih postajališč na način iz prejšnjega
odstavka, je par avtobusnih postajališč dovoljeno izvesti na način, da je
gledano v smeri vožnje najprej locirano avtobusno postajališče na desni strani
ceste, nato pa avtobusno postajališče na levi strani ceste. Medsebojna
oddaljenost končnih točk avtobusnih postajališč mora v tem primeru znašati
najmanj 50 metrov, kot je prikazano na sliki 6 v Prilogi. 
(3) Kadar sta na cesti z dvemi smernimi
vozišči brez označenih prometnih pasov avtobusni postajališči, ki sestavljata
obojestranski par, na vozišču, morata biti medsebojno zamaknjeni tako, da se
gledano v smeri vožnje nahaja najprej levo avtobusno postajališče, razmik med
označenima avtobusnima postajališčema pa mora znašati najmanj 20 metrov ter v
razdalji najmanj 50 metrov, če se gledano v smeri vožnje nahaja najprej desno
avtobusno postajališče, kot je prikazano na sliki 7 v Prilogi.
15. člen
(uvozna hitrost na avtobusno postajališče
izven vozišča)
(1) Največje dovoljene uvozne hitrosti na
avtobusno postajališče so 30 km/h, 40 km/h in 60 km/h. 
(2) Uvozna hitrost na avtobusno
postajališče je odvisna od največje dovoljene hitrosti vožnje na delu ceste v
območju postajališča in znaša: 
-       
30 km/h, če je največja dovoljena hitrost vožnje manjša ali enaka 50
km/h, 
-       
40 km/h, če je največja dovoljena hitrost vožnje večja od 50 km/h in
manjša od 70 km/h, in 
-       
60 km/h, če je največja dovoljena hitrost vožnje enaka ali večja od 70
km/h.
16. člen
(minimalni projektno-tehnični elementi
avtobusnega postajališča)
(1) Minimalni horizontalni tehnični
elementi avtobusnega postajališča na delu ceste v premi so, glede na dovoljeno
uvozno hitrost avtobusa in število istočasno stoječih avtobusov, določeni v
tabeli 1 in 2 v Prilogi. 
(2) Slikovni prikaz minimalnih
horizontalnih tehničnih elementov avtobusnega postajališča je prikazan na sliki
8 v Prilogi.
17. člen
(prometni in prosti profil avtobusnega
postajališča)
(1) Minimalna širina avtobusnega
postajališča neposredno ob vozišču ceste znaša 3,10 metra. Na cestah, kjer je
največja dovoljena hitrost več kot 50 km/h, je minimalna širina avtobusnega
postajališča najmanj 3,60 metra. V širino avtobusnega postajališča se šteje
širina ločilne črte med voziščem in avtobusnim postajališčem, kadar na cesti ni
označene robne črte. Če je na cesti označena robna črta, šteje v širino
avtobusnega postajališča tudi ločilna črta, zmanjšana za širino robne črte. 
(2) Minimalna širina vozišča avtobusnega
postajališča, ki je fizično ločeno od vozišča z ločilnim otokom, znaša 3,50
metra. Minimalna širina vmesnega pasu ali otoka med voziščem in postajališčem
znaša 2 metra. 
(3) Minimalni prosti profil postajališča je
prikazan na sliki 9 v Prilogi. 
(4) Vozišče avtobusnega postajališča mora
biti projektirano in zgrajeno v skladu s predpisom o projektiranju cest. 
(5) Na avtobusnem postajališču mora biti ob
postajališču zagotovljena varnostna širina. Varnostna širina ob postajališču
avtobusnega postajališča izven vozišča mora znašati najmanj 0,50 metra.
Varnostna širina ob postajališču avtobusnega postajališča na vozišču mora biti
tolikšna, kot je določena v predpisu za projektiranje cest za hitrost, ki je
dovoljena na delu ceste, kjer se nahaja postajališče. 
(6) Ne glede na prejšnji odstavek mora
znašati varnostna širina med voziščem postajališča in nadstrešnico najmanj 0,75
metra v višini 2,5 metra. 
(7) Če posebne površine za pešce ob
postajališču niso urejene in postajališče služi tudi za vzdolžno komunikacijo
pešcev, mora biti v primeru postavitve nadstrešnice ob postajališču
zagotovljena prosta površina za gibanje pešcev, ki jo sestavljata varnostna
širina, ki se v odvisnosti od hitrosti določa v skladu s predpisom o
projektiranju cest, in širina, potrebna za gibanje invalidskih vozičkov.
18. člen
(odvodnjavanje v območju avtobusnega
postajališča)
Odvodnjavanje v območju avtobusnega
postajališča mora biti izvedeno v skladu s predpisom o projektiranju cest.
19. člen
(tehnični elementi čakališča)
(1) Vsako avtobusno postajališče mora imeti
čakališče. 
(2) Ploščad čakališča mora biti dvignjena
nad nivo postajališča najmanj za 0,12 metra in največ za 0,15 metra. 
(3) Širina čakališča mora znašati najmanj 2
metra, dolžina čakališča pa najmanj 7 metrov. 
(4) Ne glede na prejšnji odstavek je lahko
čakališče ob cestah v naselju urejeno najmanj v enaki širini kot pločnik za
pešce, vendar ne manj kot 1,5 metra. 
(5) Če avtobusno postajališče nima posebej
urejenega čakališča, ampak je le to urejeno v okviru površin za pešce, mora biti
med robom čakališča in postavljenim pokritim objektom za potnike zagotovljen
nemoten prehod pešcev mimo konstrukcije objekta v širini, kot jo določa predpis
o projektiranju cest.
20. člen
(prenehal veljati)
21. člen
(prometna signalizacija, prometna oprema
in druga oprema avtobusnega postajališča)
(1) Avtobusno postajališče na ali izven
vozišča mora biti na začetku uvoza označeno s predpisanim prometnim znakom
»avtobusno postajališče«, v celotni dolžini pa označeno s predpisano talno
prometno signalizacijo. Na ločilnem otoku, ki loči avtobusno postajališče od
vozišča, mora biti postavljen prometni znak za označitev ločilnega otoka, na
ločilnem otoku na cesti zunaj naselja pa mora biti tudi postavljena prometna
oprema za označevanje bližine roba vozišča. 
(2) Če to zahtevajo pogostost postankov
avtobusov, tehnični elementi ceste ali drugi prometno varnostni razlogi, je
potrebno s predpisano prometno signalizacijo opozoriti voznike na bližino
lokacije avtobusnega postajališča. 
(3) Čakališče mora biti opremljeno s tablo,
na kateri je napisano ime postajališča in na kateri prevozniki objavijo vozne
rede. 
(4) Na čakališču se lahko zgradi pokriti
objekt za potnike – nadstrešnica. 
(5) Pokriti objekt za potnike ter druga
oprema avtobusnega postajališča ne sme segati v prosti profil postajališča, ki
je določen v 17. členu tega pravilnika.
22. člen
(prehod za pešce na območju avtobusnega
postajališča)
Označitev prehoda za pešce preko vozišča
ceste na območju avtobusnega postajališča je obvezna, če so izpolnjeni vsi
naslednji pogoji: 
-       
zagotovljena preglednost na zaustavni razdalji, 
-       
oddaljenost do sosednjega prehoda za pešce več kot 150 metrov, 
-       
zagotovljen minimalni torni koeficient na vozni površini, 
-       
zagotovljene morajo biti čakalne površine ob prehodu, ki morajo biti
povezane s pločnikom, 
-       
zagotovljena mora biti ustrezna osvetlitev mesta prehoda za pešce, 
-       
promet pešcev in vozil mora biti tolikšen, da je upravičena ureditev
prehoda za pešce v skladu z diagramom na sliki 10 v Prilogi.
23. člen
(avtobusna obračališča)
(1) Na končnem avtobusnem postajališču mora
biti omogočeno prometno varno obračanje avtobusov. 
(2) Prometno varno obračanje avtobusov je
obračanje v skladu z zakonom, ki ureja pravila cestnega prometa. 
(3) Če na končnem avtobusnem postajališču
ni zagotovljenega prometno varnega obračanja avtobusov, je potrebno vzpostaviti
avtobusno obračališče. 
(4) Avtobusno obračališče mora biti
vzpostavljeno izven vozišča ceste. 
(5) V primeru nesemaforiziranega križišča
in priključka se obračališče izvede na kraku stranske prometne smeri.
IV. UPORABA AVTOBUSNIH POSTAJALIŠČ
24. člen
(minimalni pogoji za uporabo obstoječih
avtobusnih postajališč)
(1) Avtobusno postajališče mora biti opremljeno
s prometnim znakom, označbo na vozišču ali na avtobusnem postajališču in
čakališčem. 
(2) Če je avtobusno postajališče
vzpostavljeno na vozišču, mora biti na območju avtobusnega postajališča širina
vozišča najmanj 5,5 metra.

Priloga:
Slike

Pravilnik o avtobusnih postajališčih (Uradni
list RS, št. 106/11) vsebuje naslednje prehodne in
končne določbe:
»V. PREHODNE IN KONČNE DOLOČBE
25. člen
(obstoječa
avtobusna postajališča)
(1) Obstoječa avtobusna postajališča, ki so
bila z dnem uveljavitve tega pravilnika že vključena v vozne rede, mora
upravljavec ceste urediti v skladu z zahtevami iz prejšnjega člena najkasneje v
osmih letih po uveljavitvi tega pravilnika. 
(2) Avtobusna postajališča, ki ne
izpolnjujejo tehničnih normativov in minimalnih pogojev, določenih s tem
pravilnikom, je treba urediti v skladu z določbami tega pravilnika najkasneje ob
prvi rekonstrukciji oziroma obnovi odseka ceste, na katerem se avtobusno
postajališče nahaja.
26. člen
(prenehanje
uporabe)
Z dnem uveljavitve tega pravilnika preneha
veljati Pravilnik o minimalnih pogojih za projektiranje, graditev in uporabo
avtobusnih postajališč (Uradni list SRS, št. 17/82), Pravilnik o tehničnih
normativih in minimalnih pogojih, ki jih morajo izpolnjevati avtobusna
postajališča na glavnih in regionalnih cestah (Uradni list RS, št. 37/03) pa se
preneha uporabljati.
27. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o kolesarskih površinah (Uradni list
RS, št. 36/18) v zvezi s prenehanjem veljavnosti
20. člena pravilnika določa:
»51. člen
(prenehanje veljavnosti in uporabe)
(1) Z dnem uveljavitve tega pravilnika
preneha veljati 20. člen Pravilnika o avtobusnih postajališčih (Uradni list RS,
št. 106/11), ki pa se uporablja do začetka uporabe tega pravilnika.
[…]«;
ter vsebuje naslednjo končno določbo:
»52. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne dva meseca od njegove uveljavitve.«.