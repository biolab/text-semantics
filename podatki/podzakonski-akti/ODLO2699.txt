1. člen
S tem odlokom se zaradi preprečevanja in
obvladovanja okužb z nalezljivo boleznijo COVID-19 kot začasni ukrep določa
prostovoljna uporaba hitrega antigenskega testa za samotestiranje na virus
SARS-CoV-2 (v nadaljnjem besedilu: test HAG za samotestiranje).
2. člen
(1) Učenci osnovnih šol, dijaki in
študentje prostovoljno izvajajo testiranje s testi HAG za samotestiranje za
potrebe izvajanja vzgojno-izobraževalnega programa, pri čemer se testiranje
opravi v domačem okolju.
(2) Testiranje s testi HAG za
samotestiranje v domačem okolju ali v vzgojno-izobraževalnem zavodu
prostovoljno izvedejo tudi otroci in mladostniki, vključeni v zavode za vzgojo
in izobraževanje otrok in mladostnikov, ustanovljene za delo z otroki s
čustvenimi in vedenjskimi motnjami, ter v domačem okolju učenci, ki so
vključeni v tretjo do šesto stopnjo posebnega programa, razen če iz objektivnih
razlogov to ni mogoče.
(3) Osebi iz tega člena pripada deset
testov HAG za samotestiranje na mesec, ki jih sama, njeni starši ali zakoniti
zastopniki pridobijo v lekarni po predložitvi kartice zdravstvenega zavarovanja
ali po predložitvi potrdila o šolanju in osebnega dokumenta, če je oseba tujec
in nima kartice zdravstvenega zavarovanja. Če je oseba študent, poleg kartice
zdravstvenega zavarovanja predloži tudi potrdilo o šolanju in osebni dokument.
(4) Osebe iz tega člena upoštevajo
priporočila Nacionalnega inštituta za javno zdravje (v nadaljnjem besedilu:
NIJZ).
3. člen
(1) Testiranje se izvaja s testi HAG za
samotestiranje, ki jih proizvajalec nameni za samotestiranje in za katere je
proizvajalec pridobil certifikat CE priglašenega organa s sedežem v Evropski
uniji.
(2) Rezultata testiranja s testi HAG za
samotestiranje se ne vnaša v Centralni register podatkov o pacientih in se ne
uporablja za pridobitev digitalnega COVID potrdila EU v digitalni ali papirnati
obliki, opremljenega s kodo QR.
(3) V primeru pozitivnega rezultata
testiranja s testom HAG za samotestiranje testirana oseba obvesti izbranega
osebnega zdravnika, ki jo napoti na testiranje k pooblaščenemu izvajalcu
testiranja.
(4) Ob sumu ali potrjenem primeru okužbe z
virusom SARS-CoV-2 v vzgojno-izobraževalnem zavodu vodstvo zavoda ravna v
skladu z navodili NIJZ.
4. člen
(1) Sredstva za izvajanje testiranja iz 2.
člena tega odloka se zagotavljajo iz proračuna Republike Slovenije.
(2) Minister, pristojen za zdravje, določi
najvišjo višino povračila stroškov testov HAG za samotestiranje in način
izstavitve zahtevkov za povračilo teh stroškov s sklepom, ki ga objavi na
spletni strani ministrstva, pristojnega za zdravje.
5. člen
Vlada Republike Slovenije preverja
utemeljenost ukrepa iz tega odloka na podlagi strokovnih mnenj.
PREHODNI IN KONČNA DOLOČBA
6. člen
Osebam iz 2. člena tega odloka pripadajo
testi HAG za samotestiranje v skladu s tretjim odstavkom 2. člena tega odloka
za september, oktober in november 2022.
7. člen
Minister, pristojen za zdravje, sprejme in
objavi sklep iz drugega odstavka 4. člena tega odloka najpozneje do 29. avgusta
2022.
8. člen
Ta odlok začne veljati 29. avgusta 2022 in
velja do 30. novembra 2022.
Št. 00704-306/2022
Ljubljana, dne 25. avgusta 2022
EVA 2022-2711-0095
Vlada Republike Slovenije
Danijel Bešič Loredan
podpredsednik