I. SPLOŠNE DOLOČBE
1. člen
(1) Ta sklep določa:
a)    
podrobnejša pravila o merilih za obravnavo oseb iz 44. člena in 46.
člena Zakona o trgu finančnih instrumentov (Uradni list RS, št. 67/07 in 100/07
– popr.; v nadaljevanju ZTFI) kot dobro poučenih vlagateljev,
b)    
podrobnejša pravila o vodenju registra dobro poučenih vlagateljev,
dostopu do podatkov in izdajanju potrdil o osebah, vpisanih v tem registru.
(2) Agencija za trg vrednostnih papirjev (v nadaljevanju Agencija)
vodi register dobro poučenih vlagateljev v Republiki Sloveniji (v nadaljnjem
besedilu: register).
(3) V register se na lastno zahtevo vpišejo:
1.     
mala in srednje velika podjetja s sedežem v Republiki Sloveniji in
2.     
fizične osebe s prebivališčem v Republiki Sloveniji.
(4) Izrazi iz tega sklepa imajo enak pomen kot v ZTFI.
(5) Za potrebe tega sklepa se v zvezi s pojmom izdajatelja iz
prvega odstavka 27. člena ZTFI šteje, da je oseba, ki namerava izdati
vrednostne papirje oseba, ki dokaže, da je njen pristojni organ sprejel sklep o
tem, da bo izdal vrednostne papirje.
II. PODROBNEJŠA PRAVILA O MERILIH ZA OBRAVNAVO OSEB IZ 44.
ČLENA IN 46. ČLENA ZTFI KOT DOBRO POUČENIH VLAGATELJEV
2. člen
(1) Dobro poučeni vlagatelji so pravni subjekti iz 2. točke 44.
člena ZTFI, ki niso pridobili dovoljenja in tudi niso subjekt nadzora v zvezi s
poslovanjem na finančnih trgih, če je njihov korporacijski namen delovanja
izključno vlaganje v vrednostne papirje in izpolnjujejo naslednja merila:
1.     
so potekla najmanj 3 leta od njihovega vpisa v sodni register v
Republiki Sloveniji oziroma drug podoben register ali vpisnik v državi članici
ali tretji državi in
2.     
so letno v povprečju opravili najmanj 50 poslov nakupa ali prodaje
vrednostnih papirjev in
3.     
je znašala povprečna vrednost posla nakupa ali prodaje vrednostnih
papirjev v posameznem letu najmanj 100.000 EUR.
(2) Merilo za izključno vlaganje dobro poučenih vlagateljev iz
2. točke 44. člena ZTFI v vrednostne papirje je izključno ena ali obe od
naslednjih dejavnosti iz standardne klasifikacije dejavnosti Uredbe o
standardni klasifikaciji dejavnosti (Uradni list RS, št. 69/07), vpisanih v
aktu o ustanovitvi dobro poučenega vlagatelja:
1.     
K64.200 Dejavnost holdingov
2.     
K64.990 Drugje nerazvrščene dejavnosti finančnih storitev, razen
zavarovalništva in dejavnosti pokojninskih skladov.
(3) Ne glede na določbo predhodnega odstavka tega člena je
merilo za izključno vlaganje dobro poučenih vlagateljev iz 2. točke 44. člena
ZTFI v vrednostne papirje lahko tudi izključno ena ali obe od naslednjih
dejavnosti iz standardne klasifikacije dejavnosti Uredbe o uvedbi in uporabi
standardne klasifikacije dejavnosti (Uradni list RS, št. 2/02), ki se uporablja
do 31. 12. 2007, vpisanih v aktu o ustanovitvi dobro poučenega vlagatelja:
1.     
J65.230 Drugo finančno posredništvo, d.n.
2.     
K74.150 Dejavnost holdingov.
(4) Ne glede na določbe drugega in tretjega odstavka tega
člena je merilo za izključno vlaganje dobro poučenih vlagateljev iz 2. točke 44.
člena ZTFI s sedežem v državi članici ali tretji državi v vrednostne papirje
izključno ena ali obe od dejavnosti, ki so primerljive dejavnostim iz drugega
in tretjega odstavka tega člena ter so vpisane v aktu o ustanovitvi dobro
poučenega vlagatelja s sedežem v državi članici ali tretji državi.
3. člen
(1) Za posel znatne vrednosti iz 1. točke 46. člena ZTFI se
šteje posel nakupa ali prodaje finančnih instrumentov, ki presega znesek 1.000
EUR.
(2) Za ustrezen trg iz 1. točke 46. člena ZTFI se šteje organiziran
trg v Republiki Sloveniji ali drugi državi članici oziroma tretji državi.
III. PODROBNEJŠA PRAVILA O VODENJU REGISTRA DOBRO POUČENIH
VLAGATELJEV, DOSTOPU DO PODATKOV IN IZDAJANJU POTRDIL O OSEBAH, VPISANIH V TEM
REGISTRU
4. člen
(1) V register se za fizične osebe vpisujejo naslednji
podatki:
1.     
opravilna številka zadeve
2.     
ime in priimek
3.     
naslov stalnega prebivališča
4.     
davčna številka
5.     
datum vpisa v register
6.     
datum izbrisa iz registra.
(2) V register se za mala in srednje velika podjetja
vpisujejo naslednji podatki:
1.     
opravilna številka zadeve
2.     
firma
3.     
sedež
4.     
matična številka
5.     
datum vpisa v register
6.     
datum izbrisa iz registra.
5. člen
(1) Zahteva za vpis v register mora vsebovati podatke iz 2.,
3. in 4. točke prvega odstavka oziroma iz 2., 3. in 4. Točke drugega odstavka
predhodnega člena tega sklepa.
(2) Zahtevi za vpis v register mora fizična oseba priložiti naslednje
listine:
1.     
dokazila, iz katerih izhaja, da izpolnjuje najmanj dva od treh pogojev
iz 46. člena ZTFI,
2.     
dokazilo o plačilu predpisane takse.
(3) Zahtevi za vpis v register mora malo in srednje veliko podjetje
priložiti naslednje listine:
1.     
zadnje letno oziroma konsolidirano letno poročilo, iz katerega izhaja,
da ustreza najmanj dvema od treh meril iz 45. člena ZTFI,
2.     
dokazilo o plačilu predpisane takse.
(4) Če zahtevo v imenu fizične osebe oziroma malega in
srednje velikega podjetja vloži pooblaščenec, mora zahtevi priložiti
pooblastilo v izvirniku ali overjenem prepisu.
(5) Določbe predhodnih odstavkov tega člena se smiselno uporabljajo
tudi za vpis sprememb podatkov v register.
6. člen
(1) Zahteva za izbris iz registra mora vsebovati naslednje podatke:
1.     
opravilno številko zadeve iz 4. člena tega sklepa (opravilno številko
odločbe),
2.     
podatke iz 2., 3. in 4. točke prvega odstavka oziroma iz 2., 3. in 4.
točke drugega odstavka 4. člena tega sklepa.
(2) Malo in srednje veliko podjetje mora nemudoma vložiti zahtevo
za izbris iz registra, če na zadnji dan poslovnega leta ne ustreza več vsaj
dvema od treh meril iz 45. Člena ZTFI.
7. člen
(1) Register Agencija vodi kot informatizirano bazo podatkov.
(2) Ob spremembi podatka, vpisanega v register, Agencija vpiše
v informatizirano bazo podatkov datum vpisa spremembe podatka in zagotovi, da v
tej bazi ostane shranjen in dostopen tudi prej vpisani podatek. Ne glede na
prejšnji stavek ostane prej vpisani podatek fizične osebe shranjen in dostopen
tri leta od vpisa njegove spremembe.
(3) Agencija osebi, vpisani v register, na njeno zahtevo izda
potrdilo, da je vpisana v registru.
(4) Agencija vsakemu izdajatelju na njegovo zahtevo izda potrdilo,
da je posamezna oseba vpisana v registru.
(5) Agencija vsakemu izdajatelju na njegovo zahtevo omogoči
vpogled oziroma mu izda izpisek iz registra oseb, ki so vpisane v register, če
izdajatelj dokaže, da ga potrebuje za namen ponudbe vrednostnih papirjev.
(6) Potrdilo o vpisu v register Agencija zagotovi izdajatelju
oziroma dobro poučenemu vlagatelju z računalniškim izpisom vpisanih podatkov,
ki se nanašajo na posameznega dobro poučenega vlagatelja.
(7) Vpogled v register in izpisek iz registra Agencija zagotovi
izdajatelju z računalniškim izpisom vpisanih podatkov, ki se nanašajo na dobro
poučene vlagatelje (redni izpisek).
(8) Na posebno zahtevo izdajatelja Agencija na način iz
predhodnega odstavka tega člena zagotovi tudi vpogled v prej vpisane podatke, ki
se nanašajo na posameznega dobro poučenega vlagatelja (zgodovinski izpisek iz
registra), razen če je bila oseba, za katero se zahteva vpogled, že izbrisana iz
registra.
(9) Register je dostopen izdajateljem na sedežu Agencije.
8. člen
(1) Dobro poučeni vlagatelji in izdajatelji so pod pogoji iz predhodnega
člena tega sklepa upravičeni do izdaje potrdila o vpisu v register ter vpogleda
oziroma izdaje izpiska iz registra, če predhodno vložijo na Agencijo zahtevo za
izdajo potrdila o vpisu v register, za vpogled oziroma za izdajo izpiska iz registra.
(2) Zahteva dobro poučenega vlagatelja za izdajo potrdila, da
je vpisan v register, mora obsegati naslednje podatke in ji je potrebno
priložiti naslednje listine:
1.     
podatke iz 2., 3. in 4. točke prvega odstavka oziroma iz 2., 3. in 4.
točke drugega odstavka 4. člena tega sklepa za dobro poučenega vlagatelja,
2.     
dokazilo o plačilu predpisane takse,
3.     
pooblastilo v izvirniku ali overjenem prepisu, če zahtevo vlaga
pooblaščenec.
(3) Zahteva iz predhodnega odstavka tega člena se mora vložiti
na obrazcu, navedenem v prilogi št. 1, ki je sestavni del tega sklepa.
(4) Zahteva izdajatelja za izdajo potrdila, da je posamezen dobro
poučeni vlagatelj vpisan v register, mora obsegati naslednje podatke in ji je
potrebno priložiti naslednje listine:
1.     
podatke iz 2., 3. in 4. točke prvega odstavka oziroma iz 2., 3. in 4.
točke drugega odstavka 4. člena tega sklepa za izdajatelja,
2.     
dokazilo o tem, da ima vložnik status izdajatelja v skladu z določbami
prvega odstavka 27. člena ZTFI, in sicer:
- 
dokazilo o izdaji vrednostnih papirjev ali
- 
dokazilo o tem, da namerava izdati vrednostne papirje, upoštevajoč
določbo zadnjega odstavka 1. člena tega sklepa,
3.     
podatke iz 2., 3. in 4. točke prvega odstavka oziroma iz 2., 3. in 4.
točke drugega odstavka 4. člena tega sklepa za dobro poučenega vlagatelja,
4.     
dokazilo o plačilu predpisane takse,
5.     
pooblastilo v izvirniku ali overjenem prepisu, če zahtevo vlaga
pooblaščenec.
(5) Zahteva iz predhodnega odstavka tega člena se mora vložiti
na obrazcu, navedenem v prilogi št. 2, ki je sestavni del tega sklepa.
(6) Zahteva izdajatelja za vpogled oziroma za izdajo izpiska iz
registra za osebe, ki so vpisane v register, mora obsegati naslednje podatke in
ji je potrebno priložiti naslednje listine:
1.     
podatke iz 2., 3. in 4. točke prvega odstavka oziroma iz 2., 3. in 4.
točke drugega odstavka 4. člena tega sklepa za izdajatelja,
2.     
dokazilo o tem, da ima vložnik status izdajatelja v skladu z določbami
prvega odstavka 27. člena ZTFI, in sicer:
- 
dokazilo o izdaji vrednostnih papirjev ali
- 
dokazilo o tem, da namerava izdati vrednostne papirje, upoštevajoč
določbo zadnjega odstavka 1. člena tega sklepa,
3.     
dokazilo o tem, da ga potrebuje za namen ponudbe vrednostnih papirjev,
4.     
dokazilo o plačilu predpisane takse, če se zahteva nanaša na izpisek iz
registra,
5.     
pooblastilo v izvirniku ali overjenem prepisu, če zahtevo vlaga
pooblaščenec.
(7) Zahteva iz predhodnega odstavka tega člena se mora vložiti
na obrazcu, navedenem v prilogi št. 3, ki je sestavni del tega sklepa.
(8) Ne glede na določbo četrtega in šestega odstavka tega
člena zahtevi izdajatelja ni treba priložiti dokazila iz 2. Točke četrtega
odstavka tega člena oziroma iz 2. točke šestega odstavka tega člena, kadar jo
vlaga izdajatelj, kateremu je Agencija potrdila prospekt za prodajo vrednostnih
papirjev javnosti oziroma prospekt za uvrstitev vrednostnih papirjev v trgovanje
na organiziranem trgu.
9. člen
Izdajatelj podatkov o osebah, vpisanih v register, ki jih je prejel
na podlagi vložene zahteve iz 8. člena tega sklepa, ne sme posredovati tretjim
osebam oziroma javnosti.
IV. PREHODNA DOLOČBA
10. člen
Z dnem uveljavitve tega sklepa se preneha uporabljati Sklep o
natančnejši vsebini registra dobro poučenih investitorjev, o postopku vpisa in
izbrisa ter o načinu dostopa do podatkov v registru (Uradni list RS, št.
103/06).
V. KONČNA DOLOČBA
11. člen
Ta sklep začne veljati naslednji dan po objavi v Uradnem listu
Republike Slovenije.
Št. 293-1/1-3/2008
Ljubljana, dne 14. februarja 2008
EVA 2008-1611-0044
Predsednik sveta
Agencije za trg vrednostnih papirjev
dr. Miha Juhart l.r.

Priloga
1: Zahteva dobro poučenega vlagatelja za izdajo potrdila o vpisu v register
dobro poučenih vlagateljev
Priloga
2: Zahteva izdajatelja za izdajo potrdila o vpisu v register dobro poučenih
vlagateljev 
Priloga
3:Zahteva izdajatelja za vpogled v register/izdajo izpiska iz registra dobro
poučenih vlagateljev 