1. člen
(vsebina)
Ta uredba določa prireditelje iger na srečo iz 17. točke
prvega odstavka 4. člena Zakona o preprečevanju pranja denarja in financiranja
terorizma (Uradni list RS, št. 48/22 in 145/22; v nadaljnjem besedilu:
ZPPDFT-2), pri katerih obstaja nizko tveganje za pranje denarja ali
financiranje terorizma, ki se v celoti ali delno izvzamejo iz izvajanja
ukrepov, ki se nanašajo na naloge in obveznosti iz drugega odstavka 17. člena ZPPDFT-2.
2. člen
(občasni prireditelj)
Društva in neprofitne humanitarne organizacije s sedežem na
območju Republike Slovenije, ki občasno priredijo klasično igro na srečo na
podlagi zakona, ki ureja prirejanje iger na srečo, se v celoti izvzamejo iz
izvajanja ukrepov po ZPPDFT-2.
3. člen
(trajni prireditelj)
(1) Prireditelj, ki
trajno prireja klasične igre na srečo na podlagi koncesije Vlade Republike
Slovenije (v nadaljnjem besedilu: prireditelj), se deloma izvzame iz izvajanja
ukrepov za poznavanje stranke (v nadaljnjem besedilu: pregled stranke).
(2) Prireditelj pri
sklepanju poslovnega razmerja ali opravljanju transakcij opravi pregled stranke
na način in ob pogoju, kot je določen s to uredbo.
4. člen
(pregled stranke)
Pregled stranke iz prejšnjega člena obsega naslednje ukrepe:
1.     
ugotavljanje in preverjanje istovetnosti stranke (v nadaljnjem besedilu:
igralec) ob vplačilu denarnega zneska za udeležbo v klasični igri na srečo v
vrednosti 2.000 eurov ali več ali izplačilu dobitka pri transakcijah v
vrednosti 2.000 eurov ali več;
2.     
ob registraciji igralca za udeležbo v sistemu prirejanja iger na srečo,
ki se prirejajo po internetu ali drugih telekomunikacijskih sredstvih, se pregled
stranke opravi tako, kot je določeno za registracijo igralca v pravilniku, ki
ureja prirejanje iger na srečo po internetu ali drugih telekomunikacijskih
sredstvih. Igralec mora ob registraciji v prijavi vpisati tudi podatke o davčni
številki in podatke o veljavnem osebnem dokumentu, na podlagi katerega je
mogoče preveriti njegovo istovetnost (številka, vrsta in naziv izdajatelja
uradnega osebnega dokumenta);
3.     
spremljanje poslovnih aktivnosti igralca tako, kot je predpisano v 4.
točki prvega odstavka 21. člena ZPPDFT-2.
5. člen
(poglobljeni pregled stranke)
(1) Pri izvajanju postopkov iz prejšnjega člena prireditelj
vzpostavi ustrezen sistem upravljanja tveganj, ki vključuje tudi postopek, s
katerim ugotavlja, ali je igralec politično izpostavljena oseba.
(2) Ukrepe poglobljenega pregleda stranke prireditelj
izvaja tudi v primeru neobičajnih transakcij iz 55. člena ZPPDFT-2.
(3) Prireditelj opravi
poglobljeni pregled stranke tudi, kadar oceni, da igralec, poslovno razmerje,
transakcija, produkt, storitev, distribucijska pot, država ali geografsko
območje predstavljajo povečano tveganje za pranje denarja ali financiranje
terorizma.
(4) Postopki iz
prejšnjega odstavka morajo v skladu z ZPPDFT-2 temeljiti na oceni tveganja za
pranje denarja in financiranje terorizma, ki jih prireditelj določi v svojem
notranjem aktu.
KONČNA DOLOČBA
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-35/2023
Ljubljana, dne 26. januarja 2023
EVA 2022-1611-0064
Vlada Republike Slovenije
dr. Robert Golob
predsednik