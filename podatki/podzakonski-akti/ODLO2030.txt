1. člen
S tem odlokom se začasno določajo posebni pogoji glede
dobaviteljev etanola (CAS-številka: 64-17-5), kot aktivne snovi za proizvodnjo
dezinfekcijskih sredstev za zagotavljanje njihove dostopnosti na trgu v času
epidemije COVID-19.
2. člen
(1) Ne glede na določbe prvega odstavka 5. člena Uredbe
o izvajanju uredb (EU) o dostopnosti biocidnih proizvodov na trgu in njihovi
uporabi (Uradni list RS, št. 81/18) se za proizvodnjo biocidnih proizvodov
vrste 1 in 2 z aktivno snovjo etanol, ki so vpisani v Register biocidnih
proizvodov, lahko uporablja etanol, katerega proizvajalec ali uvoznik ni
vključen v seznam iz prvega odstavka 95. člena Uredbe (EU) št. 528/2012
Evropskega parlamenta in Sveta z dne 22. maja 2012 o dostopnosti na trgu
in uporabi biocidnih proizvodov (UL L št. 167 z dne 27. 6. 2012, str. 1),
zadnjič spremenjene z Delegirano uredbo Komisije (EU) 2019/1825 z dne
8. avgusta 2019 o spremembi Uredbe (EU) št. 528/2012 Evropskega parlamenta
in Sveta za vključitev zgoščenega jabolčnega soka kot aktivne snovi v Prilogo I
k Uredbi (UL L št. 279 z dne 31. 10. 2019, str. 19).
(2) Etanol, pridobljen s fermentacijo sladkorjev in
hidracijo etilena, se lahko v skladu s prejšnjim odstavkom uporablja brez
nadaljnjih omejitev. Uporabo etanola, pridobljenega po drugih postopkih, v
dezinfekcijskih sredstvih za osebno higieno odobri Urad Republike Slovenije za
kemikalije, če na podlagi proizvodnih in tehničnih specifikacij, vključno s
kemijsko sestavo, ki jih predložijo dobavitelji ali formulatorji pred dajanjem
v promet oziroma uporabo za proizvodnjo, ugotovi, da ne povzroča tveganj za
zdravje ljudi.
3. člen
Razširitev uporabe etanola iz tega odloka velja do prenehanja
razlogov zanjo, kar ugotovi Vlada Republike Slovenije s sklepom, ki ga objavi v
Uradnem listu Republike Slovenije.
4. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-13/2020
Ljubljana, dne 31. marca 2020
EVA 2020-2711-0027
Vlada Republike Slovenije
Janez Janša
predsednik