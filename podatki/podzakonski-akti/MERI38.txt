1. člen
(področje urejanja)
Ta akt določa merila za uvrstitev
strokovnjakov v register strokovnjakov (v nadaljevanju: register strokovnjakov)
iz 51.z člena Zakona o visokem šolstvu (v nadaljevanju: ZViS).
2. člen
(kandidati)
Za vpis v register lahko kandidirajo
visokošolski učitelji in višješolski predavatelji, raziskovalci in študenti.
Za vpis v register lahko kandidirajo tudi
drugi strokovnjaki, ki se ukvarjajo s presojo kakovosti v višjem oziroma
visokem šolstvu.
3. člen
(izpolnjevanje pogojev)
Za uvrstitev v register strokovnjakov
morajo kandidati izpolnjevati splošne in posebne pogoje ter imeti izkušnje s
presojo kakovosti v višjem oziroma visokem šolstvu.
4. člen
(splošni pogoji)
Kandidat izpolnjuje splošne pogoje, če je
okvirno seznanjen z:
1.    
zakonsko ureditvijo, organiziranostjo in delovanjem visokega šolstva ter
višjega strokovnega izobraževanja v Republiki Sloveniji;
2.    
evropskimi standardi in smernicami na področju visokega šolstva ter
značilnostmi evropskega visokošolskega prostora;
3.    
zagotavljanjem kakovosti v visokem šolstvu in višjem strokovnem
izobraževanju.
5. člen
(posebni pogoji)
Kandidat naj izpolnjuje naslednje posebne
pogoje:
1.    
podrobno poznavanje značilnosti, organiziranosti in delovanja
visokošolskih in višješolskih zavodov s posameznih vsebinskih področij;
2.    
višja stopnja znanja angleščine in osnovna stopnja znanja še katerega
drugega tujega jezika;
3.    
sposobnost vodenja intervjujev, postavljanja usmerjenih vprašanj, ki so
pomembna za objektivno presojo, poslušanja ter smiselnega in preglednega
povzemanja ugotovitev;
4.    
sposobnost komuniciranja v različnih okoliščinah in z različnimi
sogovorniki;
5.    
sposobnost dela v skupini in skupinskega dela;
6.    
sposobnost dobre in učinkovite priprave, izvajanja projektov ter
projektnega vodenja;
7.    
nepristranskost in neodvisnost.
6. člen
(izkušnje s presojo kakovosti)
Kandidat izkazuje izkušnje s presojo
kakovosti vsaj na treh spodaj navedenih področjih:
1.    
metode poučevanja in učenja;
2.    
način in sistem vrednotenja izobraževalnih ter znanstvenih,
raziskovalnih, umetnostnih oziroma strokovnih dosežkov;
3.    
vodenje izobraževalnega ter znanstvenega, raziskovalnega, umetnostnega
oziroma strokovnega dela;
4.    
poslovanje višješolskih in visokošolskih zavodov;
5.    
strokovni prispevek k razvijanju, oblikovanju oziroma pripravi
evalvacij;
6.    
mednarodne izkušnje s področja evalvacije.
7. člen
(javni poziv)
Svet Nacionalne agencije Republike
Slovenije za kakovost v visokem šolstvu (v nadaljevanju: svet agencije) izvede
javni poziv kandidatom za vpis v register strokovnjakov.
Kandidat mora k svoji prijavi na javni
poziv priložiti:
1.    
življenjepis;
2.    
izjavo o izpolnjevanju splošnih in posebnih pogojev;
3.    
izjavo o izpolnjevanju vsaj treh vrst izkušenj s presojo kakovosti (6.
člen) ter
4.    
priporočila oziroma reference s področja presoje kakovosti v višjem
oziroma visokem šolstvu.
Kandidatu študentu k prijavi ni treba
priložiti izjave iz tretje alineje drugega odstavka tega člena; priložiti pa
mora ustrezno dokazilo o statusu študenta na dan, ko se prijavlja na poziv.
Kandidat študent priloži tudi potrdilo o uspešno opravljenem študentskem
izobraževanju s področja presoje kakovosti v višjem oziroma visokem šolstvu po
programu, ki ga potrdi svet agencije.
8. člen
(obvezno izobraževanje)
Kandidati za vpis v register strokovnjakov
se morajo udeležiti obveznega izobraževanja, ki ga organizira agencija, iz
naslednjih tem in področij:
1.    
zakonodaja s področja višjega oziroma visokega šolstva v Republiki
Sloveniji;
2.    
merila za zagotavljanje kakovosti, ki jih pripravlja agencija;
3.    
evropski standardi in smernice s področja zagotavljanja kakovosti ter
značilnosti evropskega visokošolskega prostora;
4.    
učinkovito in uspešno vodenje projekta;
5.    
učinkovito in uspešno delo v skupini;
6.    
instrumenti za zagotavljanje kakovosti;
7.    
primeri dobre prakse;
8.    
priprava in izvedba presoje zaradi prve akreditacije;
9.    
priprava in izvedba zunanje evalvacije;
10.  priprava
poročil in njihova predstavitev svetu agencije.
9. člen
(vpis v register strokovnjakov)
Po uspešno opravljenem izobraževanju svet
agencije izvede vpis v register strokovnjakov in o tem obvesti vpisane
strokovnjake.
Strokovnjak je vpisan v register
strokovnjakov za obdobje petih let in je lahko ponovno vpisan, ko preteče pet
let od zadnjega vpisa in je uspešno opravil izobraževanje v ta namen. O
ponovnem vpisu odloča svet agencije.
Študent mora vsako leto ob začetku
študijskega leta agenciji predložiti dokazilo o statusu študenta. Po prenehanju
statusa študenta, se študenta izbriše iz registra.
10. člen
(vpis kandidatov v register strokovnjakov
brez prijave na javni poziv)
Ne glede na določbe 7., 8. in 9. člena teh
meril lahko agencija v register strokovnjakov vpiše tudi osebo, ki se ni
prijavila na javni poziv in za katero svet agencije oceni, da izpolnjuje
pogoje, ki jih za vpis v register strokovnjakov določajo ta merila.
Osebo iz prejšnjega odstavka agencija
povabi k sodelovanju s prošnjo, da pošlje svoj življenjepis in bibliografijo.
Svet agencije jo vpiše v register strokovnjakov, če s tem soglaša.
Če svet agencije meni, da je zaradi ocene o
izpolnjevanju pogojev to potrebno, lahko osebo iz prvega odstavka tega člena
prosi za pojasnilo.
Drugi odstavek 9. člena teh meril velja
tudi za strokovnjake, ki so v register strokovnjakov vpisani skladno s tem
členom.
11. člen
(stalno izobraževanje)
Zaradi stalne nadgradnje znanja s področja
zagotavljanja kakovosti se morajo v register strokovnjakov vpisani strokovnjaki
po potrebi udeleževati delavnic in izobraževanj, ki jih v ta namen organizira
agencija, študenti pa še študentskih izobraževanj s področja kakovosti v višjem
oziroma visokem šolstvu po programu, ki ga potrdi svet agencije.
12. člen
(izbris iz registra strokovnjakov)
Iz registra strokovnjakov se izbriše
strokovnjak:
1.    
na svojo željo oziroma predlog, ki ga posreduje predsedniku sveta
agencije in direktorju agencije;
2.    
zaradi kršitve določil teh meril.
O predčasnem izbrisu strokovnjaka iz
registra strokovnjakov odloča svet agencije.
13. člen
(plačilo)
Strokovnjaki so za svoje delo plačani po
izvedbi vseh predvidenih opravil v zvezi s posamezno presojo, v katero so
vključeni, in sicer na osnovi točkovalnika, ki ga določi svet agencije in je
priloga Poslovnika o delu sveta agencije.
14. člen
(sodelovanje s tujimi agencijami)
Po vpisu agencije v Evropski register za
zagotavljanje kakovosti v visokem šolstvu (European Quality Assurance Register
for Higher Education – EQAR) lahko strokovnjaki, vpisani v register
strokovnjakov, sodelujejo ob svoji privolitvi tudi v postopkih zunanje
evalvacije visokošolskih zavodov v tujini.

Merila za uvrstitev v register strokovnjakov
(Uradni list RS, št. 95/10) vsebujejo naslednjo končno
določbo:
»14. člen
(veljavnost
meril)
Ta merila začnejo veljati tretji dan po
objavi v Uradnem listu Republike Slovenije.«.

Akt o dopolnitvi Meril za uvrstitev v register
strokovnjakov (Uradni list RS, št. 17/11) vsebuje naslednjo končno določbo:
»2. člen
(veljavnost
meril)
Ta merila začnejo veljati tretji dan po
objavi v Uradnem listu Republike Slovenije.«.

Akt o spremembi in dopolnitvi Meril za
uvrstitev v register strokovnjakov (Uradni list RS, št. 22/12) spreminja 14. člen meril tako, da
se glasi:
»15. člen
(veljavnost
meril)
Ta merila začnejo veljati tretji dan po
objavi v Uradnem listu Republike Slovenije.«;
ter vsebuje naslednjo končno določbo:
»3. člen
(veljavnost)
Ta akt začne veljati naslednji dan po
objavi v Uradnem listu Republike Slovenije.«.