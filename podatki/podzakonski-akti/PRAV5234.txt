1. člen
S tem pravilnikom se določajo pogoji za izdajo soglasja
Ministrstva za obrambo za promet s kmetijskimi zemljišči, gozdovi in zemljišči
namenjenimi za poselitev (v nadaljnjem besedilu: zemljišča) v okoliših,
določenih v 6. členu uredbe o določitvi objektov in okolišev objektov, ki so
posebnega pomena za obrambo, in ukrepih za njihovo varovanje (Uradni list RS,
št. 7/99 in št. 67/03 – v nadaljnjem besedilu: uredba).
2. člen
(1) Prodajalec ali kupec zemljišča vloži vlogo za izdajo
soglasja za promet z zemljiščem na obrazcu, ki je v prilogi tega pravilnika,
pri upravi za obrambo Ministrstva za obrambo ali njeni izpostavi na območju
katere je zemljišče. 
(2) Vlogi za izdajo soglasja mora vlagatelj priložiti kopijo
lokacijske informacije za zemljišče, ki je predmet pravnega posla ter kopijo
potrdila o državljanstvu kupca oziroma osebne izkaznice ali potnega lista, če
gre za fizične osebe oziroma izpisek iz sodnega registra v primeru, če je kupec
pravna oseba.
3. člen
Pristojna uprava za obrambo pri izdaji soglasja za promet z
zemljišči odloči na podlagi: 
-       
obsega, vrste in namembnosti objektov in okolišev objektov, ki jih
uporablja Slovenska vojska oziroma so namenjene varstvu pred neeksplodiranimi
ubojnimi sredstvi; 
-       
načrtovane razmestitve enot in sredstev Slovenske vojske ter drugih
sredstev, namenjenih za obrambne potrebe; 
-       
načrtov razvoja in razmestitve enot Slovenske vojske z vidika potreb po
zagotovitvi objektov in zemljišč na podlagi materialne dolžnosti.
4. člen
Pristojna uprava za obrambo ne izda soglasja za promet z
zemljiščem, če bi bilo zaradi tega na tem območju: 
-       
zmanjšano ali onemogočeno izvajanje nujnih ukrepov za pripravljenost; 
-       
otežena ali onemogočena izvedba mobilizacije enot Slovenske vojske; 
-       
zmanjšano ali onemogočeno izvajanje načrtovanega obsega materialne
dolžnosti v zvezi z objekti in zemljišči, potrebnimi za razmestitev enot
Slovenske vojske; 
-       
zmanjšano ali onemogočeno skladiščenje ali uničevanje neeksplodiranih
ubojnih sredstev; 
-       
oteženo, zmanjšano ali onemogočeno izvajanje, v skladu z zakonom in
uredbo predpisanih ukrepov za varovanje; 
-       
omejena razmestitev in uporaba enot Slovenske vojske.
5. člen
Z uveljavitvijo tega pravilnika preneha veljati navodilo o
pogojih za izdajo soglasja Ministrstva za obrambo za promet s kmetijskimi
zemljišči ter nezazidanimi stavbnimi zemljišči (Uradni list RS, št. 14/99).
6. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 017-04-44/2003-3
Ljubljana, dne 1. septembra 2003.
EVA 2003-1911-0014
dr. Anton Grizold l. r.
Minister
za obrambo

Priloga
1: Vloga za izdajo soglasja za promet s kmetijskim zemljiščem, gozdom,
zemljiščem namenjenim za poselitev