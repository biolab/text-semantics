1. člen
(vsebina)
Ta pravilnik določa tehnične, strokovne in organizacijske
pogoje, ki jih morajo izpolnjevati organizacije, ki preverjajo izpolnjevanje
pogojev za določitev območij trajno varovanih kmetijskih zemljišč in
pripravljajo strokovne podlage s področja kmetijstva.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
organizacija je pravna ali fizična oseba, ki izpolnjuje zahtevane pogoje
iz tega pravilnika in je izbrana v skladu s predpisi, ki urejajo javno
naročanje;
2.     
strokovna podlaga je strokovna podlaga s področja kmetijstva, izdelana v
skladu z zakonom, ki ureja kmetijska zemljišča.
3. člen
(tehnični pogoji)
Organizacije morajo zagotavljati programsko opremo za zajem,
analizo in prikazovanje geografskih podatkov in podatkovnih baz, ki mora
omogočati:
-       
izmenjavo (uvoz in izvoz oziroma kreacijo) shp in gml datotek;
-       
prikaze podatkov na rastrskih podlogah (na primer: DOF, TTN) in delo z
georeferenciranimi rastrskimi podlogami (uvoz in izvoz oziroma kreacijo);
-       
analizo podatkov z grafičnimi preseki (grafični podatki v povezavi z
atributnimi tabelami);
-       
preverbo topološke pravilnosti vektorskih podatkov in
-       
pripravo bilanc površin.
4. člen
(strokovni pogoji)
(1) Organizacije morajo zagotavljati:
1.     
najmanj eno osebo, ki ima pridobljeno licenco »PPN« v skladu s predpisi,
ki urejajo arhitekturno in inženirsko dejavnost, in najmanj pet referenc na
področju vodenja izdelave:
- 
občinskih prostorskih načrtov,
- 
posameznih sestavin občinskih prostorskih načrtov, če obravnavajo tudi
spremembo namenske rabe kmetijskih zemljišč,
- 
sprememb in dopolnitev občinskih prostorskih načrtov, če obravnavajo
tudi spremembo namenske rabe kmetijskih zemljišč, ali
- 
posameznih sestavin spremembe in dopolnitve občinskih prostorskih
načrtov, če obravnavajo tudi spremembo namenske rabe kmetijskih zemljišč;
2.     
najmanj eno osebo, ki ima pridobljeno pooblastilo za bonitiranje v
skladu s predpisi, ki urejajo bonitiranje zemljišč, in najmanj pet referenc na
področju bonitiranja zemljišč;
3.     
najmanj eno osebo, ki ima končano najmanj izobrazbo, pridobljeno po
študijskih programih druge stopnje, oziroma izobrazbo, ki ustreza ravni
izobrazbe, pridobljene po študijskih programih druge stopnje, v skladu z
zakonom, ki ureja slovensko ogrodje kvalifikacij (8. raven), s področja
kmetijstva in najmanj pet referenc na področju komasacij, agromelioracij,
namakanja, priprave posameznih sestavin občinskih prostorskih načrtov, če
obravnavajo tudi spremembo namenske rabe kmetijskih zemljišč, ali priprave
posameznih sestavin spremembe in dopolnitve občinskih prostorskih načrtov, če
obravnavajo tudi spremembo namenske rabe kmetijskih zemljišč.
(2) Organizacije morajo izkazovati najmanj pet referenc na
področju izdelave:
-       
občinskih prostorskih načrtov,
-       
posameznih sestavin občinskih prostorskih načrtov, če obravnavajo tudi
spremembo namenske rabe kmetijskih zemljišč,
-       
sprememb in dopolnitev občinskih prostorskih načrtov, če obravnavajo
tudi spremembo namenske rabe kmetijskih zemljišč, ali
-       
posameznih sestavin spremembe in dopolnitve občinskih prostorskih
načrtov, če obravnavajo tudi spremembo namenske rabe kmetijskih zemljišč.
5. člen
(organizacijski pogoji)
Organizacije morajo biti registrirane za izvajanje strokovne,
znanstvene in tehnične dejavnosti – področje M/71 (M/71.112) ali M/72 (M/72.110
ali M/72.190) v skladu s predpisom, ki ureja standardno klasifikacijo
dejavnosti.
6. člen
(seznam organizacij)
(1) Organizacije, ki izdelujejo strokovne podlage,
izbere ministrstvo, pristojno za kmetijstvo, v skladu s predpisi, ki urejajo
javno naročanje. Z izbranimi organizacijami se sklene okvirni sporazum v skladu
s predpisi, ki urejajo javno naročanje.
(2) Seznam organizacij iz prejšnjega odstavka
ministrstvo, pristojno za kmetijstvo, objavi na svoji spletni strani.

Pravilnik o tehničnih, strokovnih in
organizacijskih pogojih, ki jih morajo izpolnjevati organizacije za izdelavo
strokovnih podlag s področja kmetijstva (Uradni list RS, št. 80/16) vsebuje naslednjo končno določbo:
»7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika o tehničnih,
strokovnih in organizacijskih pogojih, ki jih morajo izpolnjevati organizacije
za izdelavo strokovnih podlag s področja kmetijstva (Uradni list RS, št. 12/19) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.