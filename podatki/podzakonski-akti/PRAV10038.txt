I. SPLOŠNE DOLOČBE
1. člen
(1) Ta pravilnik določa vsebino in obseg informacij o
potrošniških kreditih, ki jih je dajalec kredita ali kreditni posrednik dolžan
zagotoviti potrošniku pred sklenitvijo kreditne pogodbe, dodaten pouk in
opozorila glede na vrste in način sklepanja kreditnih pogodb, obliko in vsebino
obrazcev, ki jih mora dajalec kreditov uporabljati pri podaji informacij
potrošnikom ter način podajanja informacij.
(2) S tem pravilnikom se v pravni red Republike Slovenije delno
prenaša Direktiva 2008/48/ES Evropskega parlamenta in Sveta z dne 23. aprila
2008 o potrošniških kreditnih pogodbah in razveljavitvi Direktive Sveta
87/102/EGS (UL L št. 133 z dne 22. 5. 2008, str. 66).
2. člen
Izrazi uporabljeni v tem pravilniku imajo enak pomen, kot ga
imajo v Zakonu o potrošniških kreditih (Uradni list RS, št. 59/10; v nadaljnjem
besedilu: zakon).
II. PREDHODNE INFORMACIJE PRI KREDITNIH POGODBAH
3. člen
Dajalec kredita ali kreditni posrednik mora pred sklenitvijo kreditne
pogodbe, razen če gre za kreditno pogodbo iz 4. in 5. člena tega pravilnika,
potrošniku zagotoviti naslednje informacije:
1.     
vrsto potrošniškega kredita (npr. hipotekarni kredit, finančni najem
(leasing), odlog plačila, gotovinsko posojilo, prekoračitev na plačilnem
računu);
2.     
firmo in sedež ali ime in naslov dajalca kredita in kreditnega posrednika,
če se pogodba sklepa s pomočjo kreditnega posrednika;
3.     
skupni znesek kredita in pogoje črpanja;
4.     
obdobje trajanja kreditne pogodbe;
5.     
blago ali storitev ter njuno vrednost v primeru kredita v obliki odloga
plačila in v primeru povezanih kreditnih pogodb;
6.     
kreditno obrestno mero in pogoje, ki urejajo uporabo kreditne obrestne
mere ter če obstaja, indeks ali referenčno obrestno mero, ki se uporablja za
začetno kreditno obrestnomero; obdobja veljavnosti obrestne mere ter pogoji in
postopki za spremembo kreditne obrestne mere. Kadar se v različnih okoliščinah
uporabljajo različne kreditne obrestne mere, se informacije navedejo za vsako
od teh;
7.     
efektivno obrestno mero in skupni znesek, ki ga mora plačati potrošnik
na podlagi reprezentativnega primera. Pri tem se navedejo vse predpostavke za
izračun efektivne obrestne mere, vključno z datumom, na katerega so
predpostavke vezane. Če je potrošnik obvestil dajalca kredita o enem ali več elementih
želenega kredita, dajalec kredita te elemente upošteva. Če kreditna pogodba
določa različne načine črpanja z različnimi stroški ali kreditnimi obrestnimi
merami in se upošteva predpostavka iz 2. točke tretjega odstavka 23. člena
zakona, se navede, da je izračun narejen za najpogosteje uporabljen način črpanja,
zaradi česar drugi mehanizmi črpanja za to vrsto kreditne pogodbe lahko
povzročijo višje efektivne obrestne mere;
8.     
skupni znesek za plačilo ter število in pogostnost plačil, ki jih mora
opraviti potrošnik in vrstni red, po katerem bodo poplačani zneski, ki jih
dolguje potrošnik in so zaračunani po različnih kreditnih obrestnih merah ter
podatek o obročnem ali anuitetnem odplačevanju kredita;
9.     
stroške vodenja enega ali več računov za izvrševanje plačilnih
transakcij in črpanj, razen če je odprtje računa neobvezno; stroške uporabe
plačilnih sredstev za plačila in črpanja ter ostale stroške, ki izhajajo iz
kreditne pogodbe in pogoje, pod katerimi se lahko ti stroški spremenijo;
10.  
stroške, ki jih mora potrošnik ob sklenitvi kreditne pogodbe plačati notarju
v skladu z notarsko tarifo, če obstajajo;
11.  
podatek o sklenitvi pomožne pogodbe o storitvah v zvezi s kreditno
pogodbo, kadar je sklenitev pomožne pogodbe obvezna za samo pridobitev kredita
ali kadar tako določajo pogoji, pod katerimi dajalec kredita trži kredit. Če
stroškov pomožnih storitev ni možno določiti vnaprej, se navede opozorilo, da
ti stroški obstajajo, niso pa zajeti v izračun efektivne obrestne mere;
12.  
vsakokratno veljavno kreditno obrestno mero v primeru zamude pri
plačilu, pogoje in postopke za njeno spremembo in morebitne stroške v primeru
zamude;
13.  
opozorilo o posledicah neplačevanja oziroma zamude pri odplačevanju;
14.  
zahtevana zavarovanja;
15.  
obstoj ali odsotnost potrošnikove pravice do odstopa od pogodbe brez
navedbe razloga;
16.  
potrošnikovo pravico do predčasnega odplačila in, če je potrebno,
pravico dajalca kredita do nadomestila ter način določitve tega nadomestila v
skladu z 19. členom zakona;
17.  
potrošnikovo pravico do takojšnje in brezplačne seznanitve z rezultati
poizvedbe v zbirkah osebnih podatkov in pridobljenimi informacijami v skladu s
četrtim odstavkom 9. člena zakona;
18.  
časovno obdobje, v katerem dajalca kredita zavezujejo predhodne
informacije;
19.  
pravico potrošnika, da na zahtevo poleg predhodnih informacij brezplačno
prejme tudi osnutek kreditne pogodbe, ki je sestavljena v skladu z zakonom in
navedbo, da dajalec kredita potrošniku ni dolžan zagotoviti osnutka pogodbe, če
ob vložitvi potrošnikove zahteve z njim ni pripravljen skleniti kreditne
pogodbe.
(2) Pri kreditnih pogodbah, pri katerih je obračun vezan na uporabo
tuje valute, mora dajalec kreditov poleg informacij iz prejšnjega odstavka
navesti tudi tujo valuto in tečaj, po katerem se izračunava vrednost v domači
valuti ter opozorilo, da se ob spremembi tečaja lahko spremenijo tudi predvideni
zneski posameznih plačil.
4. člen
(1) Dajalec kredita ali kreditni posrednik mora pred
sklenitvijo kreditne pogodbe z dovoljeno možnostjo prekoračitve stanja na
plačilnem računu potrošnika, pri kateri ima dajalec kredita pravico od
potrošnika na zahtevo ali v roku treh mesecev terjati odplačilo, potrošniku
zagotoviti naslednje informacije:
1.     
vrsto potrošniškega kredita;
2.     
firmo ali ime in sedež ali naslov dajalca kredita in kreditnega posrednika,
če se pogodba sklepa s pomočjo kreditnega posrednika;
3.     
skupni znesek kredita;
4.     
obdobje trajanja kreditne pogodbe;
5.     
kreditno obrestno mero in pogoje, pod katerimi kreditna obrestna mera
velja ter indeks ali referenčno obrestno mero, ki se uporablja za izračun
kreditne obrestne mere;
6.     
vse stroške, veljavne od datuma sklenitve kreditne pogodbe in pogoje,
pod katerimi se lahko stroški spremenijo;
7.     
efektivno obrestno mero, s prikazom reprezentativnega primera, pri čemer
se navedejo vse predpostavke za izračun te obrestne mere;
8.     
pogoje in postopke za odpoved kreditne pogodbe;
9.     
zamudno obrestno mero, pogoje in postopke za njeno spremembo ter stroške
v primeru zamude pri odplačevanju;
10.  
potrošnikovo pravico do takojšnje in brezplačne seznanitve z rezultatom
poizvedbe v zbirkah osebnih podatkov in pridobljenimi informacijami v skladu s
četrtim odstavkom 9. člena zakona;
11.  
časovno obdobje, v katerem dajalca kredita zavezujejo predhodne
informacije;
12.  
pravico potrošnika, da na zahtevo poleg predhodnih informacij brezplačno
prejme tudi osnutek kreditne pogodbe, ki je sestavljena v skladu z zakonom in
navedbo, da dajalec kredita potrošniku ni dolžan zagotoviti osnutka pogodbe, če
ob vložitvi potrošnikove zahteve z njim ni pripravljen skleniti kreditne
pogodbe;
13.  
pravico dajalca kredita, če obstaja, da kadarkoli zahteva poplačilo
celotnega zneska kredita z navedbo roka, v katerem ga mora potrošnik poplačati.
(2) Pri kreditnih pogodbah iz prejšnjega odstavka, pri katerih
je obračun vezan na uporabo tuje valute, mora dajalec kreditov poleg informacij
iz prejšnjega odstavka zagotoviti tudi informacije iz drugega odstavka 3. člena
tega pravilnika.
5. člen
Pri kreditni pogodbi, s katero se potrošnik in dajalec kredita
dogovorita o načinu odloga plačil ali o spremenjeni dinamiki odplačil
(reprogramiranju dolga), mora dajalec kredita ali kreditni posrednik poleg
informacij iz prejšnjega člena tega pravilnika potrošniku zagotoviti tudi
naslednje predhodne informacije:
1.     
skupni znesek za plačilo ter število in pogostnost plačil, ki jih mora
opraviti potrošnik in vrstni red, po katerem bodo poplačani zneski, ki jih
dolguje potrošnik in so zaračunani po različnih kreditnih obrestnih merah ter
ali gre za obročno ali za anuitetno odplačevanje kredita;
2.     
potrošnikovo pravico do predčasnega odplačila in, če je potrebno,
pravico dajalca kredita do nadomestila ter način določitve tega nadomestila v
skladu z 19. členom zakona.
III. PREDHODNE INFORMACIJE PRI KREDITNIH POGODBAH, SKLENJENIH
NA DALJAVO
6. člen
(1) Pri kreditnih pogodbah iz 3., 4. in prejšnjega člena tega
pravilnika, ki se sklepajo s pomočjo sredstev za sporazumevanje na daljavo, kot
jih določa zakon, ki ureja varstvo potrošnikov, mora dajalec kreditov pred
sklenitvijo kreditne pogodbe zagotoviti potrošniku poleg informacij iz 3., 4. Oziroma
prejšnjega člena tega pravilnika tudi naslednje informacije:
1.     
firmo ali ime ter sedež ali naslov predstavnika dajalca kredita v državi
članici, v kateri je prebivališče potrošnika;
2.     
sodni ali drug javni register, v katerega je dajalec kredita vpisan;
3.     
ime nadzornega organa, če je za dejavnost dajalca kreditov potrebno
dovoljenje;
3.     
navodila za uveljavljanje pravice potrošnika do odstopa od kreditne
pogodbe v roku 14 dni;
4.     
informacijo o pravu, ki se uporablja pri poslovanju s potrošnikom pred
sklenitvijo kreditne pogodbe;
5.     
informacijo o pravu, ki se uporablja za kreditno pogodbo in o pristojnem
sodišču;
6.     
jezik, v katerem bo sklenjena kreditna pogodba in jezik komuniciranja s
potrošnikom;
7.     
informacija o tem ali je potrošniku dostopen pritožni postopek in
postopek zunajsodnega reševanja sporov.
(2) Če je kreditna pogodba sklenjena s pomočjo sredstva za
sporazumevanje na daljavo, ki ne omogoča zagotavljanja predhodnih informacij na
način iz 8. člena tega pravilnika, mora dajalec kreditov ali kreditni posrednik
zagotoviti predhodne informacije takoj po sklenitvi kreditne pogodbe.
7. člen
(1) V primeru ustnih sporočil po telefonu mora opis glavnih značilnostih
kreditne pogodbe iz 3. člena tega pravilnika vsebovati vsaj naslednje
informacije:
1.     
skupni znesek kredita;
2.     
pogoje črpanja kredita;
3.     
obdobje trajanja kreditne pogodbe;
4.     
blago ali storitev ter njuno vrednost v primeru kredita v obliki odloga
plačila in v primeru povezanih kreditnih pogodb;
5.     
kreditno obrestno mero in pogoje, pod katerimi velja kreditna obrestna
mera ter, če obstaja, indeks ali referenčno obrestno mero, ki se uporablja za
začetno kreditno obrestno mero;
6.     
obdobja, pogoje in postopke za spreminjanje obrestne mere. Če se v
različnih okoliščinah uporabljajo različne kreditne obrestne mere, se
informacije navedejo za vsako od teh;
7.     
efektivno obrestno mero, z navedbo reprezentativnega primera z vsemi
predpostavkami za izračun efektivne obrestne mere;
8.     
skupni znesek za plačilo, število in pogostnost plačil, ki jih mora
opraviti potrošnik in vrstni red, po katerem bodo poplačani zneski, ki jih
dolguje potrošnik in so zaračunani po različnih kreditnih obrestnih merah;
9.     
podatek ali gre za obročno ali za anuitetno odplačevanje kredita.
(2) Pri kreditnih pogodbah iz 4. člena tega pravilnika mora
telefonska informacija potrošniku o glavnih značilnostih kredita, vsebovati vsaj
podatke iz 1., 5., 7. in 8. točke prejšnjega odstavka, podatek o stroških,
veljavnih od datuma sklenitve kreditne pogodbe in pogojih, pod katerimi se
lahko ti stroški spremenijo in navedbo o pravici dajalca kredita, da kadarkoli zahteva
poplačilo celotnega zneska kredita z navedbo roka, v katerem mora potrošnik
poplačati celotni znesek.
(3) Pri kreditnih pogodbah iz 5. člena tega pravilnika mora telefonska
informacija potrošniku o glavnih značilnostih kredita vsebovati vsaj podatke iz
1., 3., 5., 7. in 8. točke prvega odstavka tega člena, podatek o vseh stroških,
veljavnih od datuma sklenitve kreditne pogodbe in pogojih, pod katerimi se
lahko stroški spremenijo.
IV. NAČIN ZAGOTAVLJANJA PREDHODNIH INFORMACIJ IN POSEBNA
OPOZORILA POTROŠNIKOM
8. člen
(1) Dajalec kredita ali kreditni posrednik zagotovi predhodne
informacije na obrazcu »Standardne predhodne informacije za potrošniški
kredit«, ki je kot Priloga I sestavni del tega pravilnika.
(2) Ne glede na prejšnji odstavek tega člena pri kreditnih pogodbah
iz 4. in 5. člena tega pravilnika dajalec kredita ali kreditni posrednik
zagotovi predhodne informacije na obrazcu »Predhodne informacije pri
prekoračitvah stanja na plačilnem računu in reprogramiranju dolga«, ki je kot
Priloga II sestavni del tega pravilnika.
(3) Če dajalec kredita ali kreditni posrednik potrošniku zagotovi
dodatne informacije o potrošniškem kreditu, se posredujejo v ločenem dokumentu,
ki se priloži obrazcu za potrošniški kredit.
(4) Vse predhodne informacije morajo biti podane v besedilu enake
velikosti in poudarjenosti in biti čitljive.
9. člen
(1) Dajalec kredita ali kreditni posrednik mora potrošniku na
razumljiv in nazoren način zagotoviti predhodne informacije o potrošniškem
kreditu, na podlagi katerih potrošnik primerja različne ponudbe in presodi
ustreznost ponujenega kredita glede na njegove potrebe, finančni položaj in
premoženjsko stanje.
(2) Dajalec kredita ali kreditni posrednik mora potrošniku na
njegovo zahtevo zagotoviti dodatna ustna ali pisna pojasnila.
(3) Dajalec kredita ali kreditni posrednik mora potrošnika opozoriti
na pravne posledice, ki izhajajo iz sklenitve nameravane kreditne pogodbe,
znana in običajna tveganja ter morebitne druge okoliščine v zvezi s sklenitvijo
kreditne pogodbe, če jih pozna.
(4) Če potrošnik obvesti dajalca kredita ali kreditnega posrednika
o enem ali več elementih želenega kredita, dajalec kredita ali kreditni
posrednik te elemente smiselno upošteva, vendar je hkrati dolžan potrošnika
opozoriti na tveganja, ki so nesorazmerno velika glede na podatke o finančnem
položaju in premoženjskem stanju potrošnika, s katerimi razpolaga.
V. KONČNA DOLOČBA
10. člen
Ta pravilnik začne veljati 1. aprila 2011.
Št. 007-160/2010/16
Ljubljana, dne 16. decembra 2010
EVA 2010-2111-0006
mag. Darja Radić l.r.
Ministrica
za gospodarstvo

Priloga
I: Standardne prehodne informacije za potrošniški kredit
Priloga
II: Prehodne informacije za potrošnike pri prekoračitvah stanja na plačilnem
računu ter pri reprogramiranju dolga