1. člen
Ta pravilnik določa, katere dejavnosti niso združljive z
nalogami davčne službe in jih uslužbenci davčne uprave ne smejo opravljati.
2. člen
Z nalogami davčne službe, ob upoštevanju omejitev iz prvega
odstavka 100. člena Zakona o javnih uslužbencih (Uradni list RS, št. 35/05 –
uradno prečiščeno besedilo), niso združljiva dela na področju naslednjih
dejavnosti: 
-       
računovodska in knjigovodska dejavnost, 
-       
revizijska dejavnost, 
-       
davčno svetovanje, 
-       
izterjava dolgov, 
-       
podjetniško in poslovno svetovanje, 
-       
pravno svetovanje na področjih iz prve do pete alinee tega člena, 
-       
trgovina na drobno zunaj prodajaln, 
-       
dejavnost posredovanja in zaposlovanja delovne sile, 
-       
dejavnost zasebnih detektivov, 
-       
opazovanje, varovanje in druge zaščitne dejavnosti v zvezi s prevozom
dragocenosti, varovanjem oseb ali javnim prevozom, 
-       
zaščitno uničevanje podatkov ne glede na medij.
3. člen
Če uslužbenec davčne uprave meni, da je opravljanje določene
dejavnosti, ki ni navedena v 2. členu tega pravilnika, nezdružljivo z nalogami
davčne službe, o tem nemudoma oziroma pred začetkom opravljanja dejavnosti
pisno obvesti generalnega direktorja oziroma generalno direktorico (v
nadaljnjem besedilu: generalni direktor) davčne uprave. 
Če generalni direktor davčne uprave oceni, da je opravljanje
dejavnosti nezdružljivo z opravljanjem nalog davčne službe, o tem odloči s
sklepom. Generalni direktor davčne uprave izda sklep v 30 dneh, šteto od dneva
prejema obvestila. 
V primeru, da generalni direktor davčne uprave sklepa v roku,
navedenem v prejšnjem odstavku, ne izda, se šteje, da je opravljanje dejavnosti
združljivo z opravljanjem nalog davčne službe.
4. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 429-07-4/2004/75
Ljubljana, dne 7. julija 2005.
EVA 2005-1611-0067
dr. Andrej Bajuk l. r. 
Minister 
za finance