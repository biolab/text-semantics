1. člen
(vsebina pravilnika)
Ta pravilnik določa dolžnosti pravnih in
fizičnih oseb pri uporabi fitofarmacevtskih sredstev (v nadaljnjem besedilu:
FFS).
2. člen
(pomen izrazov)
Za potrebe tega pravilnika se uporabljajo
izrazi iz zakona, ki ureja FFS, ter izrazi, ki imajo naslednji pomen:
-      
tretiranje je nanašanje FFS na rastline, rastlinske proizvode, v
tla ali objekte zaradi varstva rastlin in rastlinskih proizvodov pred
škodljivimi organizmi vključno s pleveli;
-      
uporabnik je pravna ali fizična oseba, ki izvaja ukrepe
zdravstvenega varstva rastlin ali kakorkoli drugače uporablja FFS, kot je npr.
zatiranje škodljivih organizmov na nekmetijskih površinah (železniški objekti,
letališča, avtoceste ipd.), dodelava in razkuževanje semen sadilnega materiala
in podobno;
-      
zanašanje je neposredno zanašanje kapljic škropilne ali pršilne
mešanice izven območja tretiranja zaradi aplikacijskega nanašanja FFS, naravnih
zračnih tokov in turbulentnih tokov, povzročenih z napravami za nanašanje FFS;
-      
sistemična FFS so FFS, ki se premeščajo oziroma pretakajo po
notranjosti rastline in delujejo na škodljive organizme preko rastlinskih sokov
daljši čas;
-      
kontaktna FFS so FFS, ki ostanejo na površini rastline in
delujejo na škodljive organizme le kontaktno;
-      
čebelam nevarna FFS so FFS, ki so zaradi svojih lastnosti
označena kot čebelam nevarna;
-      
čas cvetenja je čas od odpiranja prvih cvetov do odcvetenja.
3. člen
(splošna načela)
(1) Uporabnik mora spoštovati načela dobre
kmetijske prakse, varstva okolja, integriranega varstva rastlin in drugih
postopkov, ki zagotavljajo najmanjšo možno uporabo FFS tako, da ne
povzroči nedopustnega onesnaženja okolja.
(2) Uporabnik mora skrbeti, da FFS ne pride
v neposreden stik s človekom in do zanašanja:
-      
v vodotoke, jezera in druge vode,
-      
v podtalnico,
-      
v objekte za preskrbo s pitno vodo,
-      
na sosednje gojene rastline, zemljišča in skladišča kmetijskih
proizvodov,
-      
v objekte za skladiščenje in predelavo rastlin, objekte za rejo in
oskrbo živali, če taka uporaba lahko ogrozi zdravje ljudi in živali.
4. člen
(pravilna uporaba)
(1) FFS je treba uporabljati v skladu z
navodilom za uporabo ob upoštevanju navedb in opozoril na etiketi.
(2) Pri tretiranju je treba uporabiti metodo,
ki je z vidika dobre kmetijske prakse in varovanja okolja najprimernejša.
(3) Uporabnik mora s FFS rokovati tako, da
upošteva določbe predpisov, ki urejajo varnost in zdravje pri delu.
(4) Pri tretiranju v nočnem času je v
bližini naselij potrebno upoštevati predpise, ki urejajo javni red in mir.
5. člen
(preprečevanje imisij)
(1) Tretiranje se mora izvajati na način,
ki preprečuje zanašanje na sosednje parcele oziroma sosednje gojene rastline ob
upoštevanju hitrosti in smeri vetra.
(2) Če parcela meji na cesto ali pot, kjer
se v času tretiranja na izpostavljenem delu sprehajajo ljudje ali prevažajo
čebele, ki so zaradi tega lahko izpostavljeni negativnemu vplivu FFS, mora
uporabnik tretiranje začasno prekiniti.
(3) Uporabniki, katerih parcele mejijo na
vrtce, šolo, otroška in športna igrišča, zdravstvene ustanove, domove
upokojencev ali druge podobne objekte, morajo najmanj 24 ur pred uporabo FFS, o
tem pisno obvestiti tamkajšnjo upravo objekta. V obvestilu mora biti
navedeno trgovsko ime FFS, način, datum in predvidena ura tretiranja.
(4) Traktorske pršilnike in motorne
nahrbtne škropilnice je treba uporabljati v oddaljenosti najmanj 20 m od
čebelnjaka, objektov iz prejšnjega odstavka, ali stanovanjskega objekta ter
njihovih funkcionalnih zemljišč, kjer se zadržujejo ljudje ali gojijo kmetijski
pridelki.
(5) Ne glede na prejšnji odstavek je
tretiranje s traktorskim pršilnikom ali motorno nahrbtno škropilnico dovoljeno
v manjši razdalji, če imetnik parcele, hišni svet oziroma uprava objekta to
pisno dovoli.
6. člen
(dodatno varstvo čebel)
(1) Cvetoča podrast v trajnih nasadih mora
biti v času tretiranja s FFS, ki so za čebele nevarna,
pokošena oziroma mora biti na drug način preprečeno, da bi jo FFS doseglo.
(2) Uporaba sistemičnih, čebelam nevarnih FFS, je prepovedana v času cvetenja gojenih rastlin.
(3) Uporaba kontaktnih, čebelam nevarnih FFS, je v času cvetenja gojenih rastlin dovoljena v nočnem času od
dve uri po sončnem zahodu do dve uri pred sončnim vzhodom.
(4) (črtan).
(5) (črtan).
7. člen
(uporaba FFS v bližini voda)
(1) Uporabnik FFS mora upoštevati omejitve
uporabe na določenih tleh zaradi varstva podzemnih voda in podtalnice,
kot je razvidno iz etikete in navodila za uporabo ali prepovedi uporabe
posameznih FFS, in upoštevati prepovedi in omejitve uporabe FFS na določenih
območjih v skladu s predpisi, ki urejajo varstvo voda.
(2) Tretiranje, pripravljanje škropilne
mešanice in spiranje naprav za nanašanje FFS ni dovoljeno v neposredni bližini
izvirov, vodotokov, jezer, drugih voda in objektov za preskrbo s pitno vodo.
(3) Ostankov FFS ni dovoljeno izpirati v
vodnjake, ponikovalnico (odtočne odprtine), greznice in kanalizacijo. Zaradi
preprečitve onesnaženja podtalnice je pri čiščenju naprav za nanašanje FFS,
prepovedano točkovno izpuščanje vode. Vodo, uporabljeno za čiščenje
naprav je treba razpršiti na že tretirani površini ali na drugi, biološko
aktivni površini.
(4) Pri tretiranju parcel, ki se nahajajo v
bližini voda, se mora upoštevati varovalni pas, določen v skladu s predpisi, ki
urejajo varstvo voda in navedbami na etiketi oziroma v navodilu za uporabo.
7.a člen
(dobra kmetijska praksa pri tretiranju
semena s FFS)
(1) Seme se sme tretirati s FFS le v
napravah za razkuževanje semenskega materiala, skladnih s pravilnikom, ki ureja
pridobitev certifikata o skladnosti za naprave za nanašanje fitofarmacevtskih
sredstev. 
(2) Seme smejo v skladu s prejšnjim
odstavkom tretirati le fizične in pravne osebe, ki so vpisane v register
dobaviteljev v skladu z zakonom, ki ureja semenski material kmetijskih rastlin,
in sicer za opravljanje dejavnosti »priprava za trg semena poljščin in
zelenjadnic«.
(3) Dodelano seme, ki je že tretirano z
insekticidi, se ne sme ponovno tretirati z istimi ali dodatnimi FFS. 
7.b člen
(dobra kmetijska praksa pri rokovanju in
setvi tretiranega semena)
(1) Pri rokovanju s tretiranim semenom v
vrečah je treba ravnati na način, da se preprečijo mehanske poškodbe semena in
embalaže ter odpadanje obloge s tretiranega semena.
(2) Pri polnjenju nasipnice sejalnice se iz
vreče ne sme stresti prahu, ki je odpadel s tretiranega semena.
(3) Izpraznjene vreče in odpadli prah v
vrečah je treba odstraniti v skladu s predpisi, ki urejajo odpadke.
(4) Neporabljeno tretirano seme je treba do
naslednje setve shraniti skupaj z etiketo v dobro zaprtih vrečah in ločeno od
ostalega netretiranega semena ali odstraniti v skladu s predpisi, ki urejajo
odpadke.
(5) Pred setvijo tretiranega semena je
treba natančno prebrati opozorila in obvestila na etiketi o osebni zaščiti,
varovanju okolja in živali ter jih pri setvi dosledno upoštevati. Za setev je
treba uporabiti tehnično brezhibne naprave.
(6) Setev semena koruze, tretiranega s FFS,
ki so označena kot čebelam nevarna, se sme izvajati s podtlačnimi pnevmatskimi
sejalnicami le, če so opremljene z napravo, ki zmanjša odnašanje prašnih delcev
v toku izstopajočega zraka v okolico. 
(7) Pri setvi semena, tretiranega s FFS, ki
so označena kot pticam nevarna, je treba:
-      
poskrbeti, da je posejano seme popolnoma prekrito z zemljo; 
-      
morebitno raztreseno seme takoj pobrati in odstraniti.
8. člen
(prenehal
veljati)
9. člen
(shranjevanje FFS)
(1) FFS morajo biti shranjena v originalni
embalaži, ločeno od živil in drugih predmetov splošne rabe, izven dosega otrok,
v ustreznih pogojih temperature, vlage in svetlobe, v skladu z navedbami v
navodilu proizvajalca.
(2) Uporabnik ne sme posedovati oziroma
shranjevati FFS, ki niso registrirana v Republiki Sloveniji oziroma zanje ni
dovoljena uporaba zalog po preteku veljavnosti odločbe o registraciji v skladu
s predpisom, ki ureja ravnanje z zalogami in določbami akta, ki ureja
prenehanje registracije.
10. člen
(odpadki FFS)
(1) Če je FFS razvrščeno in označeno kot
nevarno, je treba z odpadno embalažo, ostanki, FFS, ki jim je bila odvzeta
registracija in odpadki, ki nastanejo pri sanaciji ob nezgodah (v nadaljnjem
besedilu: odpadki FFS) ravnati kot z nevarnimi odpadki, v skladu s pravilnikom,
ki ureja odpadke. Ostanke FFS je treba odvreči v zbiralnik posebnih odpadkov.
(2) Odpadke FFS, ki jih ni mogoče takoj na
primeren način odstraniti, mora uporabnik do odstranitve hraniti v posebnih
pokritih, nevnetljivih in nekorozivnih posodah izven dosega otrok.
11. člen
(obveščanje o nezaželenih vplivih FFS)
Uporabnik FFS mora nemudoma obvestiti
upravo oziroma pristojnega kmetijskega inšpektorja o vseh opažanjih v zvezi z
možnostjo nevarnega ali neželenega vpliva FFS ali ostankov FFS na zdravje
ljudi, živali, okolje, tretirane rastline ali rastline, ki sledijo v kolobarju.
12. člen
(obveščanje o nesrečah)
V primeru nesreče, v kateri je lahko
ogroženo zdravje ljudi, živali ali okolja, mora uporabnik ravnati v skladu z
navodilom proizvajalca na etiketi oziroma varnostnem listu ter o nesreči
nemudoma obvestiti policijsko ali gasilsko postajo.

Priloga
I: Evidenca o uporabi fitofarmacevtskih sredstev

Pravilnik o dolžnostih uporabnikov
fitofarmacevtskih sredstev (Uradni list RS, št. 62/03)
vsebuje naslednji končni določbi:
»13. člen
(prenehanje
veljavnosti)
Z dnem uveljavitve tega pravilnika preneha
veljati odredba o varstvu čebel pred kemičnimi sredstvi za varstvo rastlin
(Uradni list SRS, št. 23/77).
14. člen
(uveljavitev
pravilnika)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembi Pravilnika o dolžnostih
uporabnikov fitofarmacevtskih sredstev (Uradni list RS, št. 5/07) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dolžnostih uporabnikov fitofarmacevtskih sredstev (Uradni list RS,
št. 30/09) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o integriranem varstvu rastlin pred
škodljivimi organizmi (Uradni list RS, št. 43/14) vsebuje naslednjo končno določbo:
»9. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.