1. člen
Ta pravilnik določa prenos sredstev s transakcijskih računov
posrednih uporabnikov državnega in občinskih proračunov (v nadaljnjem besedilu:
proračunski uporabniki) vrste D pri poslovnih bankah na njihove podračune
enotnih zakladniških računov (v nadaljnjem besedilu: EZR) ter zapiranje
transakcijskih računov vrste D oziroma valute euro na teh računih.
2. člen
(1) Prenos sredstev v valuti euro iz transakcijskih računov
vrste D na podračune EZR pri Upravi Republike Slovenije za javna plačila (v
nadaljnjem besedilu: UJP) v skladu s tem pravilnikom izvršijo poslovne banke,
ki za proračunske uporabnike vodijo transakcijske račune vrste D (v nadaljnjem
besedilu: poslovne banke). 
(2) Poslovne banke na dan prenosa sredstev izvršijo naslednje
postopke: 
-       
prenos vseh sredstev v valuti euro, 
-       
zaprejo valuto euro na transakcijskem računu vrste D oziroma zaprejo
račun, če se le-ta vodi le v valuti euro, 
-       
posredujejo informacijo o prenosu sredstev proračunskim uporabnikom na
ustaljen način, določen s pogodbo in splošnimi pogoji poslovanja poslovne
banke.
3. člen
(1) Proračunskemu uporabniku, ki ima odprt transakcijski
račun vrste D, za potrebe prenosa sredstev ni potrebno poslovni banki
predložiti plačilnega naloga. 
(2) Ne glede na prejšnji odstavek je proračunski uporabnik
dolžan poslovni banki: 
-       
predložiti dokumentacijo za zaprtje računa, določeno s pogodbo in
splošnimi pogoji poslovanja poslovne banke, če se njegov transakcijski račun
tipa D vodi le v valuti euro, 
-       
najkasneje do 29. decembra 2006 poslovni banki sporočiti številko
tistega podračuna EZR, kamor želi, da se sredstva prenesejo, če ima odprtih več
podračunov pri UJP.
4. člen
Prenos vseh sredstev v valuti euro poslovne banke izvršijo
prvi delovni dan v letu 2007 takoj zjutraj.
5. člen
Proračunski uporabniki od vključno prvega delovnega dne v
letu 2007 poslovanje v valuti euro izvajajo prek svojih podračunov EZR pri UJP.
6. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 4044-74/2006/7
Ljubljana, dne 19. decembra 2006
EVA 2006-1611-0191
dr. Andrej Bajuk l.r. 
Minister 
za finance