I. SPLOŠNA DOLOČBA
1. člen
(zagotavljanje varnosti)
Ta pravilnik določa minimalne tehnične pogoje za obratovanje
smučišča in zaščitna sredstva z namenom zagotavljanja varnosti smučarjev in
drugih oseb na smučišču.
II. SMUČIŠČE
2. člen
(obratovanje smučišča)
(1) Za obratovanje smučišč morajo biti zagotovljeni tehnični
pogoji in nameščena zaščitna sredstva, ki jih določa ta pravilnik in pravilnik,
ki določa znake na smučišču. 
(2) Tehnični ukrepi za zavarovanje smučarskih prog se
določijo ob upoštevanju hitrosti samoodgovornega smučarja, ki ne smuča hitreje
kot 25 km/h. Samoodgovorni smučar je tisti, ki hitrost smučanja prilagodi
terenu, vremenskim razmeram, svojemu smučarskemu znanju in svojim psihofizičnim
sposobnostim. 
(3) Vstop na smučarsko progo, na kateri je obratovanje
prekinjeno, mora biti označen tako, da je jasno vidno, da proga ne obratuje.
Takšno mesto mora biti označeno z obvestilnim znakom, da je proga zaprta.
3. člen
(hoja in tek na smučeh)
Če naravne danosti smučišča dopuščajo, se lahko znotraj
smučišča uredi tudi proga za hojo in tek na smučeh. V tem primeru je treba to
progo označiti, jo zavarovati in ločiti od drugih smučarskih prog.
4. člen
(druge športne aktivnosti na smučišču)
(1) Površine, ki so namenjene drugim športnim aktivnostim ali
drugim dejavnostim na smučišču, ter druge urejene površine znotraj smučišča,
morajo biti aktivnostim in dejavnostim ustrezno prilagojene in ločene od
smučarskih prog. 
(2) Na mestih, kjer obstaja možnost medsebojnih vplivov med
uporabniki smučarskih prog in površin iz prejšnjega odstavka (dostopi, vstopi,
izstopi itd.), mora upravljavec zagotoviti ustrezne površine, ki smučarjem
omogočajo varno izogibanje, ustavljanje, prehitevanje ali križanje.
III. SMUČARSKE POTI, PROGE IN VPLIVNO OBMOČJE
5. člen
(smučarske poti)
(1) Smučarske poti so: 
1.     
dostopne poti na smučarske proge in žičnice ter izstopne poti z njih, 
2.     
smučarske poti, ki povezujejo posamezne smučarske proge, 
3.     
smučarske poti v dolino, ki jih mora upravljavec označiti in zavarovati.
(2) Vzdolžni nagib smučarskih poti, ki povezujejo posamezne
smučarske proge, ne sme presegati 10 odstotkov, široke pa morajo biti najmanj 5
m. Na mestih, kjer je vzdolžni nagib večji, je treba zagotoviti ustrezen
prostor za ustavljanje. Smučarske poti praviloma ne smejo imeti prečnih
nagibov, ki so večji od 5 odstotkov. 
(3) Smučarske poti ne smejo voditi po terenu, na katerem bi
bila lahko ogrožena varnost smučarjev. Če vodi smučarska pot skozi naravne ali
umetne prehode, podhode, čez mostove in druge podobne naprave, jih je treba
opremiti z ustreznimi ograjami, ki nudijo učinkovito varnost smučarjem tudi pri
višji snežni odeji. 
(4) Smučarske poti so po potrebi ustrezno označene. 
(5) Smučarske poti se ne označujejo glede na težavnostno
stopnjo.
6. člen
(smučarske proge in vplivno območje)
(1) Smučarske proge morajo biti urejene in označene glede na
težavnostno stopnjo. 
(2) Smučarska proga ima vplivno območje, ki je pas ob
smučarski progi, v katerem morajo biti zaščiteni vsi objekti in naprave ter
naravne danosti, ki lahko ogrožajo varnost smučarjev in jih samoodgovoren
smučar ne more predvideti (npr: štori, skalovje, umetne in naravne ovire, ki
niso v vidnem območju smučarja). Vplivno območje smučarske proge se določi
glede na naravne danosti in je 2 m od roba smučarske proge v območju, kjer rob
smučarske proge poteka paralelno z vpadnico in do 5 m od roba smučarske proge,
kjer rob smučarske proge ni paralelen z vpadnico. Vpadnica je navidezna linija,
ki poteka v smeri največjega padca terena in seka plastnice pravokotno. 
(3) Smučarske proge je treba označiti tako, da lahko smučar
najde varno pot tudi ob slabši vidljivosti. 
(4) Če so smučarske proge oštevilčene, oštevilčenje poteka
zaporedno, praviloma od spodaj navzgor.
7. člen
(težavnost smučarskih prog)
Smučarske proge so označene in razdeljene po naslednjih
težavnostnih stopnjah: 
1.     
lahke proge (modra barva): prečni in vzdolžni nagib ne sme presegati 25
odstotkov, razen krajših odsekov na odprtem terenu; 
2.     
srednje težke proge (rdeča barva): prečni in vzdolžni nagib ne sme
presegati 40 odstotkov, razen krajših odsekov na odprtem terenu; 
3.     
težke proge (črna barva): največji nagib presega vrednosti za srednje
težavne proge.
8. člen
(širina smučarske proge)
(1) Smučarske proge na smučišču morajo biti široke najmanj 40
m. 
(2) Ne glede na določbo prejšnjega odstavka so lahko zaradi
ohranjanja naravnih in krajinskih danosti okolja ali drugih objektivnih ovir
smučarske proge tudi ožje od 40 m. V tem primeru jih mora upravljavec dodatno
označiti z ustreznimi opozorilnimi znaki in po potrebi z ustreznimi zaščitnimi
sredstvi.
9. člen
(rob smučarske proge)
(1) Robovi smučarske proge morajo biti vidni in v naravi
lahko predstavljajo naravno danost kot je gozd, neteptan sneg (npr. mejo med
teptanim in neteptanim delom smučišča), skalovje in drugo. Če robovi smučarske
proge niso vidni, jih mora upravljavec smučišča označiti z jasno vidnimi znaki.
(2) Obojestransko označevanje smučarske proge označuje robova
smučarske proge tako, da lahko smučar nedvoumno loči levi in desni rob proge
tudi ob slabši vidljivosti. Za označevanje se uporabljajo označbe v barvi
težavnosti proge in druge ustrezne oznake. S tem je smučarska proga stransko
omejena. 
(3) Ne glede na prejšnji odstavek je lahko smučarska proga
označena sredinsko, kjer je rob smučarske proge določen z mejo mehanskega
urejanja ali naravnimi danostmi, tako da lahko smučar nedvoumno loči levi in
desni rob proge tudi ob slabši vidljivosti.
10. člen
(prepustnost smučarskih prog)
(1) Prepustnost smučišča (smučarske proge) je največje možno
število smučarjev, ki pod prevladujočimi pogoji v časovnem intervalu lahko
presmuča določen prerez smučarske proge. 
(2) Prepustnost smučarskih prog in zmogljivost žičniških
naprav za prevoz smučarjev in drugih oseb morata biti usklajeni. 
(3) Prepustnost smučarskih prog se opredeli v dovoljenju za
obratovanje. 
(4) Močno obremenjeni deli smučarskih prog in druga mesta,
kjer prihaja do zgostitev in počasne vožnje smučarjev, se označijo z napisom
»POČASI«.
11. člen
(obratovanje smučarske proge med zasneževanjem)
(1) Med delovanjem sistema za zasneževanje obratovanje
smučarske proge ni dovoljeno. 
(2) Ne glede na določbo prejšnjega odstavka je obratovanje
smučarske proge dovoljeno, če: 
1.     
je območje zasneževanja ograjeno z zaščitno ograjo v smeri možnega
naleta smučarja, 
2.     
je omogočen nemoten prehod smučarjev mimo naprav za zasneževanje, 
3.     
je proga oziroma del smučišča, kjer se zasnežuje, pred samim vstopom
nanj označen z opozorilnim znakom.
IV. ZAŠČITA NEPRILAGOJENIH MEST NA SMUČIŠČU, NAPRAV IN
OBJEKTOV
12. člen
(vrste zaščite neprilagojenih mest na smučišču)
Neprilagojena mesta na smučišču morajo biti glede na
nevarnost, ki jo predstavljajo za smučarja, zavarovana in zaščitena z
blazinami, mrežami ali varovalnimi ograjami in drugimi sredstvi, namenjenimi
varnosti na smučišču.
13. člen
(zavarovanje stebrov žičniških naprav, drugih objektov,
naravnih ovir in prepadov)
(1) Nosilni stebri žičniških naprav za prevoz smučarjev in
drugih oseb, drugi objekti, naravne ovire in strma pobočja znotraj smučišča ali
znotraj smučarske proge morajo biti v širini vplivnega območja od roba smučišča
ali smučarske proge zavarovani z ustreznimi ograjami, blazinami ali mrežami, ki
varujejo smučarja pred poškodbami. 
(2) Zaščitna sredstva stebrov žičniških naprav za prevoz
smučarjev in drugih oseb ter drugih objektov in naravnih ovir morajo segati
najmanj 2 m nad višino teptanega snega. 
(3) Če se snežne razmere spreminjajo, mora upravljavec sproti
prilagajati lego zaščitnih blazin na posameznih stebrih žičniških naprav,
drugih objektih in naravnih ovirah. 
(4) Prepade in prehode čez območja, kjer obstaja možnost
zdrsa ali padca v globino, je treba posebej označiti in zavarovati z ustreznimi
ograjami in podobnimi zanesljivimi zaščitnimi sredstvi.
V. NEVARNOST SNEŽNIH PLAZOV
14. člen
(zavarovanje smučišča)
Upravljavec smučišča mora smučišče zavarovati pred vsemi
izjemnimi nevarnostmi, posebej pred nevarnostjo snežnih plazov. Če smučarski
progi, smučarski poti ali smučarski poti v dolino grozi nevarnost snežnih
plazov, jo je treba nemudoma zapreti.
15. člen
(ukrepi za zavarovanje pred plazovi)
Na smučišču je treba upoštevati naslednje ukrepe: 
-       
na območju, kjer se trgajo plazovi, se je treba izogibati gradnji
smučišč in pripadajočih naprav; 
-       
če se gradnji iz prejšnje alinee ni mogoče izogniti, mora upravljavec s
protiplaznimi zgradbami za daljše obdobje preprečiti trganje plazov in pogoje
za njihov nastanek ali pa jih preusmeriti na območja, kjer njihovo gibanje
nikogar ne ogroža. V skladu s tehničnimi standardi na tem področju je dopustno tudi
umetno proženje snežnih plazov; 
-       
upravljavec smučišča mora skrbeti za redni nadzor nad snežnimi plazovi
svojega območja in ga dopolnjevati s sistematičnim opazovanjem; 
-       
upravljavec smučišča mora spremljati vremenske napovedi in opozorila
pred plazovi ter tudi sam ocenjevati vremenske, snežne in varnostne razmere na
svojem območju. O svojih spoznanjih mora opozarjati smučarje in druge osebe na
smučišču in po potrebi ukrepati; 
-       
v primeru potencialne ogroženosti pred snežnimi plazovi na smučišču mora
upravljavec smučišča razpolagati s primerno izšolanimi kadri, ki so pooblaščeni
minerji snežnih plazov, so vešči gibanja v zimskem gorskem svetu ter obvladajo
tehnike varovanja in reševanja v zimskem gorskem svetu. Upravljavec smučišča
mora skrbeti za obvezno osebno, zaščitno in tehnično opremo minerjev ter za
tehnično in izvedbeno pripravljenost varnostnih služb na svojem vplivnem
območju; 
-       
namerno proženje plazov se izvaja samo tedaj, ko na plazinah ni ljudi in
plaz ne more povzročiti dodatne škode; 
-       
z občasnimi zaporami, preusmeritvijo prometa smučarjev ter drugimi
ukrepi je treba preprečiti morebitne nesreče in škodo na smučiščih in pri tem
poskrbeti, da so oznake za zaporo nameščene le tedaj, ko je to resnično
potrebno; 
-       
uporabnike smučišča je treba o zapori določene smučarske proge,
smučarske poti ali poti v dolino opozoriti že na samem odcepu povezovalne
smučarske poti ali na njenem izhodišču. Nevarnost snežnih plazov mora biti
prikazana na informativni tabli smučišča in na vsaki izhodni postaji žičniške naprave,
ki vodi na ogroženo območje; 
-       
zaprte smučarske proge, smučarske poti in poti v dolino se označijo z
ustreznim opozorilnim znakom za zaprtje proge in znakom za nevarnost »POZOR,
PLAZOVI!« v slovenskem in drugih jezikih glede na zemljepisno lego smučišča; 
-       
če je treba zaradi nevarnosti snežnih plazov zapreti vse pripadajoče
smučarske proge, smučarske poti in poti v dolino ob določeni žičniški napravi,
je treba zapreti tudi žičniško napravo. Upravljavec žičniške naprave mora v tem
primeru poskrbeti za varnost potnikov.
VI. KRIŽANJE MED SMUČARSKIMI PROGAMI IN POTMI
16. člen
(prednost v križišču)
(1) Smučarji na smučarskih progah imajo prednost pred
smučarji na smučarskih poteh. 
(2) Upravljavec mora križanje med smučarskimi progami in
potmi (v nadaljnjem besedilu: križišče) opremiti z opozorilnimi znaki, ga
primerno zavarovati in postaviti zaščitne ograje ali mreže, tako da se smučar
po potrebi lahko zaustavi ob robu proge oziroma poti ali pa je voden v skupno
smer.
17. člen
(označevanje križišč)
(1) Križišča smučarskih prog morajo biti označena z
opozorilnimi znaki ustrezno konfiguraciji terena. 
(2) Če je smučarska proga širša od 60 m, morajo biti
opozorilni znaki nameščeni na obeh robovih smučarskih prog. 
(3) Upravljavec mora na progi, ki se priključuje, po potrebi
postaviti zaščitne ograje, mreže in trakove, tako da se smučar zaustavi ali pa
je voden v skupno smer.
18. člen
(križišče smučarske poti z vlečno potjo vlečnice)
Le izjemoma smučarska pot lahko prečka vlečno pot vlečnice
(traso vlečnice). Pogoji prečkanja smučarske poti z vlečno potjo vlečnice se
določijo v obratovalnem dovoljenju.
VII. ZAŠČITNA SREDSTVA
19. člen
(uporaba zaščitnih sredstev)
(1) Zaščitna sredstva morajo ustrezati stopnji nevarnosti, ki
izhaja iz danosti in težavnosti proge, ki jo je treba zaščititi. 
(2) Prepade in prehode čez območja, kjer obstaja nevarnost
padca v globino, in druga območja, na katerih zaradi naravnih okoliščin obstaja
nevarnost padca v globino, je treba jasno označiti. V tem primeru je treba
smučarja s ustreznimi ograjami, lovilnimi mrežami in podobnimi zaščitnimi
sredstvi dodatno zaščititi pred padcem v globino. 
(3) Zaščitna sredstva morajo biti nameščena tako, da je
zgornji del oziroma rob zaščitnega sredstva najmanj 1 m nad teptanim snegom,
oziroma tako, da varujejo smučarja pred poškodbo.
VIII. NOČNO SMUČANJE
20. člen
(obratovanje v nočnem času)
(1) Smučarske proge se lahko uporabljajo tudi v nočnem času,
če oprema smučišča zagotavlja ustrezno osvetljenost, pri čemer je treba ob
pogojih normalne uporabe smučišča za rekreacijsko smučanje zagotoviti ustrezno
vidljivost, to je vidnost topografije terena in grbin ter realno oceno razdalj.
(2) Pokritost s svetlobo mora biti enakomerna. Na smučarski
progi ne sme biti temnih lis. 
(3) Osvetljenost je ustrezna, kadar je srednja osvetljenost
smučišča najmanj 30 lux, razmerje med minimalno osvetljenostjo na smučišču in
srednjo osvetljenostjo smučišča pa najmanj 0,2. 
(4) Žarometi ne smejo metati smučarjeve sence v smeri
smučanja in smučarja ne smejo slepiti.
IX. STROJNA OBDELAVA IN TEPTANJE SNEGA
21. člen
(uporaba strojev za urejanje smučišča)
(1) Teptalni stroji, pripeti z vitlom, lahko opravljajo delo
ali so pripeti z vitlom, samo na zaprtih smučarskih progah ali izven časa
obratovanja smučišča. 
(2) Stroji za teptanje in obdelavo snega morajo imeti med
delom v času obratovanja smučišča vključeno rumeno utripajočo opozorilno luč. 
(3) Službena prevozna sredstva morajo imeti med vožnjo na
smučišču med obratovalnim časom smučišča vključeno rumeno utripajočo opozorilno
luč.
X. PREHODNE IN KONČNE DOLOČBE
22. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o tehničnih pogojih za obratovanje smučišč in zaščitnih sredstvih
(Uradni list RS, št. 127/03 in 73/06).
23. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-131/2008
Ljubljana, dne 26. novembra 2008
EVA 2008-2411-0054
dr. Patrick Vlačič l.r. 
Minister 
za promet