1
Za kulturni spomenik državnega pomena se
razglasi enoto dediščine:
-       
Celje – Starokrščanska krstilnica v Gubčevi ulici (EŠD 8753).
Enota ima zaradi izjemnih arheoloških,
kulturnih in umetnostno-arhitekturnih lastnosti poseben pomen za Republiko
Slovenijo. Zato jo razglašamo za kulturni spomenik državnega pomena z
lastnostmi arheološkega in zgodovinskega spomenika.
2
Lastnosti, ki utemeljujejo razglasitev za
spomenik državnega pomena:
Starokrščanska krstilnica z osmerostrano
piscino (bazenom) s konca 4. in z začetka 5. stoletja je izjemno dobro
ohranjena, zato je bila mogoča prezentacija in situ z največjo možno stopnjo
avtentičnosti v pokritem prostoru. Krstilnica sodi med redke dokazane
starokrščanske elemente poznoantičnih mestnih jeder v Sloveniji.
3. člen
Spomenik stoji na zemljišču s parcelno
številko 2232, k. o. Celje.
Spomenik predstavlja nepremičnino
baptisterij – arheološka prezentacija št. 1 v kleti Gubčeva 6, Celje, št.
začasnega identifikatorja 1001.E, vl. št. 177/2 k. o. Celje. 
Lokacija spomenika je vrisana na temeljnem
topografskem načrtu v merilu 1: 5000. Izvirnika načrta hranita Ministrstvo za
kulturo in Javni zavod Republike Slovenije za varstvo kulturne dediščine (v
nadaljnjem besedilu: zavod). 
Vplivno območje spomenika obsega hišo
Gubčeva 6 in sosednje območje starega celjskega mestnega jedra, ki je bilo
zgrajeno na ruševinah antične Celeje ter obsega starokrščansko sakralno celoto,
ki je poleg krstilnice imela obe baziliki z začetka 5. stoletja na prostoru
sedanje pošte.
4
Za spomenik velja varstveni režim, ki
določa:
-       
varovanje arheoloških, kulturnozgodovinskih, arhitekturnih in sakralnih
vrednot v celoti, v njihovi izvirnosti in neokrnjenosti,
-       
prepoved vseh posegov v plasti arheološkega spomenika, razen
pooblaščenim osebam, s predhodnim pisnim soglasjem pristojnega zavoda,
-       
podrejanje vsake rabe in vseh posegov v krstilnico in njene dele ter
okoliški prostor ohranjanju in vzdrževanju varovanih spomeniških lastnosti,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in v 2. točki
odloka naštetih posameznih elementov te enote,
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod.
Zavarovano območje je namenjeno:
-       
trajni ohranitvi arheoloških, kulturnozgodovinskih, arhitekturnih
vrednot,
-       
povečevanju pričevalnosti kulturnega spomenika,
-       
predstavitvi kulturnih vrednot spomenika in premične dediščine,
-       
znanstveno-raziskovalnemu delu,
-       
učno-demonstracijskemu delu.
5
Za vsako spremembo funkcije kulturnega
spomenika ali njegovega dela in za vsak poseg v spomenik, njegove dele ali
zemljišče, so potrebni predhodni pisni kulturnovarstveni pogoji in na njihovi
podlagi kulturnovarstveno soglasje zavoda.
6
Pristojni organ mora v dveh mesecih po
uveljavitvi tega odloka na osnovi 13. člena zakona o varstvu kulturne dediščine
(Uradni list RS, št. 7/99) izdati odločbe o varstvu lastnikom spomenika ali
njegovih sestavnih delov.
Odločbe iz prejšnjega odstavka določajo pogoje
za raziskovanje, načine vzdrževanja, pogoje za posege, fizično zavarovanje,
pravni promet, način upravljanja in rabe spomenika, dostopnost spomenika za
javnost in časovne okvire dostopnosti, posamezne druge ukrepe in prepovedi za
čim bolj učinkovito varstvo spomenika. Varstveni režim lahko omejuje lastninsko
pravico le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja
Inšpektorat Republike Slovenije za področje kulturne dediščine.

Priloga:
Kulturni spomenik državnega pomena; Starokrščanska krstilnica v Celju
(topografski načrt)

Odlok o razglasitvi Starokrščanske krstilnice
v Celju za kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi odloka o razglasitvi
Starokrščanske krstilnice v Celju za kulturni spomenik državnega pomena (Uradni
list RS, št. 55/02) vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi odloka o razglasitvi
Starokrščanske krstilnice v Celju za kulturni spomenik državnega pomena (Uradni
list RS, št. 83/04) vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.