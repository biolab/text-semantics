1. člen
(vsebina)
(1) Ta odlok določa ukrep, vlagatelje, upravičence,
pogoje, način izračuna in postopek dodelitve finančne pomoči zaradi izpada
pridelka v primarni kmetijski proizvodnji zaradi neugodnih vremenskih razmer v
letu 2019 (v nadaljnjem besedilu: finančna pomoč).
(2) Finančna pomoč se dodeli po pravilih o dodeljevanju
pomoči de minimis v skladu z Uredbo Komisije (EU) št. 1408/2013 z
dne 18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis v kmetijskem sektorju (UL L št. 352 z dne
24. 12. 2013, str. 9), zadnjič spremenjeno z Uredbo Komisije
(EU) 2019/316 z dne 21. februarja 2019 o spremembi Uredbe (EU) št.
1408/2013 o uporabi členov 107 in 108 Pogodbe o delovanju Evropske unije pri
pomoči de minimis v kmetijskem sektorju (UL L št. 51 I z dne
22. 2. 2019, str. 1), (v nadaljnjem besedilu: Uredba 1408/2013/EU).
2. člen
(pomen izrazov)
Izraza, uporabljena v tem odloku, pomenita:
-       
kmetijska proizvodnja je primarna proizvodnja kmetijskih proizvodov, ki
so navedeni v Prilogi I Pogodbe o delovanju Evropske unije (Prečiščena
različica Pogodbe o delovanju EU, UL C št. 202 z dne 7. 6. 2016, str.
47), razen ribiških proizvodov in proizvodov iz ribogojstva iz Uredbe (EU) št. 1379/2013
Evropskega parlamenta in Sveta z dne 11. decembra 2013 o skupni ureditvi
trgov za ribiške proizvode in proizvode iz ribogojstva in o spremembi uredb
Sveta (ES) št. 1184/2006 in (ES) št. 1224/2009 ter razveljavitvi Uredbe
Sveta (ES) št. 104/2000 (UL L št. 354 z dne 28. 12. 2013, str.
1), zadnjič spremenjene z Uredbo (EU) 2020/560 Evropskega parlamenta in Sveta z
dne 23. aprila 2020 o spremembi uredb (EU) št. 508/2014 in (EU)
št. 1379/2013 glede posebnih ukrepov za ublažitev vpliva izbruha COVID-19
na sektor ribištva in akvakulture (UL L št. 130 z dne
24. 4. 2020, str. 11);
-       
enotno podjetje je podjetje v skladu z drugim odstavkom 2. člena Uredbe
1408/2013/EU.
3. člen
(vlagatelj in upravičenec)
(1) Vlagatelj vloge za finančno pomoč je fizična ali
pravna oseba, ki se ukvarja s kmetijsko proizvodnjo in je v postopku izdelave
končne ocene na kmetijskih pridelkih zaradi posledic neugodnih vremenskih
razmer v letu 2019 na prizadetih območjih Slovenije (v nadaljnjem besedilu:
končna ocena škode) oddala obrazec za prijavo škode »Obrazec 2.09: Ocena
škode na kmetijskih kulturah« (v nadaljnjem besedilu: obrazec).
(2) Oseba iz prejšnjega odstavka je upravičena do
finančne pomoči za tiste kmetijske pridelke, za katere iz končne ocene škode
sledi, da je njihova kmetijska proizvodnja v obdobju ugotavljanja posledic
neugodnih vremenskih razmer manjša od običajne letne kmetijske proizvodnje za
najmanj 30 %.
(3) Upravičenec do finančne pomoči je vlagatelj iz
prvega odstavka tega člena, ki izpolnjuje pogoje za pridobitev finančne pomoči
po tem odloku.
4. člen
(pogoji za pridobitev sredstev)
Vlagatelj mora za pridobitev finančne pomoči po tem odloku
izpolnjevati naslednje pogoje:
1.     
v letu 2019 je oddal zbirno vlogo v skladu z uredbo, ki ureja izvedbo
ukrepov kmetijske politike (v nadaljnjem besedilu: zbirna vloga);
2.     
ob oddaji vloge mora biti vpisan v register kmetijskih gospodarstev v
skladu z zakonom, ki ureja kmetijstvo;
3.     
na dan oddaje vloge ne sme biti v osebnem stečaju;
4.     
na dan oddaje vloge ima lahko neporavnane zapadle obvezne dajatve v
skladu z zakonom, ki ureja finančno upravo, v višini, ki ne presega 50 eurov;
5.     
za nakazilo dodeljenih sredstev ima odprt transakcijski račun v skladu s
35. členom Zakona o kmetijstvu (Uradni list RS, št. 45/08, 57/12, 90/12 –
ZdZPVHVVR, 26/14, 32/15, 27/17 in 22/18).
5. člen
(finančne določbe)
(1) Za finančno pomoč iz tega odloka se zagotovijo
sredstva do višine 875.000 eurov.
(2) Finančna pomoč se dodeli, če je poškodovanost
posamezne kulture na grafični enoti rabe kmetijskega gospodarstva (v nadaljnjem
besedilu: GERK) v višini najmanj 30 % od običajne letne kmetijske proizvodnje.
(3) Upravičencu se finančna pomoč po tem odloku ne
dodeli, če pristojni inšpektor ugotovi, da je upravičenec proizvajal kmetijski
pridelek v letu nastanka škode v nasprotju s predpisi, ki urejajo varstvo
okolja, ali predpisi, ki urejajo varstvo voda, namenjenih oskrbi s pitno vodo
na teh kmetijskih zemljiščih.
(4) Najnižja finančna pomoč, ki se odobri upravičencu po
tem odloku, je 100 eurov.
(5) Poleg pomoči po tem odloku se v zvezi z istimi upravičenimi
stroški istemu upravičencu ne sme dodeliti še državna pomoč, če bi se zaradi
seštevanja teh pomoči presegla intenzivnost pomoči, določena za posebne
okoliščine vsakega primera v predpisih Evropske unije.
(6) Skupni znesek vseh pomoči de minimis v kmetijstvu,
ki se odobri in izplača upravičencu ali enotnemu podjetju, ne sme presegati
zgornjih mej iz 3. člena Uredbe 1408/2013/EU. Pomoč se upravičencu ustrezno
zniža, če bi bila z odobreno finančno pomočjo po tem odloku presežena omejitev
iz tega odstavka.
(7) Če je kmetijsko gospodarstvo ali enotno podjetje
upravičenca, razen v kmetijski proizvodnji, dejavno v enem ali več sektorjih
ali opravlja dejavnosti, ki spadajo na področje uporabe Uredbe Komisije (EU)
št. 1407/2013 z dne 18. decembra 2013 o uporabi členov 107 in 108 Pogodbe
o delovanju Evropske unije pri pomoči de minimis (UL L št. 352 z dne
24. 12. 2013, str. 1), zadnjič spremenjene z Uredbo Komisije (EU)
2020/972 z dne 2. julija 2020 o spremembi Uredbe (EU) št. 1407/2013 v
zvezi s podaljšanjem njene veljavnosti in o spremembi Uredbe (EU) št. 651/2014
v zvezi s podaljšanjem njene veljavnosti in ustreznimi prilagoditvami (UL L št.
215 z dne 7. 7. 2020, str. 3), (v nadaljnjem besedilu: Uredba
1407/2013/EU), se pomoč de minimis, dodeljena za dejavnosti v sektorju
kmetijske proizvodnje, v skladu s tem odlokom lahko kumulira s pomočjo de
minimis, dodeljeno sektorjem ali dejavnostim v gospodarstvu, do zgornje
meje, določene v Uredbi 1407/2013/EU, če je z ločitvijo dejavnosti ali stroškov
zagotovljeno, da kmetijska proizvodnja ne prejema pomoči de minimis,
dodeljene v skladu z Uredbo 1407/2013/EU.
(8) Če je kmetijsko gospodarstvo ali enotno podjetje
upravičenca, razen v kmetijski proizvodnji, dejavno v sektorju ribištva in
akvakulture, se pomoč de minimis, dodeljena za dejavnosti v sektorju
kmetijske proizvodnje, v skladu s tem odlokom lahko kumulira s pomočjo de
minimis, dodeljeno sektorju ribištva in akvakulture, do zgornje meje,
določene v Uredbi Komisije (EU) št. 717/2014 z dne 27. junija 2014 o
uporabi členov 107 in 108 Pogodbe o delovanju Evropske unije pri pomoči de
minimis v sektorju ribištva in akvakulture (UL L št. 190 z dne
28. 6. 2014, str. 45; v nadaljnjem besedilu: Uredba 717/2014/EU), če
je z ločitvijo dejavnosti ali stroškov zagotovljeno, da kmetijska proizvodnja
ne prejema pomoči de minimis, dodeljene v skladu z Uredbo 717/2014/EU.
6. člen
(način izračuna in postopek dodelitve finančne pomoči)
(1) Za končno oceno škode na kmetijskem gospodarstvu po
tem odloku se upoštevajo podatki Uprave Republike Slovenije za zaščito in
reševanje (v nadaljnjem besedilu: URSZR), izdelani v skladu s četrtim in šestim
odstavkom 45. člena Uredbe o metodologiji za ocenjevanje škode (Uradni
list RS, št. 67/03, 79/04, 33/05, 81/06 in 68/08).
(2) Finančna pomoč, dodeljena upravičencem po tem
odloku, se dodeli v višini do 20 % ocenjene škode. Finančna pomoč iz prejšnjega
stavka se zmanjša za 50 % vsem upravičencem, ki v letu 2019 niso imeli
sklenjenega zavarovanja posevkov in plodov.
(3) Pri določitvi višine finančne pomoči po tem odloku
se zagotovi, da vsota dodeljene finančne pomoči po tem odloku, kakršnih koli
drugih sredstev iz državnega proračuna za odpravo posledic škode v primarni
kmetijski proizvodnji zaradi neugodnih vremenskih razmer v letu 2019, sredstev
občinskih proračunov, dodeljenih upravičencu kot neposredno izplačilo za
odpravo posledic škode v primarni kmetijski proizvodnji zaradi neugodnih
vremenskih razmer v letu 2019 in izplačil zavarovalnih zneskov za škodo v
kmetijstvu zaradi neugodnih vremenskih razmer v letu 2019 ne presega višine
končne ocenjene škode na posameznem kmetijskem gospodarstvu.
(4) Če izračunana višina finančne pomoči preseže
razpoložljiva sredstva, se višina finančne pomoči posameznemu upravičencu
sorazmerno zniža tako, da se upošteva korekcijski faktor, ki se izračuna kot
količnik razpoložljivih sredstev za odpravo posledic škode in najvišjega zneska
pomoči, kot je določen v 5. členu tega odloka.
7. člen
(vloga in postopek za pridobitev sredstev)
(1) Obrazec iz prvega odstavka 3. člena tega odloka se
šteje za vlogo vlagatelja.
(2) Sestavni del obrazca iz prvega odstavka 3. člena
tega odloka je priloga, na kateri je vlagatelj s podpisom izjavil, da potrjuje
točnost podatkov in navedb glede enotnega podjetja.
(3) Za dan oddaje vloge se šteje datum prevzema podatkov
na Agenciji Republike Slovenije za kmetijske trge in razvoj podeželja (v
nadaljnjem besedilu: agencija) iz elektronske zbirke AJDA.
(4) Agencija o vlogah vlagateljev odloča na podlagi
elektronskih podatkov, prevzetih od URSZR, ki so jih občinske komisije za
ocenjevanje škode vnesle v elektronsko zbirko podatkov AJDA, ki jo upravlja
URSZR.
8. člen
(odločba o pravici do sredstev)
O izpolnjevanju pogojev odloči agencija z odločbo o pravici
do sredstev do 5. decembra 2020. V izreku odločbe o pravici do sredstev se
navede, da gre za pomoč de minimis v kmetijski proizvodnji v skladu z
Uredbo 1408/2013/EU, pri čemer se navedeta njen poln naslov in mesto objave v
Uradnem listu Evropske unije.
9. člen
(preveritev pred odobritvijo pomoči in poročanje)
(1) Agencija pred odobritvijo pomoči preveri višino že
dodeljene pomoči de minimis za posamezno kmetijsko gospodarstvo
upravičenca v evidenci pomoči de minimis za kmetijstvo, ki jo vodi
ministrstvo, pristojno za kmetijstvo, (v nadaljnjem besedilu: ministrstvo).
(2) Za upravičence, ki so enotno podjetje, agencija pred
odobritvijo pomoči preveri, ali že dodeljena pomoč de minimis za vsa
podjetja v okviru enotnega podjetja ne presega zgornjih mej iz 3. člena Uredbe
1408/2013/EU v katerem koli obdobju treh proračunskih let.
(3) Agencija v 15 dneh po izplačilu pomoči de minimis
posameznemu upravičencu poroča ministrstvu o dodeljenih pomočeh na način, ki ga
ministrstvo objavi na osrednjem spletnem mestu državne uprave GOV.SI.
(4) Agencija pred izdajo odločb pri Finančni upravi
Republike Slovenije preveri, ali ima vlagatelj na dan oddaje vloge neporavnane
zapadle obvezne dajatve v skladu z zakonom, ki ureja finančno upravo, v višini,
ki ne presega 50 eurov.
(5) Agencija pred izdajo odločb preveri podatke o
izpolnjevanju pogojev iz 4. člena tega odloka iz uradnih evidenc.
10. člen
(hramba dokumentacije)
Agencija hrani evidence o individualni pomoči de minimis,
dodeljeni po tem odloku, deset let od datuma dodelitve pomoči.
KONČNA DOLOČBA
11. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-37/2020
Ljubljana, dne 3. septembra 2020
EVA 2020-2330-0087
Vlada Republike Slovenije
Janez Janša
predsednik