I. SPLOŠNE DOLOČBE
1. člen
Ta pravilnik določa bistvene in posebne zahteve, ki jih
morajo izpolnjevati vodomeri za hladno ali vročo vodo (v nadaljnjem besedilu:
vodomeri), postopke ugotavljanja skladnosti in overitev, roke rednih overitev
in način označevanja. 
Ta pravilnik se označi s skrajšano oznako MP-43-R49-1 in R
72.
2. člen
Vodomeri v tem pravilniku so: 
-       
vodomeri za merjenje porabe vode v stanovanjskih in drugih objektih,
vključno z vodomeri, ki se uporabljajo kot delilniki stroškov, 
-       
vodomeri za merjenje načrpane vode na črpalnih postajah, 
-       
vodomeri, ki se uporabljajo v sklopu sistemov za zagotavljanje splošne
varnosti (npr. vodomeri na priključkih za gašenje požarov), 
-       
kombinirani vodomeri, 
-       
vodomeri, ki se uporabljajo v sklopu merilnikov toplotne energije, 
-       
vodomeri za merjenje kondenzata in 
-       
vodomeri z elektronskimi pomožnimi napravami.
3. člen
Šteje se, da vodomeri, ki izpolnjujejo vse zahteve
mednarodnega priporočila OIML R 49-1 Mednarodne organizacije za zakonsko
meroslovje (OIML) (v nadaljnjem besedilu: OIML R 49-1) ali OIML R 72 Mednarodne
organizacije za zakonsko meroslovje (OIML) (v nadaljnjem besedilu: OIML R 72),
izpolnjujejo tudi zahteve tega pravilnika. 
Sklicevanje na mednarodni priporočili OIML R 49-1 in OIML R
72 izhaja iz članstva Republike Slovenije v Mednarodni organizaciji za zakonsko
meroslovje (Organisation International de Métrologie Légale). 
Mednarodni priporočili OIML R 49-1 in OIML R 72 v francoskem
jeziku in prevod v angleškem jeziku sta dosegljivi na Uradu RS za meroslovje v
Ljubljani.
4. člen
V tem pravilniku uporabljeni izrazi imajo naslednji pomen: 
1.     
»kombinirani vodomer« je sklop dveh vodomerov z različnim območjem
pretokov, ki skupaj s pomožnimi napravami sestavljata vodomer z razširjenim
območjem pretokov za merjenje porabe vode na mestih, kjer poraba niha v mejah,
ki so širše od delovnega območja posameznega vodomera; 
2.     
»vodomer z elektronskimi pomožnimi napravami« je vodomer, pri katerem so
določene glavne ali pomožne funkcije merila izvedene z elektronskimi vezji; 
3.     
»pomožna kontrolna naprava« je naprava, ki je vgrajena v vodomer z
elektronskimi pomožnimi napravami in je namenjena odkrivanju in kompenziranju
pomembnih napak. Glede na način delovanja ločimo pomožne kontrolne naprave tipa
P (avtomatsko in stalno delovanje v vsem času merjenja) in naprave tipa I
(avtomatsko občasno izvajanje kontrolne funkcije); 
4.     
»pretok« je prostornina vode, ki preteče skozi vodomer v časovni enoti
in v smeri, ki je označena na vodomeru. Navaja se lahko v kubičnih metrih na
uro ali v litrih na uro; 
5.     
»najmanjši pretok (Q1)« je spodnja meja območja pretokov, pri kateri
vodomer še izpolnjuje zahteve glede največjih dopustnih pogreškov; 
6.     
»prehodni pretok (Q2)« je vrednost pretoka med najmanjšim pretokom in
trajnim (nazivnim) pretokom, pri kateri se območje pretoka razdeli v zgornje in
spodnje področje. Vsako področje ima značilen največji dopustni pogrešek; 
7.     
»trajni (nazivni) pretok (Q3)« je največji pretok, pri katerem mora
vodomer stalno delovati brez prekoračitve največjega dopustnega pogreška pri
enakomernem ali neenakomernem pretoku. Ta podatek se šteje za karakteristično
oznako vodomera; 
8.     
»največji pretok (Q4)« je zgornja meja območja pretokov, pri kateri
vodomer lahko deluje za kratek čas brez prekoračitve največjega dopustnega
pogreška; 
9.     
»kazalna naprava« je del vodomera, ki prikazuje rezultat meritve stalno
ali na zahtevo. Tiskalnik se ne šteje za kazalno napravo; 
10.  
»naprava za nastavitev« je naprava, ki je vgrajena v vodomer in se
uporablja za (paralelno) premaknitev krivulje pogreškov, da bi se pogreški v
posameznih točkah merilnega območja umestili v meje največjega dopustnega
pogreška; 
11.  
»najvišja dopustna temperatura« je najvišja temperatura vode, ki ji je
vodomer lahko izpostavljen znotraj obratovalnega območja brez poslabšanja
njegovih meroslovnih lastnosti; 
12.  
»delovna temperatura« je srednja vrednost temperature, merjene pred
vodomerom in za njim gledano v meri pretoka skozi vodomer; 
13.  
»delovni tlak« je srednja vrednost tlaka, merjenega pred vodomerom in za
njim; 
14.  
»padec tlaka« se nanaša na določeno vrednost pretoka in je izguba tlaka
zaradi prisotnosti vodomera v cevi; 
15.  
»nazivni obratovalni pogoji« določajo območja vrednosti vplivnih
veličin, pri katerih ostaja pogrešek kazanja v okviru največjega dopustnega
pogreška; 
16.  
»vplivna veličina« je veličina, ki na splošno ni predmet merjenja,
vendar vpliva na rezultat merjenja; 
17.  
»motnja« je vrednost vplivne veličine, ki je še znotraj predpisanih
mejnih vrednosti, vendar izven vrednosti, ki so opredeljene kot nazivni
obratovalni pogoji vodomera; 
18.  
»največji dopustni pogrešek v uporabi« je enak dvojni vrednosti
pogreška, ki velja za postopke ugotavljanja skladnosti. Ta kriterij se
uporablja samo pri kontroli vodomera, ki je bil vzet iz vodovodnega omrežja
izključno zaradi kontrole delovanja; 
19.  
»overitveni razdelek« je najmanjši razdelek na skali, ki pripada
gibljivemu elementu (kazalcu ali številskemu kolutu), in predstavlja najnižjo
številčno vrednost prikazovanega rezultata meritve. Pri digitalni kazalni
napravi je ta razdelek lahko prepoznaven v posebnem načinu delovanja s povečano
ločljivostjo, ki se vključi samo pri overjanju; 
20.  
»ločljivost kazalne naprave« je najmanjša razlika med kazanji kazalne
naprave, ki jo je še mogoče razločiti; 
21.  
»pomožne naprave« so vse naprave, ki kot del vodomera opravljajo pomožno
funkcijo pri izvajanju meritve, daljinskem prenosu ali prikazovanju rezultata
meritve (npr. naprava za ničliranje, naprava za nastavljanje, podvojena kazalna
naprava, dajalnik impulzov, naprava za prednastavitev želene vrednosti, naprave
za shranjevanje rezultatov merjenja glede na določeno tarifo ali druge
kriterije itd.). Pomožne naprave so lahko mehanske ali elektronske; 
22.  
»relativni pogrešek« je razlika med prikazano vrednostjo prostornine in
pravo vrednostjo prostornine vode, deljena s pravo vrednostjo prostornine; 
23.  
»največji dopustni pogrešek« je največji relativni pogrešek vodomera, ki
je še dovoljen po tem pravilniku; 
24.  
»napaka« je sprememba v nazivnih obratovalnih pogojih glede na kazanje v
referenčnih pogojih; 
25.  
»pomembna napaka« je tista napaka, ki preseže polovico vrednosti največjega
dopustnega pogreška v zgornjem območju pretokov.
II. BISTVENE ZAHTEVE
5. člen
Nazivni obratovalni pogoji so za: 
1.     
razmerja pretokov: 
Q3/Q1 > 10 
Q2/Q1 ≥ 1,6 
Q4/Q3 ≥ 1,25 
Vrednost za pretok Q3 se izbere po tabeli 1.
Tabela 1


1

1,6

2,5

4

6,3


10

16

25

40

63


100

160

250

400

630


1000

1600

2500

4000

6300


Možne vrednosti za
razmerje Q3/Q1 se izberejo po tabeli 2. 
Tabela 2


10

12,5

16

20

25

31,5

40

50

63

80


100

125

160

200

250

315

400

500

630

800


2.     
temperaturno delovno območje: 
- 
za vodomere za hladno vodo: od 0,1 °C do najmanj 30 °C; 
- 
za vodomere za vročo vodo: od 30 °C do najmanj 90 °C. 
Vodomeri so lahko predvideni tudi za
delovanje na obeh temperaturnih delovnih območjih. 
3.     
področje delovnih tlakov: 
- 
od 0,3 bara do najmanj 10 barov za vodomere za hladno ali vročo vodo. 
4.     
razrede okolja, ki se določajo po tabeli 3. 
Tabela 3


Združena mehanska
  in klimatska okolja


Okolje

C1

C2

 C3


M1

A

 B

 C


M2

D

 E

 F


M3

G

 H

 I


Klimatska okolja so: 
-       
v razred C1 so vključeni zaprti prostori z zvezno kontrolo temperature
in brez kontrole vlažnosti. Kjer je potrebno, se za ohranjanje zahtevanih
pogojev uporablja gretje, hlajenje ali vlaženje zraka. Merila so lahko
izpostavljena sončnemu in toplotnemu sevanju ter prepihu zaradi delovanja
klimatskega sistema ali odprtih oken, ne smejo pa biti izpostavljena
kondenzirani vlagi, padavinam ali zmrzovanju, 
-       
v razred C2 so vključeni zaprti prostori brez kontrole temperature in
vlažnosti. Za dvig nizkih temperatur se lahko uporablja gretje, še posebej ob
velikih razlikah med pogoji zaprtega prostora in zunanjimi pogoji. Merila so
lahko izpostavljena sončnemu in toplotnemu sevanju, prepihu, lahko pa tudi
kondenzu in vodi iz vseh virov, razen ledenim tvorbam, 
-       
v razred C3 so vključene odprte lokacije s povprečnimi klimatskimi pogoji,
pri čemer so izključena polarna in puščavska okolja. 
Mehanska okolja so: 
-       
v razred M1 so vključeni prostori, kjer je stopnja vibracij in udarcev
manjša, npr. zanemarljive vibracije in udarci na konstrukcijah, na katere so
merila pritrjena zaradi okoljskih del, 
-       
v razred M2 so vključeni prostori z večjimi ali močnejšimi vibracijami
in udarci, npr. ki jih povzročajo stroji in mimo vozeča vozila ali težki
stroji, tekoči trakovi itd., 
-       
v razred M3 so vključene lokacije, kjer je stopnja vibracij močna ali zelo
močna, npr. če so merila pritrjena neposredno na stroje, tekoče trakove itd. 
Elektromagnetna okolja so: 
-       
razred E1 predstavljajo stanovanjsko, poslovno in lahko industrijsko
okolje, 
-       
razred E2 predstavlja splošno industrijsko okolje. 
Vodomeri morajo biti predvideni za razrede B, C, E ali F iz
tabele 3. 
Za nazivne obratovalne pogoje se štejejo vrednosti, ki so
znotraj naslednjih mejnih pogojev: 
območje pretokov: vključno Q1 do vključno Q3,
temperatura okolja: +5 °C do +55 °C, 
relativna vlaga: 0% do 100% razen za ločljive
kazalne naprave, kjer je 0% do 93%, 
območje delovne temperature: 0,3 °C do 30 °C
za hladno vodo in 30 °C do 90 °C za vročo vodo, 
območje delovnih tlakov: 0,3 bar do najmanj
10 bar.
6. člen
Referenčni pogoji so: 
-       
pretok: 0,7 x (Q2 + Q3) ± 0,03 x (Q2 + Q3), 
-       
delovna temperatura: (20 ± 5) C za hladno vodo, (50 ± 5) °C za vročo
vodo, 
-       
temperatura okolja: (20 ± 5) °C 
-       
relativna vlaga: (60 ± 15)% 
-       
zračni tlak: 0,86 bar do 1,06 bar.
7. člen
Proizvajalec vodomera mora označiti, ali je vodomer predviden
tudi za delovanje v pogojih pretoka vode v nasprotni smeri od označene ali ne. 
Vodomeri, ki so predvideni tudi za delovanje v pogojih
pretoka vode v nasprotni smeri od označene, lahko prostornino vode, pretečene v
nasprotni smeri odštevajo od prostornine, registrirane v označeni smeri
pretoka, ali to prostornino vode registrirajo na drugačen način, pri čemer mora
biti izpolnjena zahteva glede največjega dopustnega pogreška iz 8. člena tega
pravilnika v obeh smereh delovanja. 
Vodomeri, ki niso predvideni za delovanje v nasprotni smeri
pretoka, morajo: 
-       
s svojo konstrukcijo preprečevati pretok vode v smeri, ki je nasprotna
označeni, ali 
-       
kratkotrajne naključne spremembe smeri pretoka prestati brez posledic,
ki bi povzročile trajne spremembe meroslovnih lastnosti vodomera.
8. člen
Največji dopustni pogreški, ki veljajo pri postopkih
ugotavljanja skladnosti, so: 
-       
za vodomere za hladno vodo, razred I: 
± 1% (Q2 ≤ Q ≤ Q4), 
± 3% (Q1 ≤ Q ≤ Q2); 
-       
za vodomere za hladno vodo, razred II: 
± 2% (Q2 ≤ Q ≤ Q4), 
± 5% (Q1 ≤ Q ≤ Q2); 
-       
za vodomere za vročo vodo: 
± 3% (Q2 ≤ Q ≤ Q4), 
± 5% (Q1 ≤ Q ≤ Q2). 
Vodomeri morajo izpolnjevati zahteve glede največjega
dopustnega pogreška pri vseh vrednostih temperature in tlaka znotraj nazivnih
obratovalnih pogojev.
9. člen
Kombinirani vodomeri so samostojna funkcionalna enota,
sestavljena iz naslednjih treh komponent: 
-       
vodomera za večje vrednosti pretokov, 
-       
vodomera za manjše vrednosti pretokov, 
-       
preklopne naprave, ki deluje popolnoma avtomatsko in kot vir energije za
delovanje izkorišča samo učinek vodnega tlaka. 
Preklopna naprava lahko odvisno od pretoka vode skozi
kombinirani vodomer usmerja vodo skozi manjši vodomer: 
-       
pri nizkih vrednostih pretoka, skozi večji vodomer pa samo pri večjih
vrednostih pretoka, ali 
-       
pri nizkih pretokih, pri večjih vrednostih pretoka pa skozi oba
vodomera. 
Če je kombinirani vodomer konstruiran kot sestav dveh
samostojnih vodomerov, spojenih s preklopno napravo s pomožnimi cevnimi
priključki, mora vsak od vodomerov izpolnjevati najmanj zahteve, določene v 5.,
8. in 11. členu tega pravilnika. 
Če je kombinirani vodomer konstruiran tako, da so vse
funkcionalne enote integrirane v enem okrovu, mora preklopna naprava delovati
skladno z določbo v drugem odstavku tega člena, izmerjena prostornina pretečene
vode pa se lahko prikazuje na dveh ločenih kazalnih napravah ali pa na eni
sami, ki sešteva izmerjene vrednosti obeh vodomerov.
10. člen
Karakteristične veličine, ki opredeljujejo kombinirani
vodomer, so: 
-       
najmanjši pretok Q1k, ki je enak najmanjšemu pretoku Q1 manjšega
vodomera, 
-       
prehodni pretok Q2k, ki je določen z delovanjem preklopne naprave in je
približno enak prehodnemu pretoku Q2 manjšega ali večjega vodomera, 
-       
nazivni pretok Q3k, ki je približno enak nazivnemu pretoku večjega
vodomera, in 
-       
največji pretok Q4k, ki je enak največjemu pretoku Q4 večjega vodomera. 
Proizvajalec mora določiti področje pretokov, v katerem
deluje preklopna naprava, ki mora biti čim ožje. Za nastavitev preklopa velja,
da: 
-       
večji vodomer ne sme delovati v področju pretokov, ki so manjši od
njegovega najmanjšega pretoka Q1, in da 
-       
manjši vodomer ne sme biti aktiven v področju pretokov, ki so večji od
1,2-kratne vrednosti njegovega nazivnega pretoka Q3. 
Delovanje preklopne naprave ne sme povečati merilnega
pogreška kombiniranega vodomera preko mejnih vrednosti, ki so: 
-       
± 5% pri pogoju Q1k ≤ Q < Q2k, 
-       
± 2% pri pogoju Q2k ≤ Q < Q4k.
III. POSEBNE ZAHTEVE
11. člen
Kazalna naprava pri mehanskih vodomerih ali pri vodomerih z
elektronskimi pomožnimi napravami je lahko mehanska ali elektronska. Na njej
mora biti poleg prikaza rezultata označena merska enota kubični meter (m3),
število mest prikaza pa mora omogočati beleženje izmerjene prostornine, ki je
sorazmerna 1600 uram delovanja pri trajnem (nazivnem) pretoku Q3 brez prehoda
skozi (skupno) ničlo, kar je prikazano v naslednji tabeli: 
Tabela 4


Q3 (m3/h)

Obseg prikaza in
  največji odbirek (m3)


Q3 ≤ 6,3

9 999


6,3 < Q3 ≤ 63

99 999


63 < Q3 ≤ 630

999 999


630 < Q3 ≤ 6300

9 999 999


Izmerjene vrednosti so lahko prikazane: 
-       
s kazalci nad okroglimi ločenimi številčnicami ali 
-       
z na isti osi nameščenimi številskimi koluti, katerih stanje se prikaže
v posebnem okencu. 
Kazalci se morajo vrteti v smeri urinega kazalca, številski
koluti pa v smeri od spodaj navzgor. 
Barva številk mehanske naprave, ki prikazujejo kubični meter
in njegove večkratnike, mora biti črna. Številke, ki prikazujejo prostornino,
manjšo od osnovne enote (m3), morajo biti rdeče. Številke naj bodo
visoke vsaj 4 mm. 
Enak sistem barvnega označevanja velja za vse elemente, ki so
vključeni v prikaz izmerjene vrednosti (dodatni kazalci z okroglo skalo, vrteči
koluti, ki imajo vlogo indikatorja delovanja itd.). 
Dopustna je tudi kazalna naprava, ki je v celoti elektronska,
če je zagotovljeno jasno ločevanje med primarnim prikazovanjem celotne
izmerjene vrednosti in alternativnimi načini prikaza, ki se uporabljajo samo
pri preskusih in umerjanju. 
Dolžina in vrednost overitvenih razdelkov morata
zagotavljati, da pogrešek zaradi ločljivosti ni večji od: 
-       
0,25% za vodomer za hladno vodo razreda I in 
-       
0,5% za vodomer za hladno vodo razreda II in za vodomer za vročo vodo 
glede na prostornino vode, ki preteče skozi
vodomer pri pretoku Q1 v času 1 ure in 30 minut. 
Na kazalni napravi in po potrebi tudi na okrovu vodomera so
dopustne tudi dodatne pomožne barvne oznake, ki kažejo temperaturno delovno
območje vodomera (modra barva za vodomere za hladno vodo in rdeča barva za
vodomere za vročo vodo). 
Digitalna kazalna naprava mora biti zasnovana tako, da je
prikaz izmerjenega rezultata v normalnem načinu delovanja vodomera jasno
ločljiv od prikaza s povečano resolucijo, ki se namensko vključi samo pri
overjanju. 
Elektronska kazalna naprava mora vključevati enega izmed
naslednjih načinov avtomatskega samopreskusa: 
-       
s prikazovanjem samih osmic na vseh pozicijah števil ob hkratnem
sočasnem prikazovanju vseh drugih signalizacij, 
-       
utripajoč prikaz ali 
-       
drugačen način, ki se jasno razlikuje od normalnega delovnega načina
prikaza po izvedbi samopreskusa. 
Samopreskus kazalne naprave mora ne glede na izvedbo trajati
najmanj eno sekundo.
12. člen
Vodomeri z elektronskimi pomožnimi napravami se napajajo z: 
-       
zunanjim napajanjem (enosmernim-DC ali izmeničnim-AC), 
-       
nezamenljivo baterijo ali 
-       
zamenljivo baterijo. 
Dopustna je tudi izvedba vodomerov s kombinacijo načinov
napajanja. 
Ob kratkotrajni ali daljši prekinitvi zunanjega napajanja se
mora podatek o zadnji izmerjeni vrednosti prostornine pretečene vode tik pred
prekinitvijo ohraniti za obdobje najmanj enega leta. Šteje se, da je ta zahteva
izpolnjena, če se v posebnem pomnilniku sproti shranjujejo rezultati meritve z
ločljivostjo, ki ustreza prostornini 10-minutnega delovanja pri pretoku Q3. 
Konstrukcija uporabljenih elektronskih vezij pri napajanju z
nezamenljivimi baterijami mora zagotavljati, da bo vodomer izpolnjeval vse
zahteve glede meroslovnih lastnosti najmanj eno leto dlje, kot je deklarirana
življenjska doba baterije. 
Pri vodomerih z napajanjem z zamenljivimi baterijami mora
proizvajalec natančno opisati postopek zamenjave baterije. Na bateriji ali na
vodomeru mora biti označen predvideni datum zamenjave. 
Pri ocenjevanju potrebne kapacitete napajanja je treba
upoštevati stanje vodomera, ki je s stališča porabe energije najneugodnejše. 
Kratkotrajna prekinitev napajanja ne sme vplivati na
spremembo meroslovnih lastnosti vodomera. 
Konstrukcija napajanja ne sme omogočati nenačrtovanega
zunanjega priključka. 
Zaradi zamenjave napajanja (usmernika ali baterije) se
overitvene oznake ne smejo uničiti.
13. člen
Ne glede na tip mora pomožna kontrolna naprava: 
-       
izvesti avtomatsko korekcijo pomembne napake, 
-       
blokirati pomožno napravo (modul), ki je povzročitelj te napake, če
lahko vodomer deluje brezhibno tudi brez te pomožne naprave, ali 
-       
sprožiti vidni ali slišni alarmni signal, ki traja, dokler je prisotna
pomembna napaka. 
V primeru pošiljanja merilnih rezultatov preko naprave za
daljinski prenos se poslani podatki lahko dodatno dopolnijo s signalizacijskim
sporočilom, ki nakazuje prisotnost pomembne napake. Dodatek takega
signalizacijskega sporočila ni potreben med preskusi iz 27. člena tega
pravilnika, ki so obvezni za vodomere z elektronskimi pomožnimi napravami. 
Vodomer ima lahko tudi pomožno napravo za oceno prostornine
vode, ki v času trajanja napake preteče skozi vodomer, pri čemer mora biti
zagotovljeno jasno razlikovanje v prikazu te prostornine od rezultata merjenja
v normalnem obratovanju.
14. člen
Pomožna kontrolna naprava za zaznavalo pretoka mora biti tipa
P. Nadzirati mora: 
-       
pravilno štetje impulzov, ki predstavljajo prirastek prostornine
pretečene vode, 
-       
prisotnost pretoka v obratni smeri in 
-       
celotno delovanje zaznavala pretoka. 
Podrobnosti v zvezi z izvedbo kontrolne naprave za zaznavalo
pretoka so določene v točki 4.3.2 OIML R 49-1.
15. člen
Pomožna kontrolna naprava za računsko enoto zagotavlja
pravilno delovanje te enote in hkratno validacijo izračuna energije. Naprava
mora biti tipa P ali I. Če je naprava tipa I, mora opraviti kontrolno funkcijo
najmanj enkrat v 24 urah ali za vsak prirastek prostornine vode, ki ustreza
10-minutnemu delovanju pri pretoku Q3. 
Podrobnosti v zvezi z izvedbo kontrolne naprave za računsko
enoto so določene v točki 4.3.3 OIML R 49-1.
16. člen
Pomožna kontrolna naprava za nadzor delovanja kazalne naprave
in drugih pomožnih naprav, kot so pomožni alfanumerični indikatorji, tiskalnik,
dodatni pomnilni modul itd., je lahko tipa P ali I in nadzira: 
-       
prenos podatkov, ki predstavljajo pretečeno prostornino vode do enote za
vizualni prikaz, 
-       
skladnost podatkov, ki se prikazujejo s podatki iz računske enote, in 
-       
prisotnost posameznih podsestavov kazalne naprave in drugih pomožnih
naprav, če so te ločljive, vendar nujno potrebne za izvajanje določenih meritev
in daljinski prenos rezultatov meritev. 
Podrobnosti v zvezi z izvedbo pomožnih naprav in njihovim
delovanjem so določene v točkah 4.3.4, 4.3.5 in 4.3.6 OIML R 49-1.
17. člen
Funkcije, ki jih opravljajo pomožne naprave, so lahko
izvedene tudi z vgrajeno posebno programsko opremo. Programska oprema mora
ustrezati bistvenim zahtevam iz 18. člena tega pravilnika. Zagotoviti je treba
možnost, da se dostop do posameznih modulov oziroma funkcij, ki neposredno
vplivajo na meroslovne lastnosti vodomera kot celote, lahko po overitvi
primerno zaščiti.
18. člen
Programska oprema za izvedbo posameznih glavnih ali pomožnih
funkcij pri vodomerih se razvršča po naslednjih merilih: 
-       
po stopnji tveganja glede na možnosti nepooblaščenega posega s ciljem
spreminjanja meroslovnih lastnosti (v nadaljnjem besedilu: stopnja tveganja), 
-       
po stopnji programske zaščite, 
-       
po stopnji preskušanja programa in 
-       
po stopnji skladnosti programske opreme v vodomeru s programsko opremo,
ki je bila tipsko odobrena. 
Glede na merila iz prejšnjega odstavka tega člena se vodomeri
uvrščajo v srednjo kategorijo, ki pomeni: 
1.     
stopnja programske zaščite 
Tisti del programske opreme, ki je namenjen
obračunavanju porabljene vode, je zaščiten z enostavnimi splošnimi programskimi
orodji (urejevalniki besedila). 
2.     
stopnja preskušanja 
Za ovrednotenje programske opreme mora
proizvajalec ali njegov zastopnik k tehnični dokumentaciji priložiti opis
programskih funkcij. 
Pri lastnostih vodomera, ki niso neposredno
predmet postopka odobritve tipa (npr. zaščita raznih elektronskih vmesnikov),
lahko organ za ugotavljanje skladnosti upošteva izjavo proizvajalca, da
vodomer, ki je predložen kot vzorec tipa, popolnoma ustreza opisom v predloženi
tehnični dokumentaciji in nima nobenih drugih funkcij poleg opisanih. 
3.     
stopnja skladnosti programske opreme v vodomeru s programsko opremo, ki
je bila tipsko odobrena 
Programska oprema v vodomeru mora biti
skladna s tehnično dokumentacijo, ki je bila predložena zahtevi za odobritev
tipa. Opisu v tehnični dokumentaciji, ki je bila predložena zahtevi za
odobritev tipa, mora ustrezati tudi osnovna funkcija ne glede na manjše
spremembe v izvorni kodi programske opreme. 
Tisti deli programske opreme, ki so bili potrjeni v postopku
odobritve tipa, morajo ostati istovetni v vseh naslednjih posameznih vodomerih.
Za vsako spremembo v potrjenih programskih delih je treba vložiti novo zahtevo
za odobritev tipa. 
Vse druge spremembe programske opreme so dopustne, če pri tem
dokumentirane funkcije in lastnosti ostajajo nespremenjene. O vseh tovrstnih
spremembah mora proizvajalec oziroma njegov zastopnik obvestiti organ za
ugotavljanje skladnosti.
19. člen
Učinek elektromagnetne motnje sme biti pri vodomerih z
elektronskimi pomožnimi napravami največ tolikšen: 
-       
da sprememba merilnega rezultata ni večja od vrednosti prostornine, ki
ustreza enominutnemu delovanju vodomera pri trajnem (nazivnem) pretoku Q3, ali 
-       
da kazanja merilnega rezultata ni mogoče razlagati kot veljaven
rezultat, npr. trenutne spremembe, ki jih ni mogoče razlagati, pomniti ali
prenašati dalje kot merilni rezultat. 
Ko je vodomer prestal elektromagnetno motnjo, mora: 
-       
obnoviti normalno delovanje v okviru največjega dopustnega pogreška, 
-       
zavarovati vse merilne funkcije in 
-       
omogočiti obnovitev vseh merilnih podatkov, ki so bili prisotni tik pred
nastopom motnje.
20. člen
Vodomer mora imeti napravo za nastavljanje, ki je lahko
mehanska ali v obliki elektronske pomožne naprave. 
Mehansko napravo za nastavljanje, ki je dosegljiva z zunanje
strani okrova vodomera, mora biti mogoče zaščititi pred nepooblaščenim
dostopom. Zaščita se izvede z overitvenimi oznakami. 
Če dostopa do naprave za nastavljanje in do drugih mest,
preko katerih je mogoče vplivati na meroslovne lastnosti vodomera, ni mogoče
zaščititi mehansko (s plombiranjem), mora alternativna oblika zaščite
izpolnjevati naslednje zahteve: 
-       
dostop smejo imeti samo pooblaščene osebe preko posebne programske kode
ali pametne magnetne kartice, 
-       
predvidena mora biti možnost spremembe vstopne kode in 
-       
predvidena mora biti možnost registracije zadnjega posega v merilo
(vodomer). Shraniti je treba datum posega in karakteristični element (koda)
izvajalca posega.
21. člen
Če vodomer vsebuje ločljive in zamenljive sestavne dele
(pomožne naprave, dajalnike impulzov, dodatne kazalne naprave itd.), mora
izpolnjevati naslednje dodatne zahteve: 
-       
ne sme obstajati možnost vpliva na meroslovne lastnosti vodomera preko
spojnih mest in 
-       
na mehanski ali drug ustrezen način mora biti preprečena možnost
priključitve tujih enot, ki bi lahko vplivale na meroslovne lastnosti vodomera.
Če vodomer vsebuje ločljive in nezamenljive sestavne dele,
mora izpolnjevati naslednje dodatne zahteve: 
-       
ne sme obstajati možnost vpliva na meroslovne lastnosti vodomera preko
spojnih mest in 
-       
vodomer mora biti opremljen z dodatno napravo, ki onemogoča delovanje
vodomera, če niso vsi potrebni sestavni deli vključeni v konfiguracijo vodomera
skladno z navodili proizvajalca.
22. člen
Vsak vodomer mora imeti predvidena mesta za namestitev
dodatnih zaščit, ki ne sodijo v sklop zaščit z overitvenimi oznakami in se
nanašajo predvsem na preprečitev nepooblaščene odstranitve vodomera iz
vodovodnega omrežja.
IV. NAPISI IN OZNAKE
23. člen
Vodomeri morajo imeti predvidena mesta za naslednje obvezne
napise in oznake: 
1.     
mersko enoto (m3), 
2.     
razred točnosti, če ni enak razredu II, 
3.     
vrednost Q3, 
4.     
uradno oznako odobritve tipa, 
5.     
ime ali zaščitni znak proizvajalca, 
6.     
leto izdelave in serijsko številko, 
7.     
smer pretoka vode na eni ali obeh stranskih straneh okrova, 
8.     
največji dopustni tlak, če se razlikuje od 10 barov, 
9.     
črko V ali H za način vgradnje v vodovodno omrežje, 
10.  
najvišjo dopustno temperaturo, če je višja od 30 °C, in 
11.  
po potrebi največji padec tlaka. 
Za vodomere z elektronskimi pomožnimi napravami so poleg
napisov iz prejšnjega odstavka tega člena obvezni še naslednji napisi: 
1.     
za zunanje napajanje: nazivna napetost in frekvenca, 
2.     
za zamenljivo baterijo: skrajni datum, do katerega je treba baterijo
zamenjati, 
3.     
za nezamenljivo baterijo: skrajni datum, do katerega je treba vodomer
zamenjati.
V. UGOTAVLJANJE SKLADNOSTI
24. člen
Za vodomere je obvezna odobritev tipa merila, ki ji sledi
prva overitev ali izjava o skladnosti z odobrenim tipom. 
Preskusi v postopku odobritve tipa (v nadaljnjem besedilu:
preskusi) se izvajajo na številu vzorcev, ki se določi z naslednjimi tabelami: 
-       
vodomeri za hladno vodo 
Tabela 5


Nazivni pretok Q3 (m3/h)

Najmanjše število
  vodomerov za preskus


Q3 ≤ 160

3


160 < Q3 ≤ 1600

2


1600 < Q3

1


-       
vodomeri za vročo vodo 
Tabela 6


Največji pretok Q4 (m3/h)

Najmanjše število
  vodomerov za preskus


Q4 ≤ 200

3


200 < Q4 ≤ 2000

2


2000 < Q4

1


Organ za ugotavljanje skladnosti lahko po potrebi določi
večje število vzorcev, kot je navedeno v tabelah 5 in 6.
25. člen
Preskus za vodomere za hladno vodo se izvede pri naslednjih
pretokih: 
najmanj dve meritvi pri vsaki od naslednjih vrednosti: 
-       
med Q1 in 1,1 Q1; 
-       
med 0,5 (Q1 + Q2) in 0,55 (Q1 + Q2), če je Q2/Q1 > 1,6; 
-       
med Q2 in 1,1 Q2; 
-       
med 0,33 (Q2 + Q3) in 0,37 (Q2 + Q3); 
-       
med 0,67 (Q2 + Q3) in 0,74 (Q2 + Q3); 
-       
med 0,9 Q3 in Q3; 
-       
med 0,95 Q4 in Q4. 
Preskusi se izvedejo pri temperaturi (20 ± 5) °C. 
Ugotovljeni pogrešek v vseh opazovanih točkah ne sme biti
večji od največjega dopustnega pogreška iz 8. člena tega pravilnika. 
Če je pogrešek na enem ali več vzorcih vodomera večji od
največjega dopustnega pogreška samo pri eni izmed vrednosti pretoka, je treba
preskus ponoviti. Celotni preskus se šteje za uspešnega, če sta dva od treh
rezultatov znotraj vrednosti največjega dopustnega pogreška in če je
aritmetična srednja vrednost treh rezultatov manjša ali kvečjemu enaka
vrednosti največjega dopustnega pogreška. 
Druge podrobnosti in pogoji preskusa, kot so: 
-       
namestitev vodomera (vodoravno ali navpično), 
-       
potrebna vrednost tlaka na izhodu vodomera, 
-       
trajanje izpostavljenosti povečanemu tlaku, 
-       
meritvi padca tlaka glede na vrednost pretoka in 
-       
časovno razmerje med delovanjem in mirovanjem pri prekinjevalnih
preskusih, 
so določeni v točki 6.2 OIML R 49-1.
26. člen
Preskus za vodomere za vročo vodo se izvede pri naslednjih
pretokih: 
najmanj dve meritvi pri vsaki od naslednjih
vrednosti: 
-       
med Q1 in 1,1 Q1; 
-       
med Q2 in 1,1 Q2; 
-       
med 0,225 Q4 in 0,25 Q4; 
-       
med 0,45 Q4 in 0,5 Q4; 
-       
med 0,9 Q4 in Q4. 
Preskusi se izvedejo pri temperaturi vode, ki je v neposredni
bližini sredine nazivnega temperaturnega delovnega območja. 
Ugotovljeni pogrešek v vseh opazovanih točkah ne sme biti
večji od največjega dopustnega pogreška iz 8. člena tega pravilnika. 
Če je pogrešek na enem ali več vzorcih vodomera večji od
največjega dopustnega pogreška samo pri eni izmed vrednosti pretoka, je treba
preskus ponoviti. Celotni preskus se šteje za uspešnega, če sta dva od treh
rezultatov znotraj vrednosti največjega dopustnega pogreška in če je
aritmetična srednja vrednost treh rezultatov manjša ali kvečjemu enaka
vrednosti največjega dopustnega pogreška. 
Druge podrobnosti in pogoji preskusa, kot so: 
-       
namestitev vodomera (vodoravno ali navpično), 
-       
srednja temperatura vode pri preskusu, 
-       
potrebna vrednost tlaka na izhodu vodomera, 
-       
trajanje izpostavljenosti povečanemu tlaku v bližini najvišje dopustne
temperature, 
-       
meritvi padca tlaka glede na vrednost pretoka, 
-       
časovno razmerje med delovanjem in mirovanjem pri prekinjevalnih
preskusih in merila za presojo, ali se redne overitve lahko izvajajo tudi s
hladno vodo, 
so določeni v 11. točki OIML R 72.
27. člen
Preskusna oprema mora izpolnjevati naslednje bistvene zahteve:
1.     
pri vodomerih za hladno vodo: 
- 
skupna merilna negotovost za potrebe izvajanja preskusov tipa mora biti
manjša od 0,3%, 
- 
skupna merilna negotovost za potrebe izvajanja rednih overitev mora biti
manjša ali enaka 0,4%. 
2.     
pri vodomerih za vročo vodo: 
- 
skupna merilna negotovost za potrebe izvajanja tipskih preskusov mora
biti manjša ali enaka 0,3%, 
- 
skupna merilna negotovost za potrebe izvajanja rednih overitev mora biti
manjša ali enaka 0,6%.
28. člen
Število vzorcev vodomerov z elektronskimi kontrolnimi napravami
se določi po tabelah iz 24. člena tega pravilnika. Dodatno je treba: 
-       
preveriti konstrukcijsko izvedbo; podrobnosti preskusa so določene v
točki 6.2.11.1 OIML R 49-1, 
-       
opraviti dodatni funkcionalni preskus; podrobnosti preskusa so določene
v točki 6.2.11.2 OIML R 49-1. 
Na vodomerih z elektronskimi pomožnimi napravami, vendar brez
kontrolnih naprav, je poleg preverjanj in preskusov iz druge in tretje alinee
prejšnjega odstavka tega člena treba opraviti še dodatne preskuse, za katere je
treba predložiti pet istovetnih vzorcev vodomerov. Najmanj eden od predloženih
vzorcev mora uspešno prestati vse dodatne meroslovne preskuse iz 27. člena tega
pravilnika.
29. člen
Dodatni preskusi za vodomere z elektronskimi pomožnimi
napravami obsegajo: 
-       
toplotni preskus v odsotnosti kondenzacije, 
-       
nizkotemperaturni preskus, 
-       
ponavljajoči toplotni preskus v pogojih kondenzacije, 
-       
preskus s spreminjanjem napajalne napetosti za vodomere z zunanjim
napajanjem in z baterijskim napajanjem, 
-       
preskus v prisotnosti periodičnih ali naključnih mehanskih vibracij, 
-       
preskus pri kratkotrajnih zniževanjih napajalne napetosti, 
-       
preskus v pogojih vsiljenih električnih motenj, 
-       
preskus v pogojih elektrostatičnih razelektritev in 
-       
preskus občutljivosti na visokofrekvenčna elektromagnetna sevanja. 
Podrobni opisi preskusov so določeni v prilogi A OIML R 49-1.
30. člen
Prva overitev vodomera za hladno ali vročo vodo vključuje: 
-       
ugotavljanje skladnosti vodomera z odobrenim tipom, 
-       
merjenje pogreškov najmanj pri naslednjih pretokih: 
-       
med Q1 in 1,1 Q1, 
-       
med Q2 in 1,1 Q2, 
-       
med 0,9 Q3 in Q3. 
Če je v certifikatu o odobritvi tipa tako določeno, se
izvedejo meritve tudi v dodatnih točkah znotraj območja pretokov. V vseh točkah
morajo biti pogreški znotraj meja največjih dopustnih pogreškov iz 8. člena
tega pravilnika. 
Meritve se izvedejo pri temperaturi vode: 
-       
20 ±10 °C za vodomere za hladno vodo, 
-       
50 ± 10 °C za vodomere za vročo vodo.
31. člen
Redne overitve se izvedejo pri enakih pogojih kot prve
overitve. 
Izjemoma se vodomeri za vročo vodo lahko pri rednih overitvah
preskušajo tudi s hladno vodo, če je bilo v certifikatu o odobritvi tipa tako
določeno. 
Odločitev o tem, ali je vodomer za vročo vodo dovoljeno
overjati tudi s hladno vodo, temelji na rezultatih meritev za vodomere za vročo
vodo iz 24. člena tega pravilnika. 
Rok za redne overitve vodomerov je 5 let.
V. PREHODNA IN KONČNE DOLOČBE
32. člen
Vodomeri, ki so v uporabi na dan uveljavitve tega pravilnika
in imajo veljavno odobritev tipa in prvo overitev na podlagi pravilnika o
metroloških pogojih za vodomere (Uradni list SFRJ, št. 51/86), se lahko še
naprej dajejo v redno overitev, če izpolnjujejo zahteve glede največjega
dopustnega pogreška iz 8. člena tega pravilnika.
33. člen
Z dnem uveljavitve tega pravilnika se preneha uporabljati pravilnik
o metroloških pogojih za vodomere (Uradni list SFRJ, št. 51/86).
34. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 009-11/02
Ljubljana, dne 11. marca 2002.
dr. Lucija Čok l. r. 
Ministrica 
za šolstvo, znanost in šport