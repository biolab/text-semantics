1. člen
(vsebina sklepa)
S tem sklepom se zaradi varovanja pravic in pravnih koristi
študentov višjih strokovnih šol (v nadaljnjem besedilu: študent), ki jim v
študijskem letu 2020/2021 zaradi izvajanja ukrepov za omejevanje in
preprečevanje širjenja virusa SARS-CoV-2 ni bilo omogočeno opraviti praktičnega
izobraževanja, določa možnost podaljšanja statusa v študijskem letu 2021/2022
in možnost napredovanja v višji letnik.
2. člen
(podaljšanje statusa)
Študentu, ki se izobražuje po višješolskih študijskih
programih in v študijskem letu 2020/2021 zaradi izvajanja ukrepov za omejevanje
in preprečevanje širjenja virusa SARS-CoV-2 ni mogel opraviti praktičnega
izobraževanja, se lahko podaljša status za eno študijsko leto, če je opravil
obveznosti v obsegu vsaj 30 kreditnih točk po evropskem prenosnem kreditnem
sistemu (v nadaljnjem besedilu: ECTS).
3. člen
(napredovanje v višji letnik)
Študent, ki se izobražuje po višješolskih študijskih
programih in v študijskem letu 2020/2021 zaradi izvajanja ukrepov za omejevanje
in preprečevanje širjenja virusa SARS-CoV-2 ni mogel opraviti praktičnega
izobraževanja, lahko napreduje v višji letnik, če je opravil obveznosti v
obsegu vsaj 40 kreditnih točk po ECTS.
4. člen
(postopek)
O podaljšanju statusa in o napredovanju v višji letnik odloči
višja strokovna šola na podlagi utemeljene vloge študenta.
Če je študent opravil obveznosti v obsegu vsaj 40 kreditnih
točk po ECTS, lahko poda vlogo za napredovanje v višji letnik ali vlogo za
podaljšanje statusa.
5. člen
(praktično izobraževanje)
Študent mora neopravljeno praktično izobraževanje iz
2. ali 3. člena tega sklepa opraviti do zaključka študija
KONČNA DOLOČBA
6. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-34/2021
Ljubljana, dne 23. marca 2021
EVA 2021-3330-0027
Prof. dr. Simona Kustec
ministrica
za izobraževanje, znanost in šport