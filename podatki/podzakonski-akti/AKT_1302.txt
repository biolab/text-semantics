1. člen
(vsebina splošnega akta)
Ta splošni akt operaterjem javnih komunikacijskih omrežij, ki
so namenjena za distribucijo digitalnih televizijskih storitev (v nadaljnjem
besedilu: operater), določa navodila za razvrstitev televizijskih programov, za
katere je izdano dovoljenje po zakonu, ki ureja medije.
2. člen
(uporabljeni izrazi)
(1) Izrazi, uporabljeni
v tem splošnem aktu, pomenijo:
1.     
Digitalni sprejemnik je naprava, ki lahko sprejema in dekodira
televizijske programe, ki se razširjajo prek javnih komunikacijskih omrežij.
2.     
Programsko mesto je številka na digitalnem sprejemniku, ki je prirejena
posameznemu programu in s katero je določen vrstni red programov na digitalnem
sprejemniku.
3.     
Razvrščanje programov je postopek, s pomočjo katerega operater
posameznemu televizijskemu programu, ki ga razširja prek omrežja, dodeli
identifikacijsko številko ali kodo, ki vpliva na določitev začetnih programskih
mest na digitalnem sprejemniku.
4.     
Višje programsko mesto je tisto, ki ima manjšo številko programskega
mesta. Nižje programsko mesto je tisto, ki ima večjo številko programskega
mesta.
5.     
Začetno programsko mesto je programsko mesto, ki se vzpostavi na
digitalnem sprejemniku ob prvem priklopu oziroma pri prvi prijavi uporabnika v
storitev operaterja ali pri povrnitvi tovarniških nastavitev na digitalnem
sprejemniku oziroma privzetih začetnih nastavitev v uporabniškem vmesniku
storitve operaterja in na katero končni uporabnik nima vpliva.
(2) Ostali izrazi imajo
enak pomen, kot je opredeljen z Zakonom o elektronskih komunikacijah (Uradni
list RS, št. 130/22; v nadaljnjem
besedilu: zakon).
3. člen
(obveznost operaterjev)
Operater mora zagotoviti, da lahko uporabnik za svojo uporabo
svobodno določi vrstni red programov.
4. člen
(razvrščanje programov)
(1) Operater mora pri
razvrščanju televizijskih programov ves čas upoštevati naslednja pravila:
1.     
televizijski program Televizija Slovenija 1 /SLO1/, ki ga izdaja javni
zavod RTV Slovenija, mora biti uvrščen na prvo začetno programsko mesto;
2.     
televizijski program Televizija Slovenija 2 /SLO2/, ki ga izdaja javni
zavod RTV Slovenija, mora biti uvrščen na drugo začetno programsko mesto.
(2) V primeru, ko
operater televizijski program prek posameznega omrežja razširja na več načinov
(na primer z različnimi razločljivostmi), mora program v bolj kakovostnem
načinu (na primer z višjo razločljivostjo) uvrstiti na višje programsko mesto
od programa, ki ga razširja v manj kakovostnem načinu (na primer z nižjo
razločljivostjo). Ta obveznost ne velja za programe v testnem načinu
razširjanja in v primeru, ko tehnična povezava tega ne omogoča in ni na voljo
zadostnih prostih kapacitet.
PREHODNI IN KONČNA DOLOČBA
5. člen
(uskladitev z zahtevami)
Operater mora razvrstitev televizijskih programov v svojem
omrežju uskladiti z zahtevami iz tega splošnega akta v devetdesetih dneh od
uveljavitve tega splošnega akta.
6. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o razvrščanju programov v javnih digitalnih televizijskih omrežjih
(Uradni list RS, št. 48/13 in 130/22 – ZEKom-2).
7. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-17/2022/4 
Ljubljana, dne 20. januarja 2023
EVA 2022-1545-0022
Mag. Tanja Muha
v. d. direktorja