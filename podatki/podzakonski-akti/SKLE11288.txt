1. SPLOŠNE DOLOČBE
1. člen
(Vsebina sklepa)
(1) Ta sklep določa pravila, ki se nanašajo na naslednja
področja upravljanja kreditnega tveganja v bankah in hranilnicah (v
nadaljevanju banke):
(a)   
odobravanje kreditov;
(b)   
spremljanje kreditnega tveganja;
(c)   
razvrščanje dolžnikov oziroma izpostavljenosti v bonitetne razrede;
(d)   
upravljanje kreditnih zavarovanj;
(e)   
oblikovanje popravkov vrednosti in rezervacij;
(f)    
sistem zgodnjega opozarjanja za odkrivanje povečanega kreditnega
tveganja;
(g)   
upravljanje problematičnih in restrukturiranih izpostavljenosti;
(h)   
upravljanje podatkov in kreditne dokumentacije;
(i)    
poročanje o kreditnem tveganju.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
(1) Pojmi, uporabljeni v tem sklepu, imajo enak pomen
kot v določbah ZBan-2 oziroma Uredbe (EU) št. 575/2013 Evropskega parlamenta
in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU)
št. 648/2012 (v nadaljevanju Uredba (EU) št. 575/2013) ter v
predpisih, izdanih na njuni podlagi.
(2) Za namen tega sklepa veljajo naslednje opredelitve
pojmov:
(a)   
»bonitetna ocena dolžnika« pomeni oceno kreditne sposobnosti dolžnika
tj. zmožnosti poplačila njegovih obveznosti do banke v pogodbeno dogovorjenih
rokih;
(b)   
»bonitetni razred« pomeni kategorijo tveganja v okviru bonitetne
lestvice, v katero se razvrstijo dolžniki ali izpostavljenosti s podobnim
kreditnim tveganjem;
(c)   
»bonitetni sistem« pomeni vse modele, procese, kontrole, zbiranje
podatkov in informacijske sisteme, ki podpirajo ocenjevanje kreditnega tveganja
in razvrščanje dolžnikov oziroma izpostavljenosti v bonitetne razrede;
(d)   
»centralni kreditni register« je centralni kreditni register, ki ga vodi
Banka Slovenije v skladu z Zakonom o centralnem kreditnem registru (Uradni list
RS, št. 77/16);
(e)   
»datum ocenitve vrednosti je datum, za katerega velja izdelana ocena
vrednosti;
(f)    
»koncesija (popuščanje)« pomeni popuščanje dolžniku s spreminjanjem
prvotnih pogojev kreditiranja zaradi pravnih ali ekonomskih razlogov, ki se
nanašajo na finančne težave dolžnika;
(g)   
»kredit« je vsaka bilančna ali zunajbilančna izpostavljenost, iz naslova
katere je banka izpostavljena kreditnemu tveganju;
(h)   
»kreditno tveganje« je tveganje izgube zaradi neizpolnitve obveznosti
dolžnika oziroma nasprotne stranke v pogodbeno dogovorjenem roku;
(i)    
»nedonosne izpostavljenosti« so nedonosne izpostavljenosti, kot so
opredeljene v Izvedbeni uredbi Komisije (EU) št. 680/2014 z dne
16. aprila 2014 o določitvi izvedbenih tehničnih standardov v zvezi z
nadzorniškim poročanjem institucij v skladu z Uredbo (EU) št. 575/2013
Evropskega parlamenta in Sveta (UL L št. 191 z dne 28. 6. 2014, str.
1; v nadaljevanju Izvedbena uredba Komisije (EU) št. 680/2014);
(j)    
»neplačane izpostavljenosti« so izpostavljenosti, pri katerih je prišlo
do neplačila, kot je opredeljeno v 178. členu Uredbe (EU)
št. 575/2013;
(k)   
»ocenjevalec vrednosti« je neodvisni usposobljeni ocenjevalec vrednosti
(cenilec), tj. oseba, ki ima potrebne kvalifikacije, znanje in izkušnje za
izvajanje cenitve, ter je neodvisna od procesa odločanja o poslih, ki so
zavarovani s premoženjem, katerega vrednost se ocenjuje;
(l)    
»poslovni subjekt« je pravna oseba, podjetnik ali zasebnik;
(m) 
»preostalo tveganje« je tveganje manjše učinkovitosti kreditnih
zavarovanj od pričakovane, ki je posledica nastanka ali porasta drugih tveganj
(npr. pravno, operativno, likvidnostno, tržno tveganje) zaradi uporabe
kreditnih zavarovanj;
(n)   
»problematične izpostavljenosti« so nedonosne izpostavljenosti in druge
problematične izpostavljenosti, ki jih kot take opredeli banka;
(o)   
»restrukturirane izpostavljenosti« so restrukturirane izpostavljenosti,
kot so opredeljene v Izvedbeni uredbi Komisije (EU) št. 680/2014;
(p)   
''standardi ocenjevanja vrednosti'' so veljavni mednarodni in evropski
standardi za ocenjevanje vrednosti, in sicer Mednarodni standardi ocenjevanja
vrednosti, ki jih sprejema Odbor za mednarodne standarde ocenjevanja vrednosti
(angl. International Valuation Standards Council – IVSC), Evropski
standardi ocenjevanja vrednosti, ki jih sprejema Evropska skupina združenj
cenilcev (angl. The European Group of Valuers' Associations – TEGOVA) in
standardi ocenjevanja vrednosti, ki jih sprejema Kraljevi inštitut pooblaščenih
ocenjevalcev (angl. Royal Institute of Chartered Surveyors – RICS);
(q)   
»tveganje koncentracije« je tveganje čezmerne neposredne in/ali posredne
izpostavljenosti iz naslova kreditnega tveganja banke ali bančne skupine do
posamezne stranke, skupine povezanih strank ali strank, ki jih povezujejo
skupni dejavniki tveganja;
(r)    
»tveganje kreditov v tujih valutah« je kreditno tveganje iz naslova
kreditov v tujih valutah, pri katerih kreditojemalci niso uporabili varovanja
pred valutnim tveganjem;
(s)   
»validacija« pomeni neodvisno preverjanje ustreznosti in skladnosti
bonitetnega sistema z relevantnimi zahtevami za posamezni bonitetni sistem.
2. ODOBRAVANJE KREDITOV
3. člen
(Proces odobravanja kreditov)
(1) Banka mora vzpostaviti proces odobravanja kreditov,
ki se razlikuje najmanj po vrsti dolžnika, viru denarnih tokov za poplačilo
kredita (npr. dohodek kreditojemalca, dohodek, ki ga ustvarja financirano
premoženje), višini izpostavljenosti in kompleksnosti produktov.
(2) Banka mora imeti jasno opredeljen proces odobravanja
novih kreditov, spreminjanja, obnavljanja in ponovnega financiranja obstoječih
kreditov.
(3) Banka mora vzpostaviti jasno in dosledno
organizacijsko strukturo odločanja o odobritvi kredita. Politika oziroma proces
odobravanja kreditov mora vključevati jasno porazdelitev pristojnosti in
odgovornosti glede odobritve kreditov v okviru banke in med subjekti v okviru
bančne skupine.
4. člen
(Pooblastila za odobravanje)
(1) Banka mora zagotavljati, da je odobravanje kreditov
v pristojnosti oseb z ustreznimi znanji in strokovnimi izkušnjami. V notranjem
aktu mora banka natančno opredeliti delegiranje pooblastil za odobravanje
kreditov. Pooblastila morajo biti jasno razčlenjena po ustreznih nivojih banke
in se razlikovati najmanj glede na vrsto, namen in znesek kredita. Iz kreditne
dokumentacije mora biti jasno razvidno, kdo je kredit odobril.
(2) S posamezno odločitvijo o odobritvi kredita se
morata strinjati enota komercialnega poslovanja in enota upravljanja kreditnega
tveganja, pri čemer banka upošteva značilnost, zapletenost in tveganje
obravnavanega kredita. Kadar odločitev o odobritvi kredita z vidika tveganja ni
pomembna, lahko o njej odloči le enota komercialnega poslovanja.
(3) V primeru nestrinjanja enote komercialnega
poslovanja in enote upravljanja kreditnega tveganja glede odobritve kredita
mora banka zagotoviti upoštevanje vzpostavljenih pravil odločanja.
(4) Banka mora vzpostaviti jasna pravila in postopke
glede pristojnosti pri obravnavi in odobritvi izjem (npr. popravek bonitetne
ocene, odobritev kreditov pod pogoji, ki odstopajo od sprejetih standardov
kreditiranja in politike kreditnih zavarovanj). Samo v izjemnih primerih se
lahko predlaga kreditiranje, ki ni v skladu s politiko in predpisanimi pogoji.
Take primere je potrebno dokumentirati in utemeljiti, odobravanje takih poslov
pa je v pristojnosti ustreznega organa banke.
5. člen
(Merila za odločanje o odobritvi kreditov)
(1) Ključno merilo pri odobravanju kreditov je ocena
kreditne sposobnosti stranke.
(2) Banka mora imeti primerna in natančno opredeljena
merila za odločanje o odobritvi kreditov, ki vključujejo najmanj:
-       
ciljni tržni segment, kot ga opredeljuje strategija prevzemanja in
upravljanja kreditnega tveganja;
-       
namen kredita in vire poplačila kredita;
-       
trenutni profil tveganja stranke;
-       
pretekle plačilne navade dolžnika, trenutno sposobnost odplačevanja
kredita ter projekcije prihodnjih denarnih tokov na podlagi različnih
scenarijev;
-       
kakovost in obseg kreditnega zavarovanja;
-       
kreditne pogoje, vključno s pogodbenimi zavezami, ki omejujejo tveganost
stranke v prihodnosti;
-       
oceno nivoja strokovnega znanja in sposobnosti poslovodstva, položaja
stranke v panogi in splošnega stanja v panogi (v primeru podjetniških
kreditov).
6. člen
(Ocenjevanje kreditnega tveganja)
(1) Banka mora pred odobritvijo vsakega kredita oziroma
pred sklenitvijo druge pogodbe, ki je temelj nastanka izpostavljenosti banke
kreditnemu tveganju, oceniti in analizirati kvantitativne in kvalitativne
informacije ter druge pomembne dejavnike, ki omogočajo celovito oceniti
dolžnikovo sposobnost izpolnjevati obveznosti do banke. Pri tem banka upošteva povezave
stranke z drugimi osebami, ki lahko vplivajo na njeno kreditno sposobnost.
Zagotavljati mora ustrezno strokovno in objektivno presojo ocene kreditnega
tveganja in pridobiti dovolj informacij o stranki, da lahko ugotovi njen profil
tveganja oziroma oceni njeno kreditno sposobnost in ji dodeli ustrezno
bonitetno oceno. Še posebej mora biti previdna pri strankah, s katerimi prvič
stopa v pogodbeno razmerje. Banka mora imeti v notranjih aktih predpisan
minimalni obseg informacij, ki jih je potrebno pridobiti od stranke za ustrezno
oceno kreditnega tveganja in so vključene v predlog za odobritev kredita.
(2) Za namen ocenjevanja kreditne sposobnosti stranke
mora banka iz centralnega kreditnega registra pridobiti podatke o
kreditojemalcu in z njim povezanih strankah, do katerih ima banka
izpostavljenost, kot so opredeljene v točki (a) 7. člena tega sklepa.
(3) Banke, ki so udeležene v sindiciranih kreditih in
ostalih bančnih konzorcijih, se ne smejo zanašati izključno na analizo banke,
ki je nosilec konzorcija, temveč morajo same opraviti neodvisno in celovito
analizo kreditnega tveganja, na enak način, kot če bi samostojno odobravale
kredit.
7. člen
(Ugotavljanje povezav)
Banka mora imeti vzpostavljen mehanizem za ugotavljanje in
spremljanje povezav:
(a)   
med strankami v skladu s točko (39) člena 4(1) Uredbe (EU)
št. 575/2013 (povezane stranke);
(b)   
med posamezno stranko in banko v skladu s 149. členom ZBan-2 (osebe
v posebnem razmerju z banko).
8. člen
(Upoštevanje kreditnih zavarovanj)
(1) Banka mora kot primarni vir poplačila kredita
upoštevati plačilno sposobnost dolžnika, kreditna zavarovanja za posamezen
kredit predstavljajo sekundarni vir poplačila kredita. Banka mora ocenjevati
kreditno kakovost osnovnega dolžnika oziroma osnovne izpostavljenosti ne glede
na obstoj kreditnega zavarovanja.
(2) Banka mora pred odobritvijo kredita preveriti pravno
gotovost kreditnega zavarovanja ter oceniti vrednost kreditnega zavarovanja,
kot je opredeljeno v petem poglavju tega sklepa.
(3) Če je vrednost kreditnega zavarovanja v veliki meri
odvisna od kreditnega tveganja dajalca osebnega kreditnega zavarovanja, ki je
tretja oseba, mora banka oceniti tudi kreditno tveganje te osebe.
9. člen
(Limiti izpostavljenosti kreditnemu tveganju)
Banka mora zagotoviti, da se krediti odobravajo v okviru
odobrenih limitov izpostavljenosti kreditnemu tveganju.
10. člen
(Mehanizmi za določanje cen produktov)
Banka mora zagotoviti, da proces odobritve kredita vključuje ustrezne
mehanizme za določanje cen produktov, ki so skladni s sprejetimi politikami
upravljanja kreditnega tveganja ter upoštevajo kreditno tveganje dolžnika,
vrsto produkta, znesek izpostavljenosti ter vrsto in vrednost kreditnega
zavarovanja.
11. člen
(Pogodbene zaveze)
Banka mora pri sklepanju kreditne pogodbe presoditi
ustreznost pogodbenih zavez, ki jih bo vsebovala pogodba. Pogodbene zaveze
morajo biti jasne, smiselne in uresničljive. Pri presoji ustreznosti posameznih
pogodbenih zavez mora banka med drugim upoštevati vrsto in vrednost posla,
vrsto in oceno tveganosti dolžnika, potrebne informacije o dolžniku ter
pogodbeno pravo. Če banka v pogodbo ni mogla vključiti vseh pogodbenih zavez,
ki jih običajno uporablja, mora razloge za to navesti v kreditni mapi.
3. SPREMLJANJE KREDITNEGA TVEGANJA
12. člen
(Sistem za spremljavo kreditov)
(1) Banka mora vzpostaviti jasno in dosledno
organizacijsko strukturo, politike, procese ter notranje akte glede procesa
spremljave v skladu s sprejeto strategijo upravljanja kreditnega tveganja, ter
jasno razmejitev nalog med procesom spremljave in procesom odobritve kreditov.
(2) Banka mora vzpostaviti sistem neprekinjenega
spremljanja kreditnega portfelja, ki vključuje analitične postopke in
metodologije za ocenjevanje oziroma merjenje kreditnega tveganja. Tak sistem
mora zagotoviti ustrezne informacije o strukturi in kakovosti kreditnega
portfelja ter koncentraciji kreditnega tveganja banke kot tudi na ravni bančne
skupine.
(3) Banka z namenom upravljanja tveganja koncentracije v
skladu s 163. členom ZBan-2 vzpostavi in vzdržuje ustrezne limite
izpostavljenosti kreditnemu tveganju. Limiti morajo vključevati bilančne in
zunajbilančne izpostavljenosti.
(4) Učinkovit sistem za spremljavo kreditov mora:
-       
zagotoviti, da banka lahko redno in ves čas trajanja kreditnega razmerja
spremlja poslovanje dolžnika in njegovo kreditno sposobnost,
-       
spremljati izpolnjevanje pogojev, ki izhajajo iz kreditne pogodbe,
-       
v primeru namenskih kreditov spremljati porabo odobrenih sredstev v
dogovorjene namene,
-       
spremljati rednost plačil in ugotavljati kršitev pogodbenih obveznosti,
-       
spremljati izvrševanje pogodbenih zavez in evidentirati njihove
morebitne kršitve ter spremljati izvrševanje pogodbenih sankcij v primeru
kršitev pogodbenih zavez,
-       
spremljati razmerje med vrednostjo kredita in vrednostjo kreditnega
zavarovanja (angl. loan to value, LTV) ter pokritost izpostavljenosti s
kreditnim zavarovanjem,
-       
spremljati primernost višine oblikovanih popravkov vrednosti in
rezervacij,
-       
spremljati tveganje koncentracije ter morebitna odstopanja od
vzpostavljenih limitov iz tretjega odstavka tega člena,
-       
zagotoviti učinkovito in pravočasno ugotavljanje povečanega kreditnega
tveganja in problematičnih kreditov,
-       
spremljati tveganje kreditov v tujih valutah.
(5) Banka mora vzpostaviti in uveljaviti notranje
kontrole ter postopke, ki omogočajo, da se izjeme in odstopanja od politik,
postopkov in limitov pravočasno poročajo odgovornim za ukrepanje.
(6) Banka mora pri ocenjevanju posameznih kreditov in
kreditnega portfelja upoštevati potencialne prihodnje negativne spremembe v
ekonomskem okolju in periodično oceniti izpostavljenost kreditnemu tveganju ob
upoštevanju izjemnih razmer (analiza scenarijev in stresni testi).
4. RAZVRŠČANJE DOLŽNIKOV OZIROMA IZPOSTAVLJENOSTI V
BONITETNE RAZREDE
13. člen
(Razvrščanje dolžnikov oziroma izpostavljenosti)
Banka mora v okviru procesa odobritve in spremljave kreditov razvrstiti
dolžnika oziroma izpostavljenost v bonitetni razred na podlagi jasnih
bonitetnih meril. Merila morajo biti dovolj natančna, da omogočajo zaposlenim v
procesu odobravanja in spremljave kreditov enako razumevanje in dosledno
razvrščanje dolžnikov oziroma izpostavljenosti s podobnim kreditnim tveganjem v
iste bonitetne razrede. Metodologije razvrščanja temeljijo na statističnih
modelih ali drugih metodah in morajo upoštevati zahteve iz tega poglavja.
14. člen
(Razvrstitev dolžnika v primeru skupine povezanih strank)
(1) Banka mora v procesu razvrščanja dolžnika, ki je del
skupine povezanih strank, v ustrezne bonitetne razrede vključiti informacijo o
obstoju skupine povezanih strank na način, da je razvrstitev posameznih oseb v
skupini povezanih strank konsistentna s strukturo skupine. Pri tem mora banka
upoštevati najmanj vrste povezav med subjekti v skupini.
(2) Banka mora imeti vzpostavljene postopke in procese, ki
zagotavljajo, da v primeru nastopa položaja neplačila posamezne stranke v
skupini v skladu s 178. členom Uredbe (EU) št. 575/2013 preveri in
opredeli vpliv tega neplačila na bonitetne ocene ostalih oseb v skupini.
(3) Banka mora vnaprej opredeliti primere, v katerih je
dolžnikom lahko dodeljena boljša bonitetna ocena kot nadrejeni osebi v skupini.
Odločitve o takšnih ter morebitnih ostalih primerih mora banka dokumentirati in
ustrezno utemeljiti.
15. člen
(Bonitetni sistemi)
(1) Banka mora imeti vzpostavljene bonitetne sisteme, ki
omogočajo ovrednotenje in razvrščanje kreditnih izpostavljenosti v ustrezne
bonitetne razrede.
(2) Banka mora imeti vzpostavljene bonitetne sisteme, ki
ustrezajo značilnostim posameznih portfeljev, da se zagotovi, da se spremembe,
ki so pomembne za posamezni portfelj, odrazijo tudi v spremembi ocene
kreditnega tveganja.
(3) Banka mora dokumentirati pomembne elemente strukture
in delovanja notranjih bonitetnih sistemov, ki vključujejo najmanj razločevanje
portfeljev, bonitetna merila, odgovornosti oseb, ki ocenjujejo, pogostost
ocenjevanja in nadzor vodstva nad bonitetnim sistemom.
16. člen
(Upoštevanje ustreznih in ažurnih informacij)
(1) Banka mora vzpostaviti postopke, mehanizme ter
kriterije za pridobivanje vseh ustreznih, trenutno razpoložljivih in ažurnih
kvantitativnih ter kvalitativnih informacij o dolžniku in izpostavljenosti, ki
so relevantni za kreditne procese in bonitetne sisteme.
(2) Banka mora v primeru pomanjkljivih, manjkajočih ali
neažurnih informacij pri razvrščanju dolžnikov ali izpostavljenosti v bonitetne
razrede upoštevati ustrezno mero konservativnosti.
(3) Če so zunanje bonitetne ocene glavno merilo banke
pri razvrščanju dolžnikov ali izpostavljenosti v bonitetne razrede, mora banka
upoštevati še druge ustrezne informacije, ki jih opredeli v metodologiji za
razvrščanje.
(4) Banka mora najmanj enkrat letno pregledati
ustreznost razvrstitve posameznih dolžnikov oziroma izpostavljenosti, ter jih
po potrebi prilagoditi. Če banka kadar koli pridobi pomembne informacije o
dolžniku ali izpostavljenosti, mora opraviti novo razvrstitev. Banka mora
posebej opredeliti kriterije pogostejšega preverjanja bolj tveganih dolžnikov
ali problematičnih izpostavljenosti.
17. člen
(Prilagoditev bonitetne ocene)
(1) Pri razvrščanju dolžnika ali izpostavljenosti v
bonitetne razrede mora banka jasno opredeliti razloge ter razpone, v katerih je
dovoljena prilagoditev bonitetne ocene, ter v kateri fazi procesa razvrščanja
se prilagoditev lahko izvede.
(2) Vse prilagoditve bonitetnih ocen morajo biti jasno
in transparentno dokumentirane ter utemeljene.
(3) Banka mora redno spremljati število in razloge za
prilagoditve bonitetnih ocen ter redno preverjati zanesljivost procesa prilagoditev
in posledično delovanja bonitetnega sistema.
18. člen
(Zahteve glede bonitetnih modelov)
(1) Banka mora pri uporabi bonitetnih modelov za
razvrščanje izpostavljenosti v bonitetne razrede vzpostaviti proces zbiranja in
vrednotenja kvantitativnih in kvalitativnih vhodnih podatkov v model, kar
vključuje oceno natančnosti, popolnosti in primernosti podatkov. Banka mora
dokazati, da so uporabljeni podatki za izgradnjo modela reprezentativni za
populacijo dejanskih dolžnikov oziroma izpostavljenosti banke.
(2) Banka mora dopolnjevati statistični model s človeško
presojo z namenom preverjanja ustreznosti razvrstitve dolžnikov ali
izpostavljenosti glede na rezultate modela. Vse pomembne informacije, ki jih
model ne obravnava, morajo biti pri končni razvrstitvi dolžnika ali
izpostavljenosti upoštevane na podlagi človeške presoje. Banka mora dokumentirati
medsebojno povezanost človeške presoje in rezultatov modela.
(3) Banka mora dokazati, da ima model dobro napovedno
moč in da je v čim večji meri nepristranski.
(4) Banka, ki uporablja zunanji model ali dele zunanjega
modela za razvrščanje, mora upoštevati tudi naslednje zahteve:
-       
uporabniki morajo biti ustrezno izobraženi za uporabo modela,
-       
na razpolago morajo biti notranji inštruktorji,
-       
pripravljen mora biti načrt za zagotovitev potrditve primernosti zunanjega
modela,
-       
zagotovljen mora biti nadaljnji razvoj modela v prihodnosti, če je
potrebno,
-       
zagotovljena mora biti možnost ocene delovanja modela in po potrebi
prilagoditve tudi v primeru, kadar zunanji ponudnik preneha dajati podporo ali
v podobnih primerih.
19. člen
(Dokumentacija)
(1) Banka mora dokumentirati razloge za izbor
kvalitativnih in kvantitativnih meril za razvrščanje in analizo, ki ta izbor
utemeljuje. Banka mora dokumentirati vse večje spremembe procesa razvrščanja.
Dokumentirana mora biti tudi organizacija procesa razvrščanja, vključno s
sistemom notranjih kontrol na tem področju.
(2) Banka mora izdelati in dokumentirati metodologijo
razvoja modela, pri čemer mora dokumentacija obsegati najmanj:
-       
ustreznost modela glede na značilnosti portfelja, za katerega se ta
model uporablja,
-       
opis virov podatkov,
-       
opredelitev neplačila in izgube,
-       
opredelitev napovednih spremenljivk,
-       
natančen opis zasnove, teorije in predpostavk delovanja zadevnega
modela,
-       
tehnično specifikacijo modela,
-       
opis statističnih metod za potrditev primernosti modela,
-       
opis okoliščin, v katerih ta model ne deluje učinkovito.
(3) Uporaba zunanjega modela ne odvezuje banke od
obveznosti dokumentiranja ali katere koli druge zahteve za sistem razvrščanja
izpostavljenosti v bonitetne razrede.
20. člen
(Validacija)
(1) Banka mora imeti jasno opredeljena pravila ter
procese za redne validacije in spremembe bonitetnih sistemov, ki morajo
vključevati oziroma upoštevati najmanj:
-       
ustrezne metode za oceno primernosti bonitetnih sistemov glede na
njihovo kompleksnost in obseg;
-       
jasno opredelitev procesa validacije, obsega validacije, standarde in
omejitve validacije;
-       
opise vseh validacijskih testov in popis podatkov, uporabljenih za
validacijo, vključno z opredelitvijo časovnega okvira zajema podatkov;
-       
standarde čiščenja podatkov in vire podatkov za validacijo;
-       
testiranje za nazaj (angl. back testing);
-       
poslovne cikle in s tem povezana sistemska nihanja in izkušnje o
dogodkih neplačila.
(2) Banka mora zagotoviti neodvisnost procesa validacije
od procesa razvoja modelov in drugih kreditnih procesov. Vloge in odgovornosti
v procesu validacije morajo biti natančno opredeljene.
(3) Banka mora najmanj enkrat letno opraviti validacije
bonitetnih sistemov za pomembne portfelje.
(4) Rezultate validacij mora banka analizirati in
ustrezno dokumentirati. Morebitne ugotovljene pomanjkljivosti delovanja
bonitetnih sistemov mora banka upoštevati pri njihovi spremembi. Banka mora
določiti kriterije, ki zahtevajo spremembo oziroma dopolnitev določenega
bonitetnega sistema.
5. UPRAVLJANJE KREDITNIH ZAVAROVANJ
21. člen
(Splošne zahteve glede kreditnih zavarovanj)
(1) Banka mora imeti pisno politiko kreditnih
zavarovanj, ki jo odobri in najmanj enkrat letno preverja upravljalni organ. V
politiki kreditnih zavarovanj banka opredeli najmanj:
-       
vrste sprejemljivih kreditnih zavarovanj glede na vrsto dolžnika in
posla,
-       
dovoljeno razmerje med vrednostjo kredita in vrednostjo zavarovanja
(LTV) za posamezno vrsto kreditnega zavarovanja,
-       
potrebno dokumentacijo po posameznih vrstah kreditnih zavarovanj, ki
zagotavlja pravno gotovost kreditnega zavarovanja,
-       
metodologijo ocenjevanja vrednosti za posamezne vrste kreditnih
zavarovanj, v kateri sta določena način in spremljava oziroma pogostost
vrednotenja,
-       
metodologijo za ugotavljanje stopnje korelacije med vrednostjo
zavarovanja in kreditno kakovostjo dolžnika,
-       
postopke in procese za pravočasno izvršljivost kreditnega zavarovanja po
posameznih vrstah kreditnih zavarovanj,
-       
vrste kreditnih zavarovanj, kjer je potreben fizični ogled premoženja,
ki se zastavlja.
(2) Banka mora razpolagati z vso potrebno dokumentacijo,
na podlagi katere se ugotavlja pravna gotovost in učinkovitost upravljanja
kreditnih zavarovanj. Banka mora zagotoviti:
(a)   
pravno gotovost kreditnih zavarovanj z izpolnjevanjem vseh pogodbenih in
zakonskih zahtev v zvezi z izvršljivostjo kreditnih zavarovanj ter
(b)   
učinkovitost upravljanja kreditnih zavarovanj na podlagi sprejetih
ukrepov, postopkov in politik, ki ji omogočajo pravočasno unovčljivost in
primerno gotovost glede višine poplačila iz naslova uporabljenih kreditnih
zavarovanj.
(3) Banka oceni vrednost kreditnega zavarovanja na
podlagi opredeljene metodologije ocenjevanja vrednosti kreditnih zavarovanj.
Med trajanjem kreditnega zavarovanja banka redno spremlja njegovo vrednost in
jo prilagaja na podlagi ustreznega vrednotenja ter upošteva kakršne koli
predhodne obremenitve.
(4) Banka mora nameniti posebno obravnavo kreditnim
zavarovanjem, katerih vrednost je zelo spremenljiva in/ali so predmet dolgo
trajajočega unovčevanja.
(5) Banka mora zagotoviti ustrezno obravnavo in nadzor
preostalega tveganja, ki izhaja iz uporabe kreditnih zavarovanj.
22. člen
(Spremljanje kreditnih zavarovanj)
Banka mora zagotoviti redno spremljavo vrednosti in pravne
gotovosti zavarovanja v ustreznih časovnih razmikih od odobritve posla, ki so
odvisni od vrste zavarovanja. Vrednost zavarovanja mora banka spremljati
pogosteje v primeru pomembnih sprememb pogojev na trgu, ki je relevanten za
zavarovanje, in ga pregledati vsakokrat, ko informacije, ki jih ima banka na
voljo, kažejo na pomemben padec vrednosti zavarovanja.
23. člen
(Zavarovanje z nepremičninami)
(1) Ob upoštevanju zavarovanja z nepremičnino pri
ocenjevanju izgub iz kreditnega tveganja mora banka zagotoviti najmanj
naslednjo dokumentacijo:
(a)   
neposredno izvršljivi notarski zapis o zavarovanju z vknjižbo hipoteke
na zastaviteljevi nepremičnini in pravnomočni sklep sodišča o dovolitvi vpisa
hipoteke, razen, če ima banka nepremičnino v lasti;
(b)   
ažuren zemljiškoknjižni izpisek;
(c)   
zavarovalno polico za nepremičnino, izstavljeno ali vinkulirano v korist
banke, pri čemer banka vzpostavi postopke za spremljanje, da je nepremičnina
ves čas trajanja kreditnega razmerja ustrezno škodno zavarovana;
(d)   
dokumentirano vrednost nepremičnine, kar velja tudi ob vsakokratnem
prevrednotenju nepremičnine.
(1a) Ne glede na točko (a) prejšnjega odstavka tega člena
mora banka v primeru zavarovanja z maksimalno hipoteko na nepremičnini namesto
neposredno izvršljivega notarskega zapisa o zavarovanju z vknjižbo hipoteke na
zastaviteljevi nepremičnini zagotoviti veljavno zastavno pogodbo in
zemljiškoknjižno dovolilo za ustanovitev maksimalne hipoteke na zastaviteljevi
nepremičnini ter druge listine, iz katerih je razvidno, katere terjatve in v
kolikšni meri so zavarovane z maksimalno hipoteko. Druge zahteve iz prejšnjega
odstavka tega člena ostanejo enake tudi v primeru zavarovanja z maksimalno
hipoteko.
(2) Kot vrednost zavarovanja z nepremičnino se upošteva
ocena tržne vrednosti nepremičnine, ki jo v skladu s standardi ocenjevanja
vrednosti izdela ocenjevalec vrednosti. Datum ocenitve vrednosti nepremičnine
ob pridobitvi zavarovanja ne sme biti starejši od enega leta.
(3) Ne glede na prejšnji odstavek se lahko za namen
ocenjevanja izgub iz kreditnega tveganja pri stanovanjskih nepremičninah upošteva
njihova posplošena vrednost, ki je določena z uporabo metod množičnega
vrednotenja nepremičnin na podlagi zakona, ki ureja množično vrednotenje
nepremičnin, in izkazana v evidencah o nepremičninah, ki jih vodi Geodetska
uprava Republike Slovenije (v nadaljevanju posplošena vrednost). Pri tem mora
ocenjevalec vrednosti podati strokovno mnenje o ustreznosti posplošene
vrednosti posamezne stanovanjske nepremičnine v primeru:
-       
stanovanjskih hiš,
-       
stanovanj z vrednostjo 250.000 evrov in več,
-       
stanovanjskih nepremičnin, ki služijo kot zavarovanje za nedonosne
izpostavljenosti.
Če ocenjevalec vrednosti oceni, da posplošena vrednost
nepremičnine glede na njene lastnosti ni ustrezna, je potrebno nepremičnino
oceniti po njeni tržni vrednosti, kot opredeljeno v drugem odstavku tega člena.
(4) Strokovno mnenje ocenjevalca vrednosti o ustreznosti
posplošene vrednosti iz tretjega odstavka tega člena mora biti izdelano v pisni
obliki in obsegati najmanj naslednje:
-       
ime in priimek ocenjevalca vrednosti,
-       
datum opravljenega pregleda posplošene vrednosti,
-       
izjavo o pregledu podatkov o nepremičnini v registru nepremičnin
Geodetske uprave Republike Slovenije in drugih javnih evidencah,
-       
popis osnovnih lastnosti nepremičnine,
-       
analizo z uporabo načina tržnih primerjav,
-       
izjavo ocenjevalca vrednosti o ustreznosti posplošene vrednosti
nepremičnine.
(5) Banka pri ocenjevanju izgub iz kreditnega tveganja
upošteva le tisti del vrednosti zavarovanja z nepremičnino, ki ostane po
odbitku zneskov vseh obveznosti, katerih izpolnitev je zavarovana z isto
nepremičnino in so v zemljiški knjigi pri tej nepremičnini vknjižene z boljšim
vrstnim redom, oziroma po odbitku sorazmernega dela zneskov tistih obveznosti,
ki so v zemljiški knjigi pri tej nepremičnini vknjižene z istim vrstnim redom.
(6) Med trajanjem zavarovanja z nepremičnino banka redno
spremlja vrednost nepremičnine, in sicer:
-       
najmanj enkrat letno v primeru poslovnih nepremičnin;
-       
najmanj enkrat letno v primeru stanovanjskih nepremičnin, ki služijo kot
zavarovanje za nedonosne izpostavljenosti;
-       
najmanj enkrat na tri leta v primeru ostalih stanovanjskih nepremičnin.
(7) Ne glede na šesti odstavek tega člena banka spremlja
vrednost nepremičnine pogosteje, kadar pride do pomembnih sprememb pogojev na
trgu in/ali kadar obstajajo znaki pomembnega zmanjšanja vrednosti posamezne
zastavljene nepremičnine. V metodologiji ocenjevanja vrednosti zavarovanj z
nepremičninami banka za vsako vrsto nepremičnin, ki jo sprejema v zavarovanje za
poplačilo izpostavljenosti, opredeli kvantitativni prag pomembnega zmanjšanja
vrednosti kreditnega zavarovanja.
(8) Za spremljanje vrednosti nepremičnine, ki služi kot
zavarovanje, in za ugotavljanje, za katere nepremičnine je treba ponovno
oceniti vrednost, lahko banka uporablja statistične metode.
(9) Ponovno oceno tržne vrednosti nepremičnine, ki jo
izdela ocenjevalec vrednosti, mora banka pridobiti v naslednjih primerih:
(a)   
vsakokrat, ko informacije, ki jih ima banka na voljo, kažejo, da bi se
lahko vrednost nepremičnine pomembno zmanjšala glede na splošno raven cen na
trgu;
(b)   
najmanj enkrat na tri leta, kadar gre za nepremičnine, ki služijo
zavarovanju izpostavljenosti, ki presega 3 milijone evrov ali 5 % kapitala
banke.
(10) Banka mora oblikovati politiko in postopke rednega
preverjanja neodvisnosti in usposobljenosti ocenjevalcev vrednosti ter
kakovosti vrednotenj. Proces zagotavljanja kakovosti mora izvajati enota za
upravljanje tveganj, ki je neodvisna od odobravanja kreditov, spremljanja
kreditov in ocenjevanja kreditne sposobnosti strank. Rezultat procesa
zagotavljanja kakovosti je ustrezno potrjen seznam ocenjevalcev vrednosti, ki
se redno posodablja.
24. člen
(Zavarovanje s premičninami)
(1) Banka lahko pri ocenjevanju izgub iz kreditnega
tveganja upošteva zavarovanje s premičninami, če so poleg splošnih zahtev,
opredeljenih v 21. členu tega sklepa, izpolnjeni najmanj naslednji pogoji:
(a)   
za premičnine, ki služijo kot zavarovanje, obstajajo javno dostopne
tržne cene, ki prihajajo iz zanesljivih virov informacij (npr. javni indeksi,
ceniki ali katalogi), in odražajo ceno poslov v normalnih pogojih;
(b)   
banka ima z izključno izjemo pravic prednostnih upnikov, določenih z
zakonodajnimi predpisi, prednost pred preostalimi upniki pri realizaciji
zavarovanja;
(c)   
banka redno spremlja vrednost premičnine, ki služi kot zavarovanje, in
sicer vsaj enkrat letno, pogosteje v primeru pomembnih sprememb na trgu;
(d)   
banka pri vrednotenju in prevrednotenju v celoti upošteva vsa morebitna
poslabšanja ali zastarelost zavarovanja s premoženjem;
(e)   
premičnina, ki služi kot zavarovanje, je primerno škodno zavarovana,
banka pa ima vzpostavljene postopke za kontrolo ustreznosti škodnega zavarovanja
premičnine, ki služi kot zavarovanje;
(f)    
zavarovanje je vpisano v Register neposestnih zastavnih pravic in
zarubljenih premičnin po Uredbi o registru neposestnih zastavnih pravic in
zarubljenih premičnin (Uradni list RS, št. 23/04, 66/06, 16/08, 62/11 in 87/15)
ali v podoben register po vsebinsko enakovrednih predpisih drugih držav, razen
v primerih, ko ima banka premičnine v lasti.
25. člen
(Upoštevanje kreditnih zavarovanj pri ocenjevanju izgub
iz kreditnega tveganja)
(1) Pri ocenjevanju izgub iz kreditnega tveganja za
namen oblikovanja popravkov vrednosti in rezervacij banka upošteva kreditna
zavarovanja v skladu z določbami tega poglavja.
(2) Banka pri ocenjevanju pričakovanih denarnih tokov iz
naslova unovčitve kreditnega zavarovanja upošteva vrednost zavarovanja, odbitke
od vrednosti zavarovanja, obdobje do unovčitve, likvidacijske stroške oziroma
stroške prodaje, ali gre za prostovoljno ali prisilno prodajo zavarovanja in
drugo. Uporabljene predpostavke morajo biti realne, temeljiti na empiričnih
podatkih in upoštevati sedanje in pričakovane tržne pogoje. Banka predpostavke
ustrezno dokumentira in redno preverja.
(3) Pri ocenjevanju pričakovanih denarnih tokov iz
naslova unovčitve zavarovanja z nepremičninami banka kot obdobje unovčenja
kreditnega zavarovanja upošteva obdobje, ki ni krajše od štirih let, oziroma v
primeru zavarovanja z maksimalno hipoteko na nepremičnini obdobje, ki ni krajše
od šestih let, razen če na podlagi lastnih podatkov in z ustrezno analizo ali
na podlagi drugih virov podatkov dokaže, da je to obdobje krajše.
(4) Banka za posamezne vrste kreditnega zavarovanja
vzpostavi ustrezne evidence podatkov o unovčenih zavarovanjih.
6. OBLIKOVANJE POPRAVKOV VREDNOSTI IN REZERVACIJ
26. člen
(Oblikovanje popravkov vrednosti in rezervacij v skladu z
MSRP)
(1) Banka mora vzpostaviti proces pravočasnega
oblikovanja popravkov vrednosti in rezervacij za izgube iz kreditnega tveganja
glede na kreditno kakovost dolžnikov oziroma izpostavljenosti v kreditnem
portfelju.
(2) Banka mora oblikovati metodologijo izračuna
popravkov vrednosti in rezervacij za izgube iz kreditnega tveganja, ki je
skladna z veljavnimi mednarodnimi standardi računovodskega poročanja (v
nadaljevanju MSRP) in drugimi relevantnimi predpisi.
(3) Banka mora redno spremljati stopnjo pokritosti
izpostavljenosti s popravki vrednosti in rezervacijami za izgube iz kreditnega
tveganja glede na kreditno tveganje celotnega portfelja, posameznih segmentov
kreditnega portfelja, še posebej neplačanih izpostavljenosti.
(4) Banka mora zagotoviti, da proces oblikovanja
popravkov vrednosti in rezervacij za izgube iz kreditnega tveganja ni v
pristojnosti enote za komercialno poslovanje.
7. SISTEM ZGODNJEGA OPOZARJANJA ZA ODKRIVANJE POVEČANEGA
KREDITNEGA TVEGANJA
27. člen
(Sistem zgodnjega opozarjanja)
(1) Banka v okviru sistema upravljanja kreditnega
tveganja vzpostavi sistem zgodnjega opozarjanja (angl. early warning system;
v nadaljevanju EWS), ki je namenjen zgodnjemu odkrivanju povečanega kreditnega
tveganja in potencialnih neplačnikov. EWS mora zagotavljati:
-       
da se v zelo zgodnji fazi (čim prej) ugotovijo potencialne težave
dolžnika pri odplačevanju dolga in
-       
da se pravočasno z ustreznimi korekcijskimi ukrepi in spremljanjem
izvajanja teh ukrepov prepreči, da se kreditna kakovost izpostavljenosti poslabša
in izpostavljenost preide v položaj neplačila.
(2) EWS, ki ga banka opredeli v posebni politiki, mora
vključevati:
-       
kvalitativne in kvantitativne kazalnike EWS za ugotavljanje potencialnih
težav dolžnika z odplačevanjem dolga,
-       
procese za izvajanje ukrepov po zaznanem povečanem kreditnem tveganju,
-       
spremljavo dolžnikov s povečanim kreditnim tveganjem in uresničevanje
ukrepov,
-       
informacijsko podprtost, ki omogoča izdelavo poročil za analitične
namene (analize občutljivosti) in obveščanje upravljalnega organa in višjega
vodstva,
-       
zagotavljanje in nadziranje kakovosti procesa zgodnjega opozarjanja ter
vključevanja na opazovalni seznam (angl. watch list),
-       
preverjanje ustreznosti kazalnikov najmanj enkrat letno na podlagi
opredeljene metodologije.
(3) Če obstajajo znaki potencialnih težav z odplačilom
izpostavljenosti, jih neodvisna enota ali funkcija znotraj službe za
upravljanje tveganj, službe za spremljanje poslovanja ali zaledne službe (enota
EWS) prouči in se na podlagi celovite analize kazalnikov EWS odloči, ali je
potrebno uvrstiti izpostavljenost na opazovalni seznam in sprejeti ustrezne
korekcijske ukrepe z jasno opredeljenimi nosilci in roki izvedbe, ki se morajo dosledno
upoštevati.
(4) Banka ima lahko za standardne produkte ali posamezne
portfelje vzpostavljeno metodologijo in sistem avtomatskega razvrščanja na
opazovalni seznam ter dodeljevanja korekcijskih ukrepov na podlagi opredeljenih
kazalnikov.
(5) Izpostavljenosti na opazovalnem seznamu banka
pozorneje spremlja. Korekcijski ukrepi se izvajajo na ravni skupine povezanih
strank.
(6) Kazalniki EWS za uvrstitev na opazovalni seznam se
uporabljajo tako na ravni izpostavljenosti ali dolžnika kot tudi na ravni
portfelja.
(7) Banka opredeli časovno obdobje, v katerem mora
sprejeti odločitev glede nadaljnje obravnave dolžnika oziroma izpostavljenosti
na opazovalnem seznamu. Kadar izpostavljenost na opazovalnem seznamu ne preide
v položaj neplačila, mora banka določiti najdaljše obdobje, v katerem je
posamezna izpostavljenost lahko na opazovalnem seznamu. Po tem obdobju se
izpostavljenost umakne z opazovalnega seznama, če pa se kakovost
izpostavljenosti še naprej slabša, se izpostavljenost prenese v enoto,
odgovorno za problematične izpostavljenosti. Za konec obdobja na opazovalnem
seznamu se lahko smatra tudi uspešna izpolnitev korekcijskih ukrepov. Pri
oblikovanju ustreznih časovnih okvirov za zaključek korekcijskih ukrepov banka
upošteva načelo pomembnosti.
8. UPRAVLJANJE PROBLEMATIČNIH IN RESTRUKTURIRANIH
IZPOSTAVLJENOSTI
8.1. Problematične izpostavljenosti
28. člen
(Strategija upravljanja problematičnih izpostavljenosti)
(1) Banka mora izdelati strategijo upravljanja
problematičnih izpostavljenosti, ki vsebuje najmanj časovno opredeljene kvantitativne
cilje (povečanje poplačil, zmanjšanje izgub, zmanjšanje obsega problematičnih
izpostavljenosti in drugo), podprte z ustreznim celovitim operativnim načrtom
za doseganje teh ciljev. Strategijo problematičnih izpostavljenosti mora skupaj
z operativnim načrtom odobriti in najmanj enkrat letno preveriti upravljalni
organ.
(2) Strategija se uporablja tudi kot podlaga za
oblikovanje notranje organizacijske strukture, dodeljevanje notranjih virov
(človeški kapital, informacijski sistemi in financiranje) ter oblikovanje ustreznih
kontrol (politik in postopkov) za spremljanje vmesne uspešnosti in sprejemanje
korekcijskih ukrepov, da se zagotovi izpolnitev skupnih ciljev zmanjšanja
problematičnih izpostavljenosti.
29. člen
(Upravljanje problematičnih izpostavljenosti)
(1) Banka mora opredeliti jasna merila in postopke, na
podlagi katerih se problematične izpostavljenosti ob njihovi identifikaciji
prenesejo iz komercialne (izvorne) enote v posebno enoto, ki se ukvarja z
upravljanjem problematičnih izpostavljenosti. Banka mora imeti jasno opredeljen
proces upravljanja problematičnih izpostavljenost, ki se loči najmanj glede na
tveganost izpostavljenosti, vrsto zavarovanja, velikost in kompleksnost izpostavljenosti.
(2) Enota za upravljanje problematičnih izpostavljenosti
mora biti strokovno usposobljena, z zadostno pravno podporo, in neodvisna od
komercialne enote, ne samo z vidika operativnega upravljanja odnosa s stranko
(npr. pogajanje o načrtu restrukturiranja, sodna izvršba), temveč tudi procesa
odločanja in podpornih storitev (npr. administracija kredita, dokumentacija).
(3) V primeru, ko se v enoto upravljanja problematičnih
izpostavljenosti prenese stranko, ki je del skupine povezanih strank, je
potrebno v to enoto prenesti celotno skupino povezanih strank.
(4) V primeru bančne skupine je potreben enoten pristop
k upravljanju problematičnih izpostavljenosti.
(5) Enota za upravljanje s problematičnimi
izpostavljenostmi poroča neposredno funkciji upravljanja tveganj.
(6) Banka mora imeti jasno določena merila za vrnitev
izpostavljenosti v običajno obravnavo v komercialno enoto.
30. člen
(Spremljava problematičnih izpostavljenosti)
(1) Spremljava problematičnih izpostavljenosti mora
temeljiti na ciljih, opredeljenih v strategiji problematičnih izpostavljenosti in
v ustreznih operativnih načrtih, ki so nato preneseni navzdol vse do
operativnih ciljev enote za upravljanje s problematičnimi izpostavljenostmi.
(2) Banka mora opredeliti ključne kazalnike uspešnosti,
na podlagi katerih lahko upravljalni organ in višje vodstvo spremlja uspešnost
enote za upravljanje s problematičnimi izpostavljenostmi.
(3) Banka mora vzpostaviti jasne postopke, s katerimi je
mogoče rezultate spremljanja kazalnikov problematičnih izpostavljenosti ustrezno
in pravočasno povezati z vrednotenjem kreditnega tveganja ter oblikovanjem
popravkov vrednosti in rezervacij za izgube iz kreditnega tveganja.
31. člen
(Izterjava problematičnih izpostavljenosti)
(1) V kolikor banka oceni, da restrukturiranje
problematične izpostavljenosti do dolžnika ni smiselno, mora izdelati okvirni terminski
načrt izterjave izpostavljenosti, bodisi neposredno od dolžnika bodisi iz
naslova unovčitve kreditnih zavarovanj, če je izpostavljenost zavarovana. V ta
namen mora banka opredeliti natančna merila, na podlagi katerih se odloči za
izterjavo izpostavljenosti oziroma določiti okvirne roke za njihovo dokončno izterjavo
(neposredno od dolžnika oziroma iz unovčitve kreditnih zavarovanj) ter
vzpostaviti evidenco spremljanja rokov dejanske izterjave problematičnih
izpostavljenosti.
(2) Banka mora vzpostaviti informacijsko podprto evidenco,
na podlagi katere spremlja obseg in časovni okvir dejansko vrnjenih
problematičnih izpostavljenosti, neposredno od dolžnika ali iz naslova
unovčitve zavarovanj, ter obseg odpisov teh izpostavljenosti.
(3) Če je dolžnik v stečajnem postopku, mora banka
zagotoviti, da so v proces unovčevanja kreditnega zavarovanja vključene
ustrezne službe in/ali zunanji izvajalci.
(4) Banka vodi izterjavo izpostavljenosti dokler
ocenjuje, da so nadaljnji postopki izterjave ekonomsko še upravičeni.
32. člen
(Odpisovanje problematičnih izpostavljenosti)
(1) Če banka v postopku izterjave oceni, da bilančna
izpostavljenost ne bo poplačana, in so v skladu z MSRP izpolnjeni pogoji za
odpravo pripoznanja te izpostavljenosti iz izkaza finančnega položaja, jo banka
odpravi iz izkaza finančnega položaja in do pridobitve pravne podlage za
zaključek postopka izterjave v višini dolgovanega zneska vodi v zunajbilančni
evidenci.
(2) Banka vzpostavi notranjo politiko glede pravočasnega
odpisovanja izpostavljenosti, ki še ne predstavlja nepreklicnega pogodbenega
odpusta dolga, v kateri opredeli najdaljše obdobje od nastanka neplačila, po
preteku katerega banka odpravi bilančno izpostavljenost iz izkaza finančnega
položaja ali zagotovi celotno pokritje izpostavljenosti s popravki vrednosti oziroma
rezervacijami za izgube iz kreditnega tveganja.
(3) Za namen pravočasnega odpisovanja lahko banka
uporabi pravilo, po katerem se na podlagi ocene poplačljivosti iz prvega
odstavka tega člena odprava pripoznanja neplačanih izpostavljenosti iz izkaza
finančnega položaja v celoti izvede že pred pridobitvijo pravne podlage za
zaključek postopka izterjave v naslednjih primerih:
(a)   
za nezavarovane izpostavljenosti iz naslova kreditov (vključno z
unovčenimi pogojnimi zunajbilančnimi obveznostmi, kot so garancije, nekriti
akreditivi, menični avali ali druge pogojne zunajbilančne obveznosti) in drugih
dolžniških finančnih instrumentov, ko od datuma nastanka neplačila preteče več
kot 1 leto;
(b)   
za nezavarovane izpostavljenosti iz naslova kreditov (vključno z unovčenimi
pogojnimi zunajbilančnimi obveznostmi) in drugih dolžniških finančnih
instrumentov, ko je bil nad dolžnikom uveden stečajni postopek;
(c)   
za zavarovane izpostavljenosti iz naslova kreditov (vključno z
unovčenimi pogojnimi zunajbilančnimi obveznostmi) in drugih dolžniških
finančnih instrumentov, ko od datuma nastanka neplačila preteče več kot:
- 
5 let za izpostavljenosti, zavarovane z nepremičninami,
- 
2 leti za izpostavljenosti, zavarovane s premičninami,
- 
1 leto za izpostavljenosti, zavarovane z drugimi vrstami kreditnih
zavarovanj (npr. jamstva, vrednostni papirji, denarne terjatve);
(d)   
za izpostavljenosti iz naslova kreditov (vključno z unovčenimi pogojnimi
zunajbilančnimi obveznostmi) in drugih dolžniških finančnih instrumentov, ki so
bile trikrat oziroma večkrat zaporedoma predmet ukrepov restrukturiranja in je
banka dolžnike po teh izpostavljenostih ocenila na dolgi rok kot nezmožne
poravnati svoje obveznosti iz rednega poslovanja ali odprodaje poslovno
nepotrebnega premoženja;
(e)   
za izpostavljenosti iz naslova kreditov in drugih dolžniških finančnih
instrumentov, za katere je s potrditvijo prisilne poravnave prenehala pravica
banke do uveljavljanja plačila od dolžnika v sodnem ali drugem postopku, in
sicer v znesku, v katerem je ta pravica prenehala.
(4) Če je izpostavljenost v položaju neplačila zaradi
restrukturiranja ali je bilo restrukturiranje izvedeno po nastanku neplačila,
se obdobja iz točk (a) in (c) tretjega odstavka tega člena podaljšajo za 1
leto. Če je bila znotraj tega obdobja izpostavljenost ponovno restrukturirana
se navedeno obdobje podaljša največ za 1 leto.
(5) Če banka odpravi bilančno izpostavljenost iz izkaza finančnega
položaja pred obdobjem iz drugega odstavka oziroma obdobjem iz točke (c)
tretjega odstavka ali četrtega odstavka tega člena, v skladu z MSRP iz izkaza
finančnega položaja odpravi le nezavarovani del izpostavljenosti, medtem ko
zavarovani del do unovčenja kreditnega zavarovanja še zadrži v izkazu
finančnega položaja po vrednosti, ki izhaja iz ocenjene vrednosti zavarovanja
pred izvršenim odpisom. V kolikor se po opravljenem odpisu in pred pretekom
obdobja iz drugega odstavka oziroma obdobja iz točke (c) tretjega odstavka ali
četrtega odstavka tega člena vrednost kreditnega zavarovanja zmanjša, se
vrednost izpostavljenosti v višini zmanjšanja vrednosti kreditnega zavarovanja
dodatno odpiše.
(6) Banka do pridobitve pravne podlage za zaključek
postopka izterjave v zunajbilančni evidenci v višini dolgovanega zneska vodi
tudi finančna sredstva, merjena po pošteni vrednosti prek poslovnega izida,
katerih poštena vrednost je enaka nič.
(7) Banka ukine zunajbilančno evidenco o odpravljenih
izpostavljenostih iz izkaza finančnega položaja na podlagi določb iz drugega do
petega odstavka tega člena, ko je postopek izterjave zaključen.
(8) Postopek izterjave izpostavljenosti banka zaključi v
naslednjih primerih:
(a)   
na podlagi pravnomočnega sklepa sodišča o končanju stečajnega postopka;
(b)   
na podlagi pravnomočnega sklepa o potrditvi prisilne poravnave, v delu,
v katerem izpostavljenost ni bila poplačana v celoti;
(c)   
na podlagi pravnomočnega sklepa o ustavitvi postopka izvršbe, če izvršba
s predlaganim sredstvom izvršbe ni bila uspešna; ali
(d)   
na podlagi sklepa uprave ali nadzornega sveta oziroma upravnega odbora
brez sodnega postopka za poplačilo izpostavljenosti, če bi bili nadaljnji
pravni postopki ekonomsko neupravičeni, zlasti v primeru, če bi stroški sodnega
postopka presegli znesek poplačila izpostavljenosti, oziroma so bila opravljena
vsa dejanja, ki bi jih opravil s skrbnostjo dober gospodarstvenik za dosego
poplačila izpostavljenosti.
8.2. Restrukturirane izpostavljenosti
33. člen
(Restrukturiranje izpostavljenosti)
(1) Banka restrukturira izpostavljenosti do dolžnika z
izvedbo ene ali več aktivnosti, za katere se sicer ob normalnem ekonomskem in
finančnem položaju dolžnika ne bi odločila. Ukrepi restrukturiranja
predstavljajo koncesije (popuščanja) dolžniku, ki ima ali je na tem, da bo imel
težave pri izpolnjevanju svojih finančnih obveznosti (finančne težave).
Restrukturiranje nastane kot posledica nezmožnosti dolžnika odplačevati dolg
pod prvotno dogovorjenimi pogoji bodisi s spremenjenimi pogoji prvotne pogodbe
bodisi z novo pogodbo, s katero pogodbeni stranki dogovorita delno ali celotno
poplačilo prvotnega dolga. V ta okvir sodijo tudi pogodbe z vgrajeno klavzulo o
restrukturiranju.
(2) Finančne težave oziroma zmožnost odplačevanja dolga banka
pri restrukturiranju izpostavljenosti ocenjuje na nivoju dolžnika. Pri tem se
kot dolžnik štejejo vse fizične osebe in pravne osebe v dolžnikovi skupini, ki
spadajo v obseg računovodske konsolidacije. Zmožnost odplačevanja dolga
dolžnika ocenjuje banka, poleg možnosti prevzema drugih sredstev oziroma poplačila
z unovčenjem kreditnih zavarovanj, predvsem z vidika vpliva restrukturiranja na
zadostnost denarnega toka iz poslovanja dolžnika oziroma z vidika možnosti
obvladovanja tistih družb izmed povezanih družb, ki so sposobne ustvarjati
denarni tok iz poslovanja.
34. člen
(Analiza alternativnih rešitev restrukturiranja)
(1) Banka mora oblikovati ustrezen načrt restrukturiranja
izpostavljenosti ter spremljati njegovo izvajanje in učinke.
(2) Banka mora pri procesu restrukturiranja uporabiti
rešitev, ki je zanjo optimalna in naj bi prispevala k trajni rešitvi finančnih
težav dolžnika. Za ta namen banka primerja neto sedanjo vrednost pričakovanih
denarnih tokov ob upoštevanju dogovora o restrukturiranju in neto sedanjo
vrednost pričakovanih denarnih tokov pred restrukturiranjem. Pri analizi
alternativnih rešitev restrukturiranja upošteva možnosti kot so unovčenje
zavarovanja, prodaja finančnega sredstva (izpostavljenosti), prekinitev pogodbe
in morebitne druge aktivnosti. Banka vse sprejete odločitve o restrukturiranju
izpostavljenosti ustrezno dokumentira v kreditni dokumentaciji.
(3) Banka v svoji notranji politiki določi prag
vrednosti izpostavljenosti, za katerega ocenjuje, da je restrukturiranje z
vidika ocene stroškov in koristi smiselno.
35. člen
(Evidentiranje restrukturiranih izpostavljenosti v poslovnih
knjigah)
Banka za potrebe spremljave in poročanja restrukturiranih
izpostavljenosti v poslovnih knjigah in kreditni dokumentaciji zagotovi
analitično evidenco, vključno s podatki o:
-       
načinu restrukturiranja (z aneksom ali novo pogodbo),
-       
vrstah restrukturiranja,
-       
datumih restrukturiranja,
-       
učinkih na spremembo vrednosti izpostavljenosti,
-       
učinkih iz odpisov oziroma odprave pripoznanja iz izkaza finančnega
položaja,
-       
spremembi notranje bonitetne ocene dolžnika,
-       
statusu donosnosti restrukturiranih izpostavljenosti.
8.3. Prestrukturiranje podjetja
36. člen
(Sodelovanje pri prestrukturiranju podjetja)
(1) Banka, ki se je odločila, da bo skupaj z drugimi
bankami in podjetjem iskala dogovorno rešitev za njegovo reševanje, mora pri
prestrukturiranju podjetja ukrepati brez nepotrebnega odlašanja, na način, ki
omogoča nadaljevanje njegovega poslovanja, če ocenjuje, da je takšno
prestrukturiranje mogoče in smiselno. Pri tem mora spoštovati dobro poslovno
prakso in dobro bančno prakso, kot je med drugim povzeta v Slovenskih načelih
finančnega prestrukturiranja dolgov v gospodarstvu.
(2) Če je v prestrukturiranje podjetja vključenih več
bank, vlogo koordinatorja, ki vodi pogajanja med bankami in podjetjem, prevzame
banka z največjo izpostavljenostjo do podjetja, če se banke medsebojno ne
dogovorijo drugače.
37. člen
(Oblikovanje in spremljanje izvajanja načrta
restrukturiranja izpostavljenosti do podjetja)
(1) Banka mora za namen oblikovanja načrta
restrukturiranja izpostavljenosti do podjetja pridobiti najmanj naslednje
informacije o podjetju:
(a)   
podrobno razčlenitev vzrokov za težave podjetja, ki so pripeljale do
nastanka problematične izpostavljenosti;
(b)   
načrt poslovnega, lastniškega oziroma finančnega prestrukturiranja
podjetja;
(c)   
projekcijo denarnih tokov podjetja za obdobje najmanj treh let oziroma
za obdobje, opredeljeno v načrtu prestrukturiranja (za tekoče leto na
četrtletni ravni in za preostala leta na letni ravni), vključno s
predpostavkami, na katerih temeljijo ocene prihodnjih denarnih tokov.
(2) Banka mora na podlagi informacij iz prvega odstavka
tega člena pripraviti:
(a)   
oceno glede uresničljivosti načrta poslovnega, lastniškega oziroma
finančnega prestrukturiranja podjetja;
(b)   
analizo možnih načinov restrukturiranja izpostavljenosti do podjetja in
utemeljitev izbranega načina restrukturiranja izpostavljenosti;
(c)   
nov amortizacijski načrt za vračilo kredita, ki je podlaga za
spremljanje izvajanja načrta restrukturiranja izpostavljenosti.
Banka mora pri odločitvi o načinu prestrukturiranja podjetja
upoštevati predvsem denarne tokove, ki jih bo podjetje ustvarjalo v obdobju
prestrukturiranja ter verjetnost, da bodo načrtovani denarni tokovi dejansko
doseženi (analiza občutljivosti) kot posledica poslovnega, lastniškega oziroma
finančnega prestrukturiranja. Obstoječa kreditna zavarovanja mora banka
obravnavati v skladu s petim poglavjem tega sklepa.
(3) Če banka na podlagi dokumentacije iz drugega
odstavka tega člena s podjetjem sklene sporazum o prestrukturiranju, mora v
okviru spremljanja izvajanja načrta restrukturiranja izpostavljenosti
spremljati izvajanje celovitega načrta prestrukturiranja podjetja in nastale
učinke pri izvajanju tega načrta. Za ta namen banka od podjetja najmanj
četrtletno pridobi ažurne informacije o njegovem finančnem položaju, vključno s
podatki o realiziranih denarnih tokovih v preteklem četrtletju in projekcijo
denarnih tokov za naslednje obdobje, informacije o izpolnjevanju zavez podjetja
iz načrta prestrukturiranja in informacije o drugih dejstvih, ki bi lahko
vplivale na sposobnost podjetja za vračilo kredita.
(4) Če med bankami ni bilo dogovorjeno drugače, je v primeru
iz drugega odstavka 36. člena za zbiranje informacij iz prvega in tretjega
odstavka ter pripravo dokumentacije iz drugega odstavka tega člena zadolžen
koordinator, ki mora te informacije posredovati tudi drugim bankam, ki so
sklenile sporazum o prestrukturiranju.
(5) Informacije in dokumentacija iz prvega do tretjega
odstavka tega člena morajo biti sestavni del kreditne mape o posameznem
podjetju.
9. UPRAVLJANJE PODATKOV IN KREDITNE DOKUMENTACIJE
38. člen
(Upravljanje podatkov)
(1) Banka mora vzpostaviti ustrezno informacijsko
infrastrukturo za zbiranje in shranjevanje podatkov, izhajajočih iz procesov
ugotavljanja, merjenja oziroma ocenjevanja, obvladovanja in spremljanja
kreditnega tveganja. Ustreznost informacijske infrastrukture mora banka redno
pregledovati.
(2) Banka mora oblikovati postopke in procese, ki
zagotavljajo kakovost podatkov z vidika njihove točnosti, popolnosti in
ustreznosti v vseh procesih upravljanja kreditnega tveganja.
(3) Točnost podatkov se nanaša na stopnjo zaupanja v
pravilnost podatkov. Le-ta mora biti tako visoka, da se banka izogne pomembni
izkrivljenosti končnih podatkov, ki jih uporablja v procesih odločanja.
Popolnost podatkov se nanaša na vključitev vseh pomembnih podatkov, potrebnih
pri posameznih procesih upravljanja kreditnega tveganja, pri čemer banka
minimizira pojav manjkajočih podatkov. Ustreznost podatkov pomeni, da podatki
ne smejo biti pristranski. Kakovost podatkov je s strani notranje revizije
pregledana vsaj enkrat letno.
(4) Z namenom zmanjševanja učinkov človeških napak, mora
banka zagotoviti avtomatiziranost vseh pomembnih procesov. Informacijski
sistemi morajo biti zanesljivi, ustrezno dokumentirani in redno pregledani.
39. člen
(Vodenje in vsebina kreditnih map)
(1) Banka mora zagotavljati informacije in dokumentacijo
o dolžniku z vodenjem kreditnih map. Iz kreditnih map morajo biti razvidni
osnovni podatki o dolžniku, podatki o njegovem finančnem položaju ter o vsebini
kreditnega razmerja.
(2) Kreditne mape poslovnih subjektov morajo vsebovati
najmanj:
(a)   
osnovne podatke o dolžniku (firma, sedež, število zaposlenih, lastniška
struktura, vodstvo, posredne in neposredne kapitalske povezave);
(b)   
njegove glavne dolžnike in upnike;
(c)   
računovodske izkaze za zadnja tri leta;
(d)   
podatke iz centralnega kreditnega registra o dolžniku in z njim
povezanih strankah banke, vključno z njihovo zadolženostjo, ki jih banka
pridobi pred odobritvijo kredita;
(e)   
analizo in oceno kreditnega tveganja dolžnika in z njim povezanih oseb
(najmanj osebe v dolžnikovi skupini, ki spadajo v obseg računovodske
konsolidacije) oziroma izpostavljenosti;
(f)    
ob morebitnem nastanku neplačila dolžnika/izpostavljenosti analizo in
oceno denarnih tokov za poravnavo obveznosti;
(g)   
seznam vseh bilančnih in zunajbilančnih izpostavljenosti do dolžnika in
z njim povezanih strank (po posameznih vrstah instrumentov in partijah);
(h)   
vlogo za odobritev posla in predlog strokovne službe;
(i)    
sklep organa, pristojnega za odobritev posla;
(j)    
pogodbo o sklenjenem poslu in dokumentacijo, iz katere so razvidni
razlogi za nevključitev standardnih pogodbenih zavez v pogodbo o sklenjenem
poslu;
(k)   
analitično knjigovodsko evidenco;
(l)    
dokazila o kreditnem zavarovanju ter dokumentacijo o realizaciji
kreditnega zavarovanja;
(m) 
informacije in dokumentacijo iz prvega do tretjega odstavka
37. člena tega sklepa;
(n)   
drugo pomembno dokumentacijo.
(3) Določbe drugega odstavka tega člena se smiselno
uporabljajo tudi za vodenje kreditnih map fizičnih oseb.
(4) Banka mora izdelati navodilo za vodenje kreditnih
map, ki vključuje ažuriranje kreditne mape, pridobivanje finančnih informacij,
vodenje korespondence v zvezi z odplačevanjem, ter določiti odgovorne osebe, ki
bodo skrbele za njihovo popolnost in celovitost.
10. POROČANJE O KREDITNEM TVEGANJU
40. člen
(Poročila o kreditnem tveganju)
(1) Banka mora vzpostaviti procese, ki omogočajo
izdelavo strukturiranega poročila o kreditnem tveganju, vključno z ocenami
prihodnjih trendov, za ustrezne upravljavske ravni v banki. Rezultate teh
analiz banka upošteva pri oblikovanju strategij in politik prevzemanja in
upravljanja kreditnega tveganja ter ugotavljanju njihove ustreznosti.
(2) Banka mora vzpostaviti procese, ki omogočajo
izdelavo poročil o kreditnem tveganju za namene nadzorniškega poročanja, kar
vključuje tudi zagotovitev kakovosti podatkov v poročilih in ustrezen proces odobravanja
poročil preden so posredovana nadzorniku.

Sklep o upravljanju kreditnega tveganja v
bankah in hranilnicah (Uradni list RS, št. 68/17) vsebuje naslednje prehodne in
končne določbe:
»11. KONČNE IN PREHODNE DOLOČBE
41. člen
(Uveljavitev sklepa)
(1) Ta sklep začne veljati naslednji dan po objavi v
Uradnem listu Republike Slovenije, uporabljati pa se začne 1. januarja 2018,
razen določbe petega odstavka 32. člena, ki se lahko začne uporabljati že
z uveljavitvijo tega sklepa.
(2) Ne glede na prvi odstavek tega člena mora banka pri
zavarovanjih z nepremičninami, pri katerih je bila vrednost ocenjena skladno z
določbami Sklepa o ocenjevanju izgub iz kreditnega tveganja bank in hranilnic
(Uradni list RS, št. 50/15 in 96/15), njihovo vrednost oceniti skladno z
določbami 23. člena tega sklepa:
-       
za poslovne nepremičnine najkasneje v roku enega leta od zadnje veljavne
ocene vrednosti poslovne nepremičnine;
-       
za stanovanjske nepremičnine, ki služijo kot zavarovanje za nedonosne
izpostavljenosti, najkasneje v roku enega leta od zadnje veljavne ocene
vrednosti stanovanjske nepremičnine;
-       
za ostale stanovanjske nepremičnine najkasneje v roku treh let od zadnje
veljavne ocene vrednosti stanovanjske nepremičnine.
Ne glede na navedeno mora banka vrednost
nepremičnine po pravilih tega sklepa oceniti prej, če pride do pomembnih
sprememb pogojev na trgu in/ali če obstajajo znaki pomembnega zmanjšanja
vrednosti posamezne zastavljene nepremičnine.
(3) Ne glede na prvi odstavek tega člena se mora banka v
celoti uskladiti z določbami 15. in 20. člena tega sklepa najkasneje v
roku enega leta od začetka veljavnosti tega sklepa.
42. člen
(Prenehanje uporabe sklepa)
Z dnem začetka uporabe tega sklepa preneha veljati Sklep o
ocenjevanju izgub iz kreditnega tveganja bank in hranilnic (Uradni list RS,
št. 50/15 in 96/15).«.

Sklep o spremembah in dopolnitvah Sklepa o
upravljanju kreditnega tveganja v bankah in hranilnicah (Uradni list RS, št. 78/19) vsebuje naslednjo končno določbo:
»4. člen
Ta sklep začne veljati naslednji dan po objavi v Uradnem
listu Republike Slovenije.«.