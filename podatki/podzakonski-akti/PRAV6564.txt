I. SPLOŠNE DOLOČBE
1. člen
(področje urejanja)
Ta pravilnik v skladu z Direktivo 2001/82/ES Evropskega
parlamenta in Sveta z dne 6. novembra 2001 o zakoniku Skupnosti o zdravilih za
uporabo v veterinarski medicini (UL L št. 311 z dne 28. 11. 2001, str. 1, z
vsemi spremembami, v nadaljnjem besedilu: Direktiva 2001/82/ES) in Uredbo (ES)
št. 726/2004 Evropskega parlamenta in Sveta z dne 31. marca 2004 o postopkih
Skupnosti za pridobitev dovoljenja za promet in nadzor zdravil za humano in
veterinarsko uporabo ter o ustanovitvi Evropske agencije za zdravila (UL L št.
136 z dne 30. 4. 2004, str. 1; v nadaljnjem besedilu: Uredba 726/2004/ES)
določa natančnejše pogoje izjemne uporabe zdravil za zdravljenje živali, ukrepe
za preprečevanje vnosa nedovoljenih substanc v živila živalskega izvora kot
posledice uporabe zdravil in evidence izjemne uporabe zdravil.
2. člen
(pomen izrazov)
Poleg definicij in izrazov, ki so opredeljeni v 5. in 6.
členu Zakona o zdravilih (Uradni list RS, št. 31/06), v 1., 5., 8., 9. in 37.
točki 3. člena Zakona o veterinarstvu (Uradni list RS, št. 33/01, 45/04 –
ZdZPKG, 62/04 – odl. US in 93/05 – ZVMS) in v 5. členu Zakona o veterinarskih
merilih skladnosti (Uradni list RS, št. 93/05), se v tem pravilniku uporablja
še naslednji izraz in kratica: 
-       
dnevna stopinja (D°) je številčna enota, ki se uporablja za izražanje
karence mesa rib. Karenca mesa rib (v dnevih) se z uporabo dnevnih stopinj
izračuna kot kvocient med dnevnimi stopinjami in povprečno temperaturo (T) vode
v °C: karenca (dni) = D° (dni. °C) / T vode (°C); 
-       
SPC je povzetek glavnih značilnosti zdravila.
3. člen
(uporaba zdravil za zdravljenje živali)
(1) Za zdravljenje živali se lahko uporabljajo le zdravila za
uporabo v veterinarski medicini, ki imajo dovoljenje za promet, skladno s
povzetkom glavnih značilnosti zdravila in z navodilom za uporabo zdravila (v
nadaljnjem besedilu: odobreno zdravilo). 
(2) Za zdravljenje živali se zdravila za uporabo v
veterinarski medicini lahko izjemoma uporabijo drugače, kot je določeno v SPC
in navodilu za uporabo, pod pogoji, ki jih določa ta pravilnik. 
(3) Zdravila za uporabo v humani medicini se lahko izjemoma
uporabljajo tudi za živali, pod pogoji, ki jih določa ta pravilnik. 
(4) Kadar se predpiše zdravilo v skladu z določbami tega
pravilnika, mora veterinar, ki izda recept, to označiti na spodnjem robu
veterinarskega recepta z oznako »KASK«. 
(5) Veterinar je za zdravljenje živali v skladu z določbami
tega pravilnika osebno odgovoren.
II. IZJEMNA UPORABA ZDRAVIL PRI ŽIVALIH, KI NISO NAMENJENE ZA
PROIZVODNJO ŽIVIL
4. člen
(pogoji za izjemno uporabo zdravil pri živalih, ki niso
namenjene za proizvodnjo živil)
(1) Če za bolezensko stanje živali, ki ni namenjena za
proizvodnjo živil, ni zdravila za uporabo v veterinarski medicini z dovoljenjem
za promet v Republiki Sloveniji, lahko veterinar, ki je neposredno osebno
odgovoren za zdravljenje zadevne živali, in zlasti, z namenom, da prepreči
nepotrebno trpljenje živali, zdravi to žival z zdravilom za uporabo v
veterinarski medicini, ki ima v Republiki Sloveniji dovoljenje za promet v
skladu s predpisi o zdravilih ali Uredbo 726/2004/ES, in je namenjeno za
uporabo pri drugih živalskih vrstah ali za drugo stanje pri isti živalski
vrsti. 
(2) Če v Republiki Sloveniji ni v prometu zdravila iz
prejšnjega odstavka, veterinar zdravi žival bodisi: 
-       
z zdravilom, ki ima v Republiki Sloveniji dovoljenje za promet za
uporabo v humani medicini v skladu s predpisi o zdravilih ali Uredbo
726/2004/ES ali 
-       
z zdravilom za uporabo v veterinarski medicini, ki ima dovoljenje za
promet v drugi državi članici v skladu z Direktivo 2001/82/ES za isto vrsto ali
drugo vrsto živali, za zadevna stanja ali za drugo bolezensko stanje, in ima
dovoljenje za vnos v Republiko Slovenijo. 
(3) Če ni zdravila iz prejšnjega odstavka, lahko veterinar
zdravi žival z magistralnim zdravilom za uporabo v veterinarski medicini, ki ga
v skladu s pogoji veterinarskega recepta pripravijo v lekarni. 
(4) Veterinar lahko zdravilo da osebno ali ga, če gre za
zdravilo za uporabo v veterinarski medicini, na svojo odgovornost izroči
imetniku živali, skupaj z ustreznim navodilom oziroma v okviru svoje
pristojnosti za to pooblasti drugo osebo. Za zdravljenje živali, ki niso
namenjene za proizvodnjo živil pa veterinar lahko izda tudi veterinarski recept
z možnostjo ponovitve največ za količino zdravila, potrebnega za dokončanje
zadevnega zdravljenja.
5. člen
(zdravljenje kopitarjev, ki niso namenjeni za prehrano
ljudi)
Določbe prejšnjega člena se lahko uporabijo tudi kadar
veterinar zdravi žival iz družine kopitarjev pod pogojem, da je ta prijavljena
v skladu s predpisi o registraciji in identifikaciji kopitarjev, ter žival ni
predvidena za zakol in prehrano ljudi.
6. člen
(uporaba zdravil iz seznama Evropske komisije za kopitarje)
Veterinar lahko za zdravljenje kopitarjev, ki so prijavljeni
v skladu s predpisi o registraciji in identifikaciji kopitarjev, uporabi tudi
zdravilo, ki vsebuje učinkovino iz seznama, ki ga sestavi in objavi Evropska
komisija, in so bistvenega pomena za zdravljenje kopitarjev ter za katere je
karenca najmanj šest mesecev.
III. IZJEMNA UPORABA ZDRAVIL PRI ŽIVALIH, KI SO NAMENJENE ZA
PROIZVODNJO ŽIVIL
7. člen
(pogoji za izjemno uporabo zdravil pri živalih, ki so
namenjene za proizvodnjo živil)
(1) Če za bolezensko stanje živali, ki je namenjena za proizvodnjo
živil, ni zdravila za uporabo v veterinarski medicini z dovoljenjem za promet v
Republiki Sloveniji, lahko veterinar, ki je neposredno odgovoren za zdravljenje
zadevne živali, in zlasti, da bi preprečil nepotrebno trpljenje živali, zdravi
to žival na zadevnem gospodarstvu z zdravilom za uporabo v veterinarski
medicini, ki je pridobilo dovoljenje za promet v Republiki Sloveniji v skladu s
predpisi o zdravilih ali Uredbo 726/2004/ES, in je namenjeno za uporabo pri
drugih živalskih vrstah ali za drugo stanje pri isti živalski vrsti. 
(2) Če v Republiki Sloveniji ni v prometu zdravila iz
prejšnjega odstavka, veterinar zdravi žival bodisi: 
-       
z zdravilom za uporabo v humani medicini, ki ima v Republiki Sloveniji
dovoljenje za promet v skladu s predpisi o zdravilih ali Uredbo 726/2004/ES ali
-       
z zdravilom za uporabo v veterinarski medicini z dovoljenjem za promet v
drugi državi članici v skladu z Direktivo 2001/82/ES za isto vrsto ali drugo
vrsto živali, ki je namenjena za proizvodnjo živil, za zadevna stanja ali za
drugo bolezensko stanje, in ima dovoljenje za vnos v Republiko Slovenijo. 
(3) Če ni zdravila iz prejšnjega odstavka, lahko veterinar
zdravi žival z magistralnim zdravilom za uporabo v veterinarski medicini, ki ga
v skladu s pogoji veterinarskega recepta pripravijo v lekarni. 
(4) Veterinar lahko zdravilo da osebno ali ga, če gre za
zdravilo za uporabo v veterinarski medicini, na svojo odgovornost izroči
imetniku živali, skupaj z ustreznim pisnim navodilom, razen zdravil, ki
vsebujejo narkotične ali psihotropne snovi. 
(5) Zdravila se pri živalih, ki so namenjene za proizvodnjo
živil, lahko pod pogoji iz prvega, drugega in tretjega odstavka tega člena
uporabljajo le, če zdravilo vsebuje farmakološko aktivne snovi, ki so na
seznamu v Prilogi I, II ali III k Uredbi Sveta (EGS) št. 2377/90 z dne 26.
junija 1990 o določitvi postopka Skupnosti za določanje najvišjih mejnih
vrednosti ostankov zdravil za uporabo v veterinarski medicini v živilih
živalskega izvora (UL L št. 224 z dne 18. 8. 1990, str. 1, z vsemi spremembami;
v nadaljnjem besedilu: Uredba 2377/90/EGS), in če veterinar navede ustrezno
karenco. 
(6) Če uporabljeno zdravilo nima določene karence za zadevno
vrsto živali, karenca, ki jo navede veterinar, ne sme biti krajša kot: 
-       
7 dni za jajca, 
-       
7 dni za mleko, 
-       
28 dni za perutninsko meso in meso sesalce, vključno z maščobo in
drobovino, 
-       
500 dnevnih stopinj za ribje meso. 
(7) Karence iz prejšnjega odstavka se lahko spremenijo v
skladu s postopkom iz 89. člena Direktive 2001/82/ES. 
(8) Za homeopatska zdravila za uporabo v veterinarski
medicini, ki vsebujejo učinkovine, navedene v Prilogi II k Uredbi 2377/90/EGS,
karence iz šestega odstavka tega člena ni.
IV. EVIDENCE O IZJEMNI UPORABI ZDRAVIL
8. člen
(vodenje evidenc o izjemni uporabi zdravila)
O izjemni uporabi zdravil pri živalih mora veterinar beležiti
podatke v skladu s predpisom o razvrščanju, predpisovanju in izdajanju zdravil
za uporabo v veterinarski medicini. V evidencah o uporabi, izdaji zdravila ob
storitvi in zdravilih, predpisanih na recept v rubriki »opombe« označi z
»IP-V«, če gre za izjemno uporabo zdravil za uporabo v veterinarski medicini
oziroma z »IP-H«, če gre za izjemno uporabo zdravil za uporabo v humani
medicini.
9. člen
(dnevnik veterinarskih posegov)
Veterinarji in imetniki živali morajo vpisovati podatke o
izjemni uporabi zdravil pri živalih, ki so namenjene za proizvodnjo živil, v
dnevnik veterinarskih posegov na gospodarstvu kot to določajo predpisi o
spremljanju sledljivosti prometa z zdravili in nadzoru uporabe zdravil. V rubriki
»opombe« označi z »IP-V«, če gre za izjemno uporabo zdravil za uporabo v
veterinarski medicini oziroma z »IP-H«, če gre za izjemno uporabo zdravil za
uporabo v humani medicini.
V. KONČNI DOLOČBI
10. člen
(razveljavitev)
Z dnem uveljavitve tega pravilnika se preneha uporabljati
Pravilnik o izjemni uporabi zdravil za zdravljenje živali in evidencah o
zdravljenju živali (Uradni list RS, št. 77/00).
11. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 0220-7/2006
Ljubljana, dne 4. maja 2006
EVA 2005-2711-0011
Andrej Bručan l.r. 
Minister 
za zdravje
Soglašam!
Marija Lukačič l.r. 
Ministrica 
za kmetijstvo, gozdarstvo 
in prehrano