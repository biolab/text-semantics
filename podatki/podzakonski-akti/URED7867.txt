1. člen
(vsebina)
Ta uredba določa ukrep spodbujanja rabe električne energije, pridobljene
iz obnovljivih virov energije z napravo za samooskrbo, pogoje za samooskrbo in
način obračuna električne energije ter dajatev za odjemalce s samooskrbo.
2. člen
(pomen izrazov)
(1) Izrazi, uporabljeni v tej uredbi, pomenijo:
1.     
»ključ delitve proizvodnje« je način izračuna količinskih deležev proizvodnje,
ki pripadajo vsakemu posameznemu merilnemu mestu iste samooskrbe
večstanovanjske stavbe oziroma iste skupnosti za oskrbo z energijo iz
obnovljivih virov (v nadaljnjem besedilu: skupnost OVE) in so navedeni na peto
decimalko natančno, pri čemer mora biti vsota vseh deležev iste skupnostne
samooskrbe enaka 1;
2.     
»količinski delež proizvodnje« je tisti del celotne neto proizvedene
električne energije (v kWh) z napravo za samooskrbo, ki pripada posameznemu
merilnemu mestu iste skupnostne samooskrbe;
3.     
»merilno mesto naprave za samooskrbo« je samostojno merilno mesto, prek
katerega je naprava za samooskrbo večstanovanjske stavbe ali skupnosti OVE
priključena na skupno notranjo nizkonapetostno inštalacijo objekta ali na
nizkonapetostno distribucijsko omrežje;
4.     
»naprava za samooskrbo« je naprava, ki proizvaja električno energijo z
izrabo sončne, vetrne, vodne ali geotermalne energije, in naprava za
soproizvodnjo toplote in električne energije, ki kot primarni vir uporablja
obnovljive vire energije, razen proizvodnih naprav, ki so ali so bile vključene
v podporno shemo za proizvodnjo električne energije iz obnovljivih virov
energije in v soproizvodnji z visokim izkoristkom na podlagi 372. člena
Energetskega zakona (Uradni list RS, št. 17/14 in 81/15; v nadaljnjem besedilu:
Energetski zakon);
5.     
»obračunsko obdobje za samooskrbo« je koledarsko leto oziroma obdobje od
dneva vključitve merilnega mesta v bilančno skupino dobavitelja v tekočem
koledarskem letu do konca koledarskega leta ali obdobje od začetka
koledarskegaleta do izključitve merilnega mesta iz bilančne skupine dobavitelja
v tekočem koledarskem letu ali obdobje od dneva vključitve merilnega mesta v
bilančno skupino dobavitelja v tekočem koledarskem letu do dneva izključitve
merilnega mesta iz bilančne skupine dobavitelja v istem koledarskem letu (v
nadaljnjem besedilu: obračunsko obdobje);
6.     
»oddana električna energija« je količina električne energije, oddana v
distribucijsko omrežje, odčitana na merilnem mestu ob koncu obračunskega
obdobja (v primeru individualne samooskrbe), ali količinski delež proizvodnje,
odčitane na merilnem mestu naprave za samooskrbo ob koncu obračunskega obdobja,
ki pripada posameznemu merilnemu mestu, pri čemer se ta delež izračuna na
podlagi ključa delitve proizvodnje (v primeru skupnostne samooskrbe);
7.     
»odjemalec s samooskrbo« je gospodinjski ali mali poslovni odjemalec, ki
je imetnik soglasja za priključitev na merilnem mestu, ali druga oseba, ki ima
soglasje imetnika soglasja za priključitev za odjem električne energije prek
merilnega mesta (v nadaljnjem besedilu: odjemalec);
8.     
»pogodba o samooskrbi« je pogodba med dobaviteljem in odjemalcem, s
katero se dogovorita o kompenzaciji oddane električne energije (v kWh) s
prevzeto električno energijo (v kWh) v obračunskem obdobju ter o predaji
presežka električne energije dobavitelju, kadar je v obračunskem obdobju
količina oddane električne energije večja od količine prevzete električne
energije;
9.     
»prevzeta električna energija« je količina električne energije, ki je
prevzeta iz distribucijskega omrežja in odčitana na merilnem mestu ob koncu
obračunskega obdobja;
10.  
»samooskrba« pomeni individualno in skupnostno samooskrbo;
11.  
»skupnostna samooskrba« pomeni samooskrbo večstanovanjske stavbe in
skupnost OVE;
12.  
»večstanovanjska stavba« pomeni večstanovanjsko stavbo,
poslovno-stanovanjsko stavbo, stanovanjsko-poslovno stavbo ali poslovno stavbo
s poslovnimi prostori, ki imajo lastna merilna mesta, ali drugo stavbo z dvema
ali več merilnimi mesti, priključenimi na skupno notranjo nizkonapetostno
inštalacijo te stavbe.
(2) Drugi izrazi pomenijo enako kakor v Energetskem
zakonu in aktu, ki določa sistemska obratovalna navodila, predpisana za
distribucijsko omrežje električne energije.
3. člen
(samooskrba z električno energijo iz obnovljivih virov
energije)
Samooskrba z električno energijo iz obnovljivih virov
energije je proizvajanje električne energije iz obnovljivih virov energije za
celotno ali delno pokrivanje lastnega odjema električne energije z napravo za
samooskrbo (v primeru individualne samooskrbe) oziroma potreb po električni
energiji med seboj povezanih končnih odjemalcev z napravo za samooskrbo (v
primeru skupnostne samooskrbe).
4. člen
(individualna samooskrba)
(1) V primeru individualne samooskrbe je naprava za
samooskrbo priključena na notranjo nizkonapetostno električno inštalacijo
stavbe.
(2) Priključna moč naprave za samooskrbo (v kW) ne sme
presegati 0,8-kratnika priključne moči odjema merilnega mesta, na notranjo
napeljavo katerega je ta naprava priključena.
(3) Kot priključna moč naprave iz prejšnjega odstavka se
za naprave, ki proizvajajo električno energijo z izrabo sončne energije,
upošteva:
-       
nazivna moč razsmernika v kW pri cos fi = 1 (kadar je nazivna moč
razsmernika manjša ali enaka vsoti nazivnih moči fotonapetostnih modulov) ali
-       
vsota nazivnih moči fotonapetostnih modulov (kadar je nazivna moč
razsmernika večja od vsote nazivnih moči fotonapetostnih modulov).
(4) Priklop naprave za individualno samooskrbo mora biti
omogočen tudi v priključno merilno omarico.
(5) Lastnik naprave za samooskrbo je lahko tudi tretja
oseba.
5. člen
(samooskrba večstanovanjske stavbe)
(1) V samooskrbo večstanovanjske stavbe se lahko
povežejo odjemalci, ki odjemajo električno energijo za lastne potrebe preko
dveh ali več merilnih mest iste večstanovanjske stavbe in ki v samooskrbo lahko
vključijo tudi eno ali več merilnih mest, prek katerega oziroma katerih se z
električno energijo oskrbujejo skupni prostori ali skupne naprave
večstanovanjske stavbe (v nadaljnjem besedilu: merilna mesta skupne rabe) ali
ki v samooskrbo vključijo dve ali več merilnih mest skupne rabe.
(2) V primeru samooskrbe večstanovanjske stavbe je
naprava za samooskrbo preko merilnega mesta naprave za samooskrbo priključena
na točki prehoda v razdelilni omarici iz distribucijskega omrežja v skupno
notranjo nizkonapetostno inštalacijo večstanovanjske stavbe, na katero so
priključena merilna mesta, ki so vključena v samooskrbo te večstanovanjske stavbe.
(3) Ne glede prejšnji odstavek se priključitev naprave
za samooskrbo na notranjo nizkonapetostno inštalacijo za merilnim mestom šteje
za individualno samooskrbo.
6. člen
(skupnost OVE)
(1) V skupnost OVE se lahko povežejo odjemalci, ki
odjemajo električno energijo prek dveh ali več merilnih mest, ki sta oziroma so
priključena na nizkonapetostno omrežje iste transformatorske postaje (v
nadaljnjem besedilu: TP) kot naprava za samooskrbo.
(2) V primeru skupnosti OVE je naprava za samooskrbo
prek merilnega mesta naprave za samooskrbo priključena na nizkonapetostno
distribucijsko omrežje.
(3) Morebitna naknadna razdelitev omrežja TP, na katerem
je že registrirana OVE skupnost, ne vpliva na pravice že povezanih odjemalcev v
OVE skupnost.
7. člen
(skupne določbe za skupnostno samooskrbo)
(1) Merilno mesto ne more biti vključeno v dve ali več
skupnostnih samooskrb.
(2) Naprava za samooskrbo se ne more uporabljati za dve
ali več skupnostnih samooskrb.
(3) Na omrežju iste TP je lahko več skupnostnih
samooskrb.
(4) Odjemalci se v skupnostno samooskrbo povežejo na
podlagi pogodbe.
(5) Lastnik naprave za samooskrbo so lahko odjemalci ali
tretja oseba. 
(6) V primeru odklopa merilnega mesta na zahtevo
odjemalca, ki je vključen v skupnostno samooskrbo, odjemalec distribucijskemu
operaterju sporoči spremenjen ključ delitve proizvodnje, po postopku v skladu z
8. členom te uredbe.
(7) Odjemalci se v pogodbi dogovorijo o ureditvi
medsebojnih razmerij in ključu delitve proizvodnje. Če je lastnik naprave tretja
oseba, mora biti stranka te pogodbe. Za obveznosti na podlagi te pogodbe ne
velja solidarna odgovornost.
8. člen
(skupne določbe za individualno in skupnostno samooskrbo)
(1) Odjemalec z dobaviteljem sklene pogodbo o
samooskrbi.
(2) Distribucijski operater registrira individualno
samooskrbo na podlagi pogodbe o samooskrbi.
(3) Distribucijski operater registrira skupnostno
samooskrbo na podlagi pogodb o samooskrbi odjemalcev, vključenih v skupnostno
samooskrbo, in obrazca, ki je dostopen na spletni strani distribucijskega
operaterja. Obvezna vsebina obrazca je: ime skupnostne samooskrbe, navedba
merilnih mest in merilnega mesta naprave za samooskrbo, ključ delitve
proizvodnje ter določitev osebe, pooblaščene za komunikacijo z distribucijskim operaterjem
v zvezi z izvajanjem skupnostne samooskrbe in za spremembe podatkov iz obrazca.
Obrazec podpišejo vsi odjemalci in lastnik naprave za samooskrbo, če odjemalci
niso lastniki naprave, ali pa po njihovem pooblastilu tretja oseba.
(4) Za izvedbo registracije samooskrbe iz drugega in
prejšnjega odstavka tega člena se uporabljajo roki, predpisani za zamenjavo
dobavitelja, skladno z drugim odstavkom 40. člena Energetskega zakona.
Distribucijski operater o registraciji samooskrbe obvesti dobavitelja na
merilnem mestu nemudoma po registraciji.
(5) Distribucijski operater brezplačno registrira
morebitne spremembe podatkov posamezne skupnostne samooskrbe, ki so obvezna
vsebina obrazca iz tretjega odstavka tega člena.
(6) Če odjemalec, ki je vključen v samooskrbo, umre, dediču
ni treba skleniti nove pogodbe o samooskrbi.
(7) Naprava za samooskrbo mora izpolnjevati tehnične
zahteve, kot jih določa pravilnik, ki ureja tehnične zahteve za varno in
pravilno delovanje naprav za samooskrbo.
(8) Na inštalacijo oziroma na omrežje, na katero je
priključena naprava za samooskrbo, je lahko za namen samooskrbe priključen tudi
hranilnik energije.
9. člen
(način obračuna pri individualni samooskrbi, samooskrbi
večstanovanjske stavbe in skupnosti OVE)
(1) Pri obračunu električne energije ter omrežnine,
prispevkov in drugih dajatev, ki se obračunavajo na količino električne
energije, se upošteva količina električne energije (v kWh), ki pomeni razliko
med prevzeto in oddano električno energijo (v kWh) ob koncu obračunskega
obdobja.
(2) Ne glede na določbo 5. točke prvega odstavka
2. člena te uredbe se obračunsko obdobje za posamezno merilno mesto
zaključi tudi v primeru sprememb na merilnem mestu, zaradi katerih je to
neizogibno potrebno.
(3) Za ugotovitev obračunskih podatkov posameznega
odjemalca skupnostne samooskrbe distribucijski operater pri določitvi količine,
od katere se obračunajo omrežnina ter prispevki in dajatve iz prvega odstavka
tega člena, upošteva ključ delitve proizvodnje.
(4) V primeru, da na merilnem mestu pride do odklopa po
predhodnem obvestilu ali brez predhodnega obvestila skladno z določbami 151.
ali 152. člena Energetskega zakona, distribucijski operater količinski
delež proizvodnje električne energije, proizvedene v času od odklopa do
ponovnega priklopa, za to merilno mesto upošteva pri obračunu v naslednjem
obračunskem obdobju po ponovni priključitvi, znotraj istega koledarskega leta.
(5) Distribucijski operater dobavitelju v šestih
delovnih dneh po poteku koledarskega meseca preko enotnega portala brezplačno
posreduje obračunske podatke za koledarski mesec ter podatke, ki jih dobavitelj
potrebuje za izvrševanje pravic in obveznosti iz naslova članstva v bilančni
shemi (obratovalne napovedi, bilančni obračun itd.).
(6) Distribucijski operater dobavitelju v šestih
delovnih dneh po poteku obračunskega obdobja preko enotnega portala brezplačno
posreduje naslednje podatke: obračunske podatke za dotično obračunsko obdobje,
v primeru individualne samooskrbe tudi količino oddane in prevzete električne
energije, v primeru skupnostne samooskrbe pa tudi količino električne energije,
izmerjene na merilnih mestih in merilnem mestu naprave za samooskrbo.
(7) Če je ob koncu obračunskega obdobja količina oddane
električne energije (v kWh) odjemalca večja od količine prevzete električne
energije (v kWh), odjemalec presežno količino električne energije preda svojemu
dobavitelju.
(8) Za potrebe obračuna se uporablja enotarifno merjenje
električne energije.
(9) Za izravnavo odstopanj med prevzeto in oddano
električno energijo je odgovoren dobavitelj.
10. člen
(priključitev naprave za samooskrbo)
(1) Pred priključitvijo naprave za samooskrbo uporabnik
sistema ali tretja oseba, ki je lastnik naprave za samooskrbo, pri
distribucijskem operaterju pridobi soglasje za priključitev v primeru novega
merilnega mesta oziroma novega merilnega mesta naprave za samooskrbo ali
spremembo soglasja za priključitev v primeru obstoječega merilnega mesta
oziroma obstoječega merilnega mesta proizvodnje.
(2) Distribucijski operater v postopku izdaje in spremembe
soglasja za priključitev ne sme zahtevati ključa delitve proizvodnje, v
postopku izdaje spremembe soglasja za priključitev pa tudi ne sme zahtevati
tehničnih in drugih pogojev, ki se ne nanašajo na priključitev naprave za
samooskrbo.
(3) Sprememba soglasja za priključitev je potrebna tudi
v primeru povečanja priključne moči naprave za samooskrbo.
(4) Za priključevanje naprave za skupnostno samooskrbo
se uporabljajo določbe akta, ki določa sistemska obratovalna navodila,
predpisana za distribucijsko omrežje električne energije o priključevanju
proizvodne naprave na omrežje.
11. člen
(poročanje distribucijskega operaterja)
(1) Distribucijski operater do 31. januarja
tekočega leta pošlje ministrstvu, pristojnemu za energijo, operaterju trga in
Agenciji za energijo letno poročilo o izvajanju ukrepa samooskrbe za obdobje od
1. januarja do 31. decembra preteklega koledarskega leta. Poročilo
vsebuje najmanj podatke o identifikacijski številki merilnega mesta v primeru
individualne samooskrbe, v primeru skupnostne samooskrbe pa merilnega mesta
naprave za samooskrbo, dnevu priklopa naprave za samooskrbo, o priključni moči
naprave za samooskrbo, o vrsti energenta, poštni številki lokacije naprave za
samooskrbo, o skupini odjemalca, številu prejetih vlog za izdajo soglasja
oziroma spremembo soglasja za priključitev ter o priključni moči in vrsti
energenta za naprave za samooskrbo, ki še niso priključene. Distribucijski
operater v istem roku pošlje operaterju trga tudi podatke o proizvedenih
količinah električne energije v predhodnem koledarskem letu v napravah za
skupnostno samooskrbo.
(2) Do 1. marca tekočega koledarskega leta pošlje distribucijski
operater ministrstvu, pristojnemu za energijo, in Agenciji za energijo tudi
poročilo o številu in razlogih zavrnitve vlog za izdajo soglasja oziroma
spremembe soglasja za priključitev, o ugotovljenih vplivih na stabilnost
distribucijskega omrežja in višino omrežnine za preteklo koledarsko leto.
(3) Ne glede na prvi odstavek tega člena distribucijski operater
sporoči ministrstvu, pristojnemu za energijo, podatke o številu priklopov novih
in obstoječih naprav za samooskrbo, o številu vlog in izdanih soglasjih za
priključitev, ločeno po tehnologijah in vrsti odjemalca, najpozneje v 14 dneh
po prejemu takšne zahteve ministrstva, pristojnega za energijo.
12. člen
(izračun proizvedene količine električne energije iz naprav
za samooskrbo)
Operater trga naredi izračun proizvedene količine električne energije
priključenih naprav za samooskrbo za preteklo koledarsko leto in ga do
1. aprila tekočega koledarskega leta posreduje ministrstvu, pristojnemu za
energijo.

Uredba o samooskrbi z električno energijo iz
obnovljivih virov energije (Uradni list RS, št. 17/19) vsebuje naslednji prehodni in
končno določbo:
»PREHODNI IN KONČNA DOLOČBA
13. člen
(prenehanje veljavnosti,
začasna uporaba in uskladitev predpisov)
(1) Minister, pristojen za energijo, uskladi Pravilnik o
tehničnih zahtevah naprav za samooskrbo z električno energijo iz obnovljivih
virov energije (Uradni list RS, št. 1/16 in 46/18) s to uredbo v dveh
mesecih od uveljavitve te uredbe.
(2) Z dnem uveljavitve te uredbe preneha veljati Uredba
o samooskrbi z električno energijo iz obnovljivih virov energije (Uradni list
RS, št. 97/15 in 32/18), ki se uporablja do začetka uporabe te uredbe.
14. člen
(začetek veljavnosti in
uporabe)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. maja 2019.«.

Uredba o spremembah Uredbe o samooskrbi z
električno energijo iz obnovljivih virov energije (Uradni list RS, št. 197/20) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.