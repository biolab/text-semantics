1. člen
Republika Slovenija izda priložnostne kovance ob 50-letnici
organizacije FAO v obsegu in z glavnimi znamenji ter drugimi značilnostmi,
kakor je določeno s to uredbo.
2. člen
Ob 50-letnici organizacije FAO izda Republika Slovenija:
-    
priložnostne srebrnike z nominalno vrednostjo 500 tolarjev, in sicer
najmanj 3000 kovancev v skupni nominalni vrednosti 1,500.000 tolarjev in največ
20.000 kovancev v skupni nominalni vrednosti 10,000.000 tolarjev;
-    
priložnostne kovance, izdelane iz kovin, iz katerih se izdelujejo
kovanci v obtoku, z nominalno vrednostjo 5 tolarjev v količini 500.000 kovancev
in v skupni vrednosti 2,500.000 tolarjev.
Priložnostni srebrniki iz prve alinee prejšnjega odstavka se
najprej izdelajo v količini 3000 kovancev.
O morebitni naknadni izdelavi priložnostnih srebrnikov do
največje dopustne količine v skladu s prvo alineo prvega odstavka tega člena
soglasno odločita Banka Slovenije in Ministrstvo za finance.
3. člen
Priložnostni srebrniki bodo izdelani iz srebra čistine
925/1000 v posebni tehniki z ravnimi površinami visokega sijaja in matiranimi
reliefnimi površinami priložnostnega motiva.
Srebrniki bodo imeli težo 15 gramov in premer 32 milimetrov.
Pri vsakem posameznem srebrniku je dovoljen pri teži odmik do 1% nad težo
oziroma 1% pod težo.
4. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebuje 78% bakra,
20% cinka in 2% niklja.
Kovanci bodo imeli težo 6,4 grama in premer 26 milimetrov.
Pri vsakem posameznem kovancu je dopusten odmik od teže do 2% nad ali pod težo,
pri premeru pa do 0,1 mm nad oziroma pod premerom.
5. člen
Videz priložnostnih srebrnikov, izdelanih v skladu s 3.
členom te uredbe, bo naslednji: 
-    
sprednja stran: 
v zgornjem delu
kovanca je ovalen zaščitni znak organizacije FAO, v katerem je žitni klas in
napisa “FAO” in “FIAT PANIS”, pod zaščitnim znakom pa sta letnici “1945-1995”.
V spodnji polovici kovanca je žitno klasje kot simbol hrane. Klasje omejuje na
desni strani kovanca pokončen napis “HRANO VSEM”.
-    
zadnja stran: 
v levi polovici
kovanca je v spodnji četrtini postavljen napis “REPUBLIKA SLOVENIJA” in letnica
“1995”. Na desni polovici kovanca je zgoraj številčna oznaka vrednosti “500”,
ob spodnjem robu pa napis “PETSTO TOLARJEV”.
6. člen
Videz tečajnih kovancev, izdelanih v skladu s 4. členom te
uredbe, bo naslednji: 
-    
sprednja stran: 
v osrednjem delu
kovanca sta upodobljeni dve roki, ki držita okrogel zaščitni znak organizacije
FAO z upodobljenim klasom in napisoma “FAO” in “FIAT PANIS”. Ob levem robu
kovanca je napis “HRANO VSEM”, ob desnem pa sta letnici “1945-1995”. Med njima
je ob zgornjem robu kompozicija štirih kvadratov. 
-    
zadnja stran: 
ob robu kovanca
je na levi strani napis “REPUBLIKA SLOVENIJA”, na desni pa z besedami izražena
vrednost “PET TOLARJEV”. Oba napisa loči zgoraj kompozicija štirih kvadratov,
spodaj pa pokončno postavljena letnica “1995”. Reliefna krožnica ločuje
besedilo ob robu od številke “5”, ki je na levi polovici notranjega kroga.
7. člen
Priložnostni kovanci, izdani v skladu s to uredbo, so po
obodu nazobčani.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/6-8
Ljubljana, dne 29. avgusta 1995.
Vlada Republike Slovenije
dr. Maks Tajnikar l. r. 
Podpredsednik