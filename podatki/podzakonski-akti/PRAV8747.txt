I. SPLOŠNE DOLOČBE
1. člen
(področje urejanja)
Ta pravilnik določa način razvrščanja, predpisovanja in
izdajanja zdravil za uporabo v veterinarski medicini (v nadaljnjem besedilu:
zdravila) v skladu z Direktivo 2001/82/ES Evropskega parlamenta in Sveta z dne
6. novembra 2001 o zakoniku Skupnosti o zdravilih za uporabo v veterinarski
medicini (UL L št. 311 z dne 28. 11. 2001, str. 1), zadnjič spremenjeno z Direktivo
2004/28/ES Evropskega parlamenta in Sveta z dne 31. marca 2004 o spremembi
Direktive 2001/82/ES o zakoniku Skupnosti o zdravilih za uporabo v veterinarski
medicini (UL L št. 136 z dne 30. 4. 2004, str. 58), in z Direktivo Komisije 2006/130/ES
z dne 11. decembra 2006 o izvajanju Direktive 2001/82/ES Evropskega parlamenta
in Sveta v zvezi z določitvijo meril za izvzetje nekaterih zdravil za uporabo v
veterinarski medicini, namenjenih živalim za proizvodnjo živil, iz zahteve za predložitev
veterinarskega recepta (UL L št. 349 z dne 12. 12. 2006, str. 15).
2. člen
(opredelitev pojmov)
Poleg definicij in izrazov, ki so opredeljeni v zakonu, ki ureja
zdravila, v zakonu, ki ureja veterinarska merila skladnosti in v zakonu, ki
ureja veterinarstvo, se v tem pravilniku uporabljajo še definicije, oznake in
kratice, ki imajo naslednji pomen:
1.     
Veterinarski recept je javna listina, s katero veterinar, ki v skladu z
veljavnimi predpisi opravlja veterinarsko dejavnost, oziroma doktor
veterinarske medicine skladno z določbami tega pravilnika predpiše zdravilo;
2.     
Organ, pristojen za zdravila, je Javna agencija Republike Slovenije za
zdravila in medicinske pripomočke (v nadaljnjem besedilu: Agencija);
3.     
Izdaja zdravila ob storitvi v veterinarski organizaciji pomeni izdajo
zdravila, ki ga veterinarska organizacija in druge organizacije, ki po
predpisih o veterinarstvu lahko opravljajo veterinarsko dejavnost (v nadaljnjem
besedilu: veterinarska organizacija), izda imetniku živali, če ima veterinarska
organizacija zadevno žival v svoji evidenci, oziroma, če veterinarska organizacija
pri imetniku živali opravlja veterinarske preventivne ali terapevtske posege na
živalih, in storitev spremlja ustrezna strokovna podpora s svetovanjem;
4.     
Identifikacija živali, pri katerih se opravi poseg ali se jim na Rp
predpiše zdravilo, je evidentiranje razpoložljivih podatkov o zdravljenih
živalih, ki omogočajo njihovo natančno prepoznavnost, kot so: vrsta živali, ime
živali oziroma, v primeru skupine živali, njihovo število, spol, teža,
kategorija, datum rojstva oziroma starost živali, mikrolokacija na
gospodarstvu; pri identifikaciji zdravljenih živali, ki so namenjene za
proizvodnjo živil, je treba evidentirati tudi identifikacijsko številko, če v
tej točki navedeni podatki ne zadoščajo za prepoznavnost živali.
II. OPREDELITEV IN NAČIN RAZVRŠČANJA ZDRAVIL
3. člen
(način razvrščanja zdravil)
(1) Zdravila se opredeljujejo in razvrščajo glede na način predpisovanja
in mesto izdajanja.
(2) Glede na način predpisovanje se zdravila razvrstijo na:
-       
zdravila, za katera je potreben veterinarski recept,
-       
zdravila, za katera veterinarski recept ni potreben.
(3) Zdravila iz prve alinee prejšnjega odstavka se izdajajo v
lekarnah ali ob storitvah v veterinarskih organizacijah.
(4) Zdravila, za katera veterinarski recept ni potreben, se
lahko izdajajo v lekarnah, ob storitvah v veterinarskih organizacijah in v
specializiranih prodajalnah, ki imajo dovoljenje Agencije za opravljanje
dejavnosti prometa na drobno z zdravili za uporabo v veterinarski medicini.
4. člen
(skupine zdravil, za katera je potreben veterinarski recept)
Veterinarski recept je obvezen za naslednje skupine zdravil:
1.     
za zdravila, za katera veljajo naslednje omejitve prometa ali uporabe:
- 
omejitve, ki so posledica izvajanja konvencij Organizacije Združenih
narodov v zvezi s prometom ali uporabo narkotičnih in psihotropnih snovi,
-       
omejitve uporabe zdravil v skladu s predpisi Evropske unije;
2.     
za zdravila za živali za proizvodnjo živil in za zdravila, pri katerih
mora veterinar upoštevati previdnostne ukrepe, da se izogne nepotrebnim
tveganjem za:
- 
ciljne živalske vrste,
- 
osebo, ki daje zdravilo živali,
- 
okolje;
3.     
za zdravila, ki so namenjena zdravljenju patoloških procesov in
zahtevajo podrobno predhodno diagnozo ali katerih uporaba bi lahko ovirala ali vplivala
na poznejše diagnostične ali terapevtske ukrepe;
4.     
za galenske izdelke za uporabo v veterinarski medicini, namenjene
živalim za proizvodnjo živil;
5.     
za nova zdravila, ki vsebujejo zdravilno učinkovino, za katero je izdano
dovoljenje za promet, veljavno manj kot pet let;
6.     
za magistralne pripravke za uporabo v veterinarski medicini.
5. člen
(zdravila, za katera veterinarski recept ni potreben)
Ne glede na določbo 2. točke prejšnjega člena veterinarski recept
ni potreben za zdravila za živali za proizvodnjo živil, če so izpolnjeni
naslednji pogoji:
1.     
dajanje zdravil je omejeno na takšne farmacevtske oblike, ki pri uporabi
zdravila ne zahtevajo nobenega posebnega znanja ali spretnosti;
2.     
zdravilo, tudi če je dano nepravilno, ne predstavlja neposrednega ali
posrednega tveganja za zdravljeno žival ali živali, za osebo, ki zdravilo daje
ali za okolje;
3.     
povzetek glavnih značilnosti zdravila ne vsebuje nobenih opozoril o
možnih resnih neželenih učinkih, ki izhajajo iz njegove pravilne uporabe;
4.     
za zdravilo za uporabo v veterinarski medicini ali za katero koli drugo
zdravilo, ki vsebuje isto učinkovino, ni poročil o pogostih resnih neželenih
učinkih;
5.     
povzetek glavnih značilnosti zdravila ne obravnava kontraindikacij v
zvezi z drugimi zdravili za uporabo v veterinarski medicini, ki se navadno
uporabljajo brez recepta;
6.     
za zdravilo ne veljajo posebni pogoji shranjevanja;
7.     
tudi v primeru nepravilne uporabe zdravila ni tveganja za varstvo
potrošnikov zaradi ostankov v živilih, pridobljenih iz zdravljene živali;
8.     
tudi v primeru nepravilne uporabe zdravila, ki vsebuje učinkovine, ki
delujejo na povzročitelje kužnih ali parazitarnih bolezni, ni tveganja za
zdravje ljudi ali živali zaradi razvoja odpornosti proti tem učinkovinam.
III. PREDPISOVANJE ZDRAVIL
6. člen
(predpisovanje zdravil na veterinarski recept)
(1) Zdravila, za katera je potreben veterinarski recept, lahko
predpiše samo veterinar, ki v skladu z veljavnimi predpisi opravlja
veterinarsko dejavnost v Republiki Sloveniji.
(2) Zdravila, za katera je potreben veterinarski recept, lahko
predpiše tudi doktor veterinarske medicine, na lastno odgovornost za lastne
živali oziroma živali svojih družinskih članov, če niso namenjene za
proizvodnjo živil. Doktor oziroma doktorica veterinarske medicine ne more
predpisovati na veterinarski recept zdravil za zdravljenje in preventivne namene,
ki jih kot obvezne ukrepe predpiše Republika Slovenija.
7. člen
(zdravila, ki vsebujejo narkotične ali psihotropne snovi)
(1) Zdravila, ki vsebujejo narkotične ali psihotropne snovi se
smejo predpisovati na veterinarski recept samo, če je njihova uporaba nujna za
zdravje in dobrobit živali in če je v skladu s predpisi o proizvodnji in
prometu s prepovedanimi drogami določeno, da se lahko uporabljajo za namene
veterinarske medicine.
(2) Zdravila na recept, ki vsebujejo narkotične ali
psihotropne snovi, smejo predpisati samo veterinarji iz prvega odstavka prejšnjega
člena.
(3) Zdravila iz tega člena so zdravila, ki vsebujejo
narkotične ali psihotropne snovi iz skupine II, IIIa in IIIc Uredbe o razvrstitvi
prepovedanih drog (Uradni list RS, št. 49/00, 8/01 – popr., 49/01, 78/02, 53/04
in 122/07). Izdajajo se lahko samo v lekarnah, oseba, ki zdravilo prejme, pa se
mora izkazati z veljavnim osebnim dokumentom.
(4) Seznam zdravil iz tega člena je dostopen na spletni strani
Agencije.
IV. VETERINARSKI RECEPT
8. člen
(veterinarski recept)
(1) Besedilo veterinarskega recepta na uradno veljavnem receptnem
obrazcu, ki je priloga tega pravilnika, mora biti napisano čitljivo in
neizbrisljivo.
(2) Z enim veterinarskim receptom se lahko predpiše samo eno
zdravilo za eno žival ali za več živali iste vrste, če te sodijo v eno skupino,
ki pripada istemu imetniku živali, pri čemer se za skupino živali štejejo
živali, ki so ločene od ostalih in se z ostalimi ne morejo zamenjati oziroma
pomešati med seboj.
(3) Vsako popravo veterinarskega recepta oziroma preklic recepta
mora veterinar, ki je recept predpisal, potrditi z lastnoročnim podpisom,
osebnim žigom in datumom popravka. Popravki morajo biti izvedeni tako, da
ostane popravljeni del recepta še viden in berljiv.
(4) Uradno veljavne obrazce veterinarskih receptov izdaja Veterinarska
zbornica, ki o izdanih obrazcih tudi vodi evidenco in jo mora dati na vpogled
na zahtevo uradnega veterinarja.
9. člen
(sestava veterinarskega recepta)
(1) Veterinarski recept je sestavljen iz administrativnega in
strokovnega dela.
(2) Administrativni del veterinarskega recepta vsebuje:
-       
zaporedno številko receptnega obrazca in številko izdanega recepta;
-       
datum izdaje recepta;
-       
ime, priimek in naslov imetnika živali;
-       
identifikacijo živali;
-       
osebni žig doktorja veterinarske medicine oziroma veterinarja, številka
licence veterinarja in lastnoročni podpis.
(3) Strokovni del veterinarskega recepta vsebuje:
-       
oznako Rp;
-       
ime zdravila;
-       
farmacevtsko obliko in jakost zdravila, v skladu s prvim odstavkom 11.
člena tega pravilnika;
-       
količino zdravila, v skladu z drugim odstavkom 11. člena tega
pravilnika;
-       
navodilo o odmerjanju in način uporabe zdravila;
-       
karenco pri predpisovanju magistralnih pripravkov za uporabo v
veterinarski medicini in v primerih izjemne uporabe zdravila, če je zdravilo
namenjeno zdravljenju živali za proizvodnjo živil v skladu z določbami predpisa
o izjemni uporabi zdravil za zdravljenje živali in evidencah o zdravljenju
živali.
(4) Na veterinarskem receptu, izdanem v veterinarski
organizaciji, morata biti ime in naslov veterinarske organizacije odtisnjena z
žigom.
(5) Če veterinarski recept izda doktor veterinarske medicine,
mora biti poleg podatkov iz drugega odstavka tega člena naveden tudi kontaktni
podatek (npr. telefonska številka).
10. člen
(strokovni del veterinarskega recepta)
(1) Na veterinarski recept se predpiše le najmanjša možna količina
zdravila, ki je potrebna za posamezen poseg ali posamezno zdravljenje živali.
(2) Imena zdravil se ne smejo krajšati. Imena sestavin zdravil
se ne smejo krajšati, razen v primerih uveljavljenih okrajšav, ki jih
dovoljujejo veljavne farmakopeje ali drugi predpisi.
(3) Navodilo o odmerjanju in načinu uporabe zdravila mora
biti na veterinarskem receptu navedeno jasno in popolno. Navedba odredbe »po
potrebi« na veterinarskem receptu ni dovoljena, odredba »po navodilu
veterinarja« pa je dovoljena kadar je veterinarskemu receptu priloženo pisno
navodilo veterinarja, ki je izdal recept. V tem primeru je na receptu lahko
napisano skrajšano navodilo, navedena pa mora biti karenca, če je predpisano
zdravilo namenjeno živali za proizvodnjo živil.
(4) Če se mora pri pripravi zdravila meriti njegova masa, mora
veterinar na receptu maso označiti z arabskimi številkami na vsaj eno decimalko
natančno in z ustrezno mersko enoto po mednarodnem sistemu enot (SI).
(5) Ne glede na prejšnji odstavek, merske enote ni treba zapisati,
če se masa zdravila meri v gramih (g).
(6) Če se morajo pri pripravi zdravila meriti kapljice, mora veterinar
število teh označiti z rimskimi številkami, in njihovo število v oklepaju
napisati z besedo v latinskem jeziku.
(7) Če veterinar, ki predpisuje zdravilo, odloči, da se
zdravilo lahko izda ponovno, napiše na recept besedo »REPETATUR « ali besedo
»PONOVI« ter s številko in besedo označi število potrebnih ponovitev in se
poleg označbe podpiše. Za živali za proizvodnjo živil in za zdravila, ki
vsebujejo narkotične ali psihotropne snovi, določene v predpisih, ki urejajo
razvrstitev prepovedanih drog ter proizvodnjo in promet s prepovedanimi drogami,
izdaja veterinarskega recepta z navedbo ''REPETATUR'' ali »PONOVI« ni
dovoljena. Če število ponovitev ni navedeno, se zdravilo ponovno izda samo
enkrat.
(8) Če veterinar predpiše zdravilo v skladu s predpisom, ki
določa primere izjemne uporabe zdravil za zdravljenje živali in evidence o
zdravljenju živali, na spodnji rob napiše oznako »KASK«.
11. člen
(različne farmacevtske oblike, jakosti, pakiranja)
(1) Če je zdravilo v prometu v raznih farmacevtskih oblikah, jakostih
in pakiranjih, mora veterinar na receptu označiti farmacevtsko obliko, jakost
in pakiranje zdravila.
(2) Količina zdravila se označi s številom originalnih
pakiranj z rimskimi številkami. Če je pakiranj več kot eno, mora biti njihovo
število napisano tudi z besedo v latinskem jeziku v oklepaju. Izjemoma je
količina zdravila lahko izražena tudi s številom odmernih enot.
12. člen
(prekoračitev največjega odmerka)
Če veterinar v upravičenih primerih prekorači največji, z
navodilom proizvajalca predpisani odmerek zdravila, ali če predpiše drugačno
odmerjanje ali uporabo, kot ga določa dovoljenje za promet z zdravilom, mora
številke napisati tudi z besedami v slovenskem jeziku, dodati klicaj (!) in se
poleg podpisati, ter recept označiti v skladu s predpisom, ki ureja izjemno uporabo
zdravil za zdravljenje živali in evidence o zdravljenju živali, z oznako
»KASK«.
13. člen
(nujna izdaja zdravila)
Če je treba zdravilo izdati takoj, mora veterinar na recept nad
oznako »Rp« napisati eno od naslednjih označb: »nujno«, »cito«, »statim« ali
»periculum in mora«.
14. člen
(veterinarski recept za zdravila, ki vsebujejo narkotične
ali psihotropne snovi)
(1) Veterinarski recept, s katerim se predpisuje zdravila, ki
vsebujejo narkotične ali psihotropne snovi iz 7. člena tega pravilnika, mora
biti napisan v treh istovetnih izvodih, pri čemer mora biti na drugem izvodu
oznaka »prva kopija« in na tretjem izvodu oznaka »druga kopija«. Original in
prvo kopijo veterinar izroči imetniku živali, drugo kopijo pa obdrži in jo
hrani najmanj pet let od dneva izdaje.
(2) Z veterinarskim receptom se ne smejo predpisati in ne
nanj izdajati kokainijev klorid, kot tudi ne zdravila, ki ga vsebujejo.
(3) Za predpisovanje količin zdravil, ki vsebujejo narkotične
ali psihotropne snovi na veterinarski recept, se smiselno uporabljajo določbe
predpisa, ki ureja razvrščanje, predpisovanje in izdajanje zdravil za uporabo v
humani medicini.
15. člen
(veterinarski recept za magistralni pripravek za uporabo v veterinarski
medicini)
(1) Imena sestavin magistralnega pripravka za uporabo v
veterinarski medicini se pišejo v latinskem jeziku in sicer po imenih iz
veljavnih farmakopej ali drugih predpisov.
(2) Magistralni pripravek za uporabo v veterinarski medicini se
za živali za proizvodnjo živil lahko predpiše le, če zdravilo vsebuje
farmakološko aktivne snovi, ki so na seznamu v Prilogi I, II ali III Uredbe
Sveta (EGS) št. 2377/90 z dne 26. junija 1990 o določitvi postopka Skupnosti za
določanje najvišjih mejnih vrednosti ostankov zdravil za uporabo v veterinarski
medicini v živilih živalskega izvora (UL L št. 224 z dne 18. 8. 1990, str. 1),
zadnjič spremenjene z Uredbo Komisije (ES) št. 542/2008 z dne 16. junija 2008 o
spremembi prilog I in II k Uredbi Sveta (EGS) št. 2377/90 o določitvi postopka
Skupnosti za določanje najvišjih mejnih vrednosti ostankov zdravil za uporabo v
veterinarski medicini v živilih živalskega izvora v zvezi s ciflutrinom in
lektinom, pridobljenima iz navadnega fižola (Phaseolus vulgaris) (UL L št. 157 z
dne 17. 6. 2008, str. 43).
16. člen
(veljavnost veterinarskega recepta)
(1) Veljavnost veterinarskega recepta je 30 dni od dneva njegove
izdaje. Rok začne teči naslednji dan po izdaji recepta.
(2) Veljavnost veterinarskega recepta označenega z besedo »REPETATUR«
oziroma z besedo »PONOVI« je največ eno leto od njegove izdaje.
(3) Veljavnost veterinarskega recepta za protimikrobna zdravila,
ki so bila predpisana za zdravljenje akutnih obolenj, je 3 dni od njegove
izdaje, kar mora veterinar označiti na izdanem receptu. Rok začne teči
naslednji dan po izdaji recepta.
(4) Veljavnost veterinarskega recepta za zdravila, ki
vsebujejo narkotične ali psihotropne snovi, je 5 dni od njegove izdaje, kar
mora veterinar označiti na izdanem receptu. Rok začne teči naslednji dan po
izdaji recepta.
17. člen
(evidenca, ki jo vodijo lekarne o izdaji zdravil na podlagi veterinarskega
recepta)
(1) Lekarne morajo poleg evidenc, predpisanih z drugimi predpisi,
voditi še posebno evidenco o zdravilih, izdanih na podlagi veterinarskega
recepta, ki mora biti na razpolago uradnemu veterinarju oziroma drugi uradni
osebi, pristojni za nadzor, in mora vsebovati vsaj naslednje podatke:
-       
zaporedna številka vpisa v evidenco;
-       
datum izdaje zdravila;
-       
točen opis zdravila (ime, farmacevtska oblika in jakost zdravila);
-       
izdelovalčeva serijska številka zdravila;
-       
količina izdanega zdravila na recept;
-       
identifikacija živali;
-       
ime, priimek in naslov imetnika živali;
-       
ime, priimek in številka (licence) veterinarja, ki je predpisal zdravilo
in podpis pooblaščene osebe, ki je izdala zdravilo oziroma ime priimek in
naslov doktorja veterinarske medicine, ki je zdravilo predpisal in podpis
pooblaščene osebe, ki je izdala zdravilo;
-       
oznako ''REPETATUR'' ali »PONOVI«, če je z veterinarskim receptom
predpisana večkratna izdaja zdravila.
(2) Evidenci iz prejšnjega odstavka mora biti priložen veterinarski
recept. Če na receptu piše »REPETATUR« ali »PONOVI« zadrži lekarna recept ob
zadnji izdaji zdravila.
(3) Če na receptu piše »REPETATUR« ali »PONOVI«, in je s
številko in besedo označeno število potrebnih ponovitev, mora pooblaščena oseba
v lekarni, ki izda zdravilo na veterinarski recept, na recept dodatno
zabeležiti prvo in vsako naslednjo izdajo, z datumom podpisom in žigom lekarne.
(4) Če je z veterinarskim receptom predpisano zdravilo, ki vsebuje
narkotične ali psihotropne snovi, pooblaščena oseba v lekarni, ki izda tako
zdravilo, original in prvo kopijo recepta zadrži v evidenci lekarne.
(5) Pri izdaji zdravil za uporabo v veterinarski medicini v lekarnah
se glede izdaje zdravil smiselno uporabljajo določbe predpisa, ki ureja
razvrščanje, predpisovanje in izdajanje zdravil za uporabo v humani medicini.
(6) Lekarne morajo evidence in predpisane priloge iz tega člena
hraniti najmanj pet let od datuma izdaje zdravila in jih na zahtevo uradne
osebe, pristojne za nadzor, predložiti na vpogled.
V. PREHODNE IN KONČNE DOLOČBE
18. člen
(uskladitev obveznosti)
(1) Agencija najpozneje do 1. septembra 2008 uskladi način
predpisovanja zdravil za živali za proizvodnjo živil, ki že imajo dovoljenje za
promet, z določbami 4. in 5. člena tega pravilnika.
(2) Že natisnjeni obrazci veterinarskih receptov se lahko uporabljajo
in izdajajo do porabe zalog, vendar ne dlje kot do 31. decembra 2008.
(3) Lekarne morajo uskladiti vodenje evidenc z določbami tega
pravilnika najpozneje v 30 dneh od dneva uveljavitve tega pravilnika.
19. člen
(prenehanje uporabe)
Z dnem uveljavitve tega pravilnika se preneha uporabljati Pravilnik
o razvrščanju, predpisovanju in izdajanju zdravil za uporabo v veterinarski
medicini (Uradni list RS, št. 86/00) v delu, ki se nanaša na razvrščanje
zdravil in veterinarski recept.
20. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije.
Št. 72-20/2008
Ljubljana, dne 16. junija 2008
EVA 2008-2711-0017
Zofija Mazej Kukovič l.r.
Ministrica
za zdravje
Soglašam!
Iztok Jarc l.r.
Minister
za kmetijstvo, gozdarstvo in prehrano

Priloga
1: Obrazec veterinarskega recepta