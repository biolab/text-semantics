I. SPLOŠNA DOLOČBA
1. člen
(vsebina splošnega akta)
Ta splošni akt podrobneje ureja postopek pregleda in napovedi
postavitve omrežij ter poizvedovanja po tržnem interesu za gradnjo visokozmogljivih
omrežij.
II. PREGLED IN NAPOVED POSTAVITVE OMREŽIJ
2. člen
(geografski pregled o dosegu širokopasovnih omrežij)
(1) Agencija za
komunikacijska omrežja in storitve Republike Slovenije (v nadaljnjem besedilu:
agencija) izvede in vsaka tri leta posodobi geografski pregled o dosegu
širokopasovnih omrežij.
(2) Agencija pri
geografskem pregledu upošteva tudi podatke iz prvega in četrtega odstavka 15. člena Zakona o elektronskih komunikacijah
(Uradni list RS, št. 130/22 in 18/23 –
ZDU-1O; v nadaljnjem besedilu: zakon).
(3) Agencija lahko od
investitorjev ali upravljavcev javnega komunikacijskega omrežja in pripadajoče
infrastrukture v razumnem roku skladno z deveto točko prvega odstavka
265. člena zakona zahteva dodatne informacije o posameznih delih
komunikacijskega omrežja oziroma omrežnih priključnih točk, če je to potrebno.
3. člen
(poizvedovanje po nameri investitorjev za gradnjo,
nadgradnjo ali razširitev zelo visokozmogljivih omrežij)
(1) Agencija najmanj
vsaka tri leta na svojih spletnih straneh objavi javni poziv za poizvedovanje
po nameri javnih in zasebnih investitorjev za gradnjo zelo visokozmogljivih
omrežij ali nadgradnjo ali razširitev obstoječih omrežij tako, da bodo
omogočala hitrost najmanj 100 Mb/s.
(2) Javni investitorji
iz prejšnjega odstavka vključujejo vse neposredno oziroma posredno vključene
organizacije na državni in lokalni ravni.
(3) Zasebni
investitorji iz prvega odstavka tega člena vključujejo vse gospodarske družbe
in podjetnike, ki so neposredno oziroma posredno vključeni.
(4) Če se na poziv
odzove najmanj en javni investitor, lahko agencija objavi dodatni poziv z
namenom zmanjševanja prekrivanja investicij in učinkovite rabe javnih sredstev.
4. člen
(obvestilo o nameri investitorjev)
Zainteresirani javni in zasebni investitorji v elektronska
komunikacijska omrežja morajo agenciji posredovati podatke, zahtevane v javnem
pozivu, v zahtevani obliki in formatu ter v postavljenem roku.
5. člen
(objava namer investitorjev)
Agencija po zaključenem postopku poizvedovanja po nameri
investitorjev objavi podatke o namerah, pri čemer varuje morebitne poslovne
skrivnosti. Prav tako agencija za vsako lokacijo javno objavi podatek, če je
načrtovana javna ali zasebna investicija.
III. POIZVEDOVANJE PO TRŽNEM INTERESU ZA GRADNJO
6. člen
(vloga organa, ki dodeljuje javna sredstva, pri
poizvedovanju po tržnem interesu)
(1) Organ, ki dodeljuje
javna sredstva, je organ, ki skladno z zakonom dodeljuje javna sredstva iz 20. člena zakona.
(2) Organ, ki dodeljuje
javna sredstva, agenciji poda vlogo za poizvedovanje po tržnem interesu na
obrazcu, določenem v prilogi, ki je sestavni del tega splošnega akta. Agencija
obrazec vloge objavi na svoji spletni strani.
(3) Obvezni podatki, ki
jih mora organ, ki dodeljuje javna sredstva, navesti v vlogi, so določeni v
drugem odstavku 19. člena zakona.
(4) Organ, ki dodeljuje
javna sredstva, lahko v vlogi navede tudi druge pogoje izvedbe postopka
poizvedovanja po tržnem interesu, ki jih zakon ne določa, če je za izvedbo to
potrebno.
7. člen
(javni poziv za izvedbo poizvedovanja po tržnem interesu)
(1) Agencija glede na
vsebino vloge organa, ki dodeljuje javna sredstva, pripravi predlog javnega
poziva, v katerem opredeli namen, vsebino, geografsko območje, način in rok
posredovanja podatkov ter ga posreduje v potrditev organu, ki dodeljuje javna
sredstva.
(2) Po potrditvi
organa, ki dodeljuje javna sredstva, agencija objavi javni poziv po tržnem
interesu za gradnjo visokozmogljivih omrežij oziroma nadgradnjo ali razširitev
obstoječih omrežij.
(3) Pri pripravi javnega
poziva agencija upošteva podatke, vpisane v evidenco infrastrukturnih omrežij
in objektov iz prvega in četrtega odstavka 15. člena
zakona ter podatke o namerah investitorjev, zbrane na podlagi 18. člena zakona.
8. člen
(obvestilo o napovedi gradnje pri poizvedovanju po tržnem
interesu)
Zainteresirani investitorji v elektronska komunikacijska
omrežja morajo posredovati podatke, zahtevane v javnem pozivu, v zahtevani
obliki in formatu ter v postavljenem roku.
IV. PREHODNA IN KONČNA DOLOČBA
9. člen
(prvi geografski pregled o dosegu širokopasovnih omrežij)
Agencija izvede prvi geografski pregled o dosegu
širokopasovnih omrežij v skladu s prvim odstavkom 2. člena
tega splošnega akta do 21. decembra 2023.
10. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-46/2022/7
Ljubljana, dne 22. marca 2023
EVA 2023-3150-0011
Mag. Tanja Muha
v.d. direktorja

Priloga:
Vloga za izvedbo poizvedovanja po tržnem interesu za gradnjo visokozmogljivih
omrežij oziroma nadgradnjo ali razširitev obstoječih omrežij 