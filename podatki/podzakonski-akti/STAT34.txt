I. SPLOŠNI DOLOČBI
1. člen
Javno podjetje Telekom Slovenije, d.d. (v nadaljevanju: javno
podjetje) nastane s preoblikovanjem podjetja Telekom Slovenije, p.o. na podlagi
sklepa o preoblikovanju podjetja Telekom Slovenije p.o. v javno podjetje
Telekom Slovenije d.d. (Uradni list RS, št. 78/97), po katerem je Republika
Slovenija ustanovitelj javnega podjetja (v nadaljnjem besedilu: ustanovitelj).
Javno podjetje je podjetje z vložki zasebnega kapitala.
Javno podjetje je pravni naslednik podjetja Telekom
Slovenije, p.o., vpisanega v sodni register pri Okrožnem sodišču v Ljubljani
pod vložno številko 1/24624/00.
2. člen
Glavni cilji javnega podjetja so, da:
-       
izvaja javne telekomunikacijske storitve v skladu s predpisi,
-       
nudi in opravlja telekomunikacijske in druge storitve, ki jih zahteva
trg, in zadovoljuje potrebe svojih uporabnikov,
-       
stalno izboljšuje zanesljivost in kakovost z uvajanjem celovitega
sistema za zagotavljanje kakovosti in povečanjem stopnje digitalizacije,
-       
uvaja nove donosne in tehnološko učinkovite telekomunikacijske storitve
ter širi dostopnost obstoječih storitev, kjer in ko je to ekonomsko upravičeno,
ter pri tem daje prednost razvoju in tehnološki posodobitvi,
-       
ustvarja dobro delovno okolje, v katerem imajo zaposleni možnost razviti
in uveljaviti svoje sposobnosti.
II. FIRMA IN SEDEŽ
3. člen
Firma javnega podjetja je: Telekom Slovenije, d.d..
Poleg firme se lahko uporablja tudi grafična izvedba firme v
celoti ali v njenem delu, kot to določi uprava javnega podjetja.
Sedež javnega podjetja je: Ljubljana, Cigaletova 15.
O spremembi kraja sedeža javnega podjetja odloča skupščina.
4. člen
Štampiljka je pravokotne oblike z besedilom: Telekom
Slovenije, d.d.
Uprava javnega podjetja podrobneje določi obliko, rabo in
označbo štampiljke javnega podjetja.
III. DEJAVNOST JAVNEGA PODJETJA
5. člen
Dejavnost javnega podjetja je:
I/64.200           Telekomunikacije
DE/22.110       Izdajanje knjig
DE/22.120       Izdajanje časopisov
DE/22.130       Izdajanje revij in periodike
DE/22.140       Izdajanje posnetih nosilcev
zvočnega zapisa
DE/22.150       Drugo založništvo
DE/22.210       Tiskanje časopisov
DE/22.220       Drugo tiskarstvo
DE/22.230       Knjigoveštvo in dodelava
DE/22.240       Priprava in proizvodnja
tiskovnih sestavkov
DE/22.250       Druge s tiskarstvom povezane
storitve
DE/22.310       Razmnoževanje zvočnih zapisov
DE/22.320       Razmnoževanje videozapisov
DE/22.330       Razmnoževanje računalniških
zapisov
DL/32.100       Proizvodnja elektronk,
elektronskih ventilov in drugih elektronskih komponent
DL/32.200       Proizvodnja
radijskih in televizijskih oddajnikov, telefonskih in telegrafskih aparatov
F/45.110          Rušenje objektov in
zemeljska dela
F/45.210          Splošna gradbena dela
F/45.250         Druga
gradbena dela, tudi dela specialnih strok (gradnja telekomunikacijskega
omrežja, objektov in naprav)
F/45.310          Električne instalacije
F/45.340          Druge inštalacije pri
gradnjah
G/51.190         Posredništvo pri prodaji
raznovrstnih izdelkov
G/51.700         Druga trgovina na debelo
G/52.488         Trgovina na drobno v drugih specializiranih
prodajalnah, d.n.
G/52.610         Trgovina na drobno po pošti
G/52.620         Trgovina na drobno na
tržnicah in stojnicah
G/52.630         Druga trgovina na drobno
zunaj prodajaln
G/52.740         Druga popravila, d.n.
H/55.11           Dejavnost hotelov z
restavracijo
H/55.210         Dejavnost planinskih in
drugih domov
H/55.230         Druge nastanitve za krajši
čas
H/55.510         Storitve menz
I/60.230           Drug kopenski potniški
promet
I/60.240           Cestni tovorni prevoz
I/63.120           Skladiščenje
J/65.210          Finančni zakup (leasing)
J/66.020          Dejavnost pokojninskih
skladov
J/66.030          Druga zavarovanja, razen
življenjskega
J/67.110          Storitve finančnih trgov
K/70.100         Poslovanje z lastnimi
nepremičninami
K/70.200         Dajanje lastnih nepremičnin
v najem
K/71.100         Dajanje avtomobilov v najem
K/71.340         Dajanje drugih strojev in
opreme v najem, d.n.
K/72.100         Svetovanje o računalniških
napravah
K/72.200         Svetovanje in oskrba z
računalniškimi programi
K/72.300         Obdelava podatkov
K/72.400         Dejavnosti, povezane s
podatkovnimi bazami
K/72.500              Vzdrževanje
in popravila pisarniških in računskih strojev ter računalniških  naprav
K/72.600         Druge računalniške
dejavnosti
K/73.101         Raziskovanje in
eksperimentalni razvoj na področju naravoslovja
K/73.102         Raziskovanje in
eksperimentalni razvoj na področju tehnologije
K/74.120         Računovodske, knjigovodske
in revizijske dejavnosti, davčno svetovanje
K/74.130         Raziskovanje trga in javnega
mnenja
K/74.140         Podjetniško in poslovno
svetovanje
K/74.20           Projektiranje in tehnično
svetovanje
K/74.300         Tehnično preizkušanje in
analiziranje
K/74.400         Ekonomsko propagiranje
K/74.600         Poizvedovalne dejavnosti in
varovanje
K/74.810         Fotografska dejavnost
K/74.820         Pakiranje
K/74.83           Tajniška dela in prevajanje
K/74.84           Druge raznovrstne poslovne
dejavnosti
M/80.422         Drugo izobraževanje, d.n.
O/92.511         Dejavnost knjižnic
O/93.050         Druge storitvene dejavnosti,
d.n.
Vse te dejavnosti lahko javno podjetje opravlja tudi v
zunajtrgovinskem prometu.
V okviru dejavnosti iz prvega odstavka tega člena opravlja
javno podjetje kot obvezno gospodarsko javno službo storitve govorne telefonije
in teleksa (javne telekomunikacijske storitve).
6. člen
Javno podjetje poleg registrirane dejavnosti opravlja tudi
druge dejavnosti, potrebne za njen obstoj in izvajanje registrirane dejavnosti.
IV. ORGANIZACIJA JAVNEGA PODJETJA
7. člen
Javno podjetje opravlja svojo dejavnost po enotah kot to
določi uprava s splošnim aktom v soglasju z nadzornim svetom.
V. OSNOVNI KAPITAL
8. člen
Osnovni kapital javnega podjetja znaša 65.354,780.000 SIT in
je razdeljen na 6,535.478 navadnih delnic z nominalno vrednostjo 10.000 SIT.
Delež ustanovitelja znaša 48.302,790.000 SIT osnovnega kapitala, za kar bo javno
podjetje po vpisu lastninskega preoblikovanja v sodni register ustanovitelju
izročila 4,830.279 navadnih delnic.
Navadne delnice so imenske delnice, ki dajejo njihovim
imetnikom:
-       
pravico do udeležbe pri upravljanju javnega podjetja,
-       
pravico do dela dobička (dividenda),
-       
pravico do ustreznega dela preostalega premoženja po likvidaciji ali
stečaju javnega podjetja.
Dokler javno podjetje opravlja gospodarsko javno službo
storitev govorne telefonije in teleksa kot izključni izvajalec, delež
ustanovitelja v osnovnem kapitalu ne sme biti manjši od ene delnice nad
polovico vrednosti delnic z glasovalno pravico, razen če je v skladu z zakonom
zagotovljen ustanovitelju drug način večinskih glasovalnih pravic, ki izvirajo
iz delnic, kot na primer zlata delnica.
9. člen
Vse delnice so delnice enega razreda v smislu 178. člena
zakona o gospodarskih družbah in se med seboj razlikujejo le glede na omejitve,
ki jih njihovim imetnikom določa zakon o lastninskem preoblikovanju podjetij (v
nadaljevanju: ZLPP).
Osnovni kapital je razdeljen na delnice naslednjih oznak:
-       
870.502 navadnih delnic z oznako A, serijskih številk od 1 do 682.080 in
serijskih številk od 1,516.778 do 1,705.199 v skupni nominalni vrednosti
8.705,020.000 SIT, kar predstavlja 13,32% vrednosti celotnega osnovnega
kapitala;
-       
278.171 navadnih delnic z oznako B, serijskih številk od 682.081 do
960.251 v skupni nominalni vrednosti 2.781,710.000 SIT, kar predstavlja 4,26%
vrednosti celotnega osnovnega kapitala;
-       
37.460 navadnih delnic z oznako C, serijskih številk od 1,156.545 do
1,194.004 v skupni nominalni vrednosti 374,600.000 SIT, kar predstavlja 0,57%
vrednosti celotnega osnovnega kapitala;
-       
196.293 navadnih delnic z oznako D, serijskih številk od 960.252 do
1,156.544 v skupni nominalni vrednosti 1.962,930.000 SIT, kar predstavlja 3%
vrednosti celotnega osnovnega kapitala;
-       
322.773 navadnih delnic z oznako E, serijskih številk od 1,194.005 do
1,516.777 v skupni nominalni vrednosti 3.227,730.000 SIT, kar predstavlja 4,94%
vrednosti celotnega osnovnega kapitala;
-       
4,830.279 navadnih delnic z oznako G, serijskih številk od 1,705.200 do
6,535.478 v skupni nominalni vrednosti 48.302,790.000 SIT, kar predstavlja
73,91% vrednosti celotnega osnovnega kapitala.
10. člen
Z dnem, ko preneha veljavnost zakonskih omejitev za delnice
vseh oznak, se razveljavi prejšnji člen in celo poglavje “Pravice in obveznosti
imetnikov delnic na podlagi določb ZLPP”.
11. člen
Vse delnice so v celoti vplačane.
Javno podjetje bo po vpisu preoblikovanja v sodni register
poslalo delničarjem potrdila o vpisanih in vplačanih delnicah.
Delnice bodo izdane v dematerializirani obliki.
12. člen
Javno podjetje bo najkasneje ob vpisu preoblikovanja v sodni
register odprlo delniško knjigo oziroma za vodenje delniške knjige pooblastilo
Klirinško depotno družbo in vanjo vpisalo vse imenske delnice iz 9. člena
statuta.
13. člen
Prenos imenskih delnic je veljavno izvršen s preknjižbo v
delniško knjigo, če ni z zakonskim oziroma podzakonskim predpisom drugače
določeno oziroma omogočeno.
VI. ODGOVORNOST JAVNEGA PODJETJA
14. člen
Javno podjetje odgovarja za obveznosti s tistim svojim
premoženjem, ki ni predmet omejitev.
Javno telekomunikacijsko omrežje namenjeno izvajanju javnih
telekomunikacijskih storitev je javna infrastruktura, namenjena izvajanju
gospodarske javne službe iz drugega odstavka 5. člena tega statuta.
Omejitve pri razpolaganju z javno infrastrukturo določa zakon
in na njegovi podlagi izdani predpisi.
VII. PRAVICE IN OBVEZNOSTI IMETNIKOV DELNIC NA PODLAGI DOLOČB
ZLPP
15. člen
Delnice z oznako A
Delnice z oznako A so prosto prenosljive.
Delnice z oznako B
Delnice z oznako B niso prenosljive dve leti od njihove
izdaje, razen z dedovanjem.
Delnice z oznako C
Delnice z oznako C so prosto prenosljive med udeleženci
programa notranjega odkupa z omejitvijo, da ostaja več kot 1/3 zaposlenih med
udeleženci programa notranjega odkupa, dokler program traja.
Delnice z oznako D
Delnice te oznake niso prenosljive dve leti od njihove
izdaje, razen z dedovanjem, po izteku dveh let pa so prenosljive med udeleženci
programa notranjega odkupa z omejitvijo, da ostaja vsaj 1/3 zaposlenih med
udeleženci programa notranjega odkupa, dokler program traja.
Delnice z oznako E
Imetnik delnic z oznako E nima glasovalne pravice v skupščini
javnega podjetja, razen pri odločitvah o pripojitvi, razdelitvi, spojitvi in
prenehanju javnega podjetja, pri povečanju in zmanjšanju kapitala ter pri
prodaji, vlaganju ali zakupu znatnega dela sredstev. Ostale glasovalne pravice
iz neodkupljenih delnic mirujejo.
Delnice z oznako G
Delnice z oznako G so prosto prenosljive.
Delnica vsake druge oznake se spremeni v delnico z oznako G v
trenutku, ko za njenega imetnika prenehajo veljati omejitvene določbe iz ZLPP.
Ko se vse delnice z oznakami po tem statutu spremenijo v
oznako G, se oznake odpravijo.
VIII. POVEČANJE IN ZMANJŠANJE OSNOVNEGA KAPITALA
16. člen
O povečanju osnovnega kapitala z novo izdajo delnic, glede
vrste ter razreda delnic odloča skupščina z večino treh četrtin pri sklepanju
zastopanega osnovnega kapitala. Dotedanji delničarji imajo prednostno pravico
do vpisa novih delnic v sorazmerju z njihovimi deleži v osnovnem kapitalu
javnega podjetja. Prednostna pravica se lahko izključi samo na podlagi sklepa
skupščine, sprejetega z večino 51% pri sklepanju zastopanega osnovnega
kapitala.
17. člen
Uprava javnega podjetja mora najkasneje v 14 dneh od sklepa
skupščine o povečanju osnovnega kapitala z izdajo novih delnic z objavo v
internem glasilu povabiti dotedanje delničarje k vpisu in vplačilu novih delnic
v sorazmerju z njihovo dotedanjo udeležbo. Dotedanji delničarji morajo
novoizdane delnice vpisati najkasneje v 30 dneh od dneva objave v internem
glasilu, če z vsakokratnim sklepom o izdaji delnic ni drugače določeno.
18. člen
Prednostna pravica se uresničuje s pisno izjavo, ki jo mora
upravičenec poslati upravi javnega podjetja v roku, določenem s sklepom o
izdaji delnic.
Kolikor dotedanji delničarji v predvidenem roku ne uveljavijo
prednostne pravice in ne vpišejo izdanih delnic, lahko uprava prosto pozove
tretje osebe k vpisu in vplačilu delnic.
19. člen
Postopek izdaje ter pogoji vpisa in vplačila delnic so
določeni z zakonom in vsakokratnim sklepom skupščine o izdaji novih delnic.
20. člen
Povečanje osnovnega kapitala začne veljati z dnem vpisa v
sodni register.
21. člen
Skupščina lahko z navadno večino sklene, da se osnovni
kapital javnega podjetja poveča iz rezerv oziroma iz dobička javnega podjetja.
Sklep o povečanju osnovnega kapitala iz rezerv oziroma iz dobička temelji na
revidirani zadnji letni bilanci stanja.
S povečanjem osnovnega kapitala po tej točki se lahko poveča
nominalna vrednost posamezne delnice ali pa se izdajo nove delnice. Kolikor se
izdajo nove delnice, pripadajo dotedanjim delničarjem nove delnice v sorazmerju
z njihovimi deleži v osnovnem kapitalu javnega podjetja.
S povečanjem osnovnega kapitala iz rezerv se te ne smejo
zmanjšati pod zakonsko določeno minimalno višino.
22. člen
Javno podjetje lahko zmanjša osnovni kapital, če tako zahteva
zakon ali če tako sklene skupščina z večino treh četrtin pri sklepanju
zastopanega osnovnega kapitala. V sklepu se navede razlog oziroma namen
zmanjšanja ter način zmanjšanja osnovnega kapitala.
23. člen
Pri spremembi osnovnega kapitala je treba upoštevati omejitev
iz tretjega odstavka 8. člena tega statuta.
IX. ORGANI JAVNEGA PODJETJA
Uprava
24. člen
Uprava ima predsednika uprave, podpredsednika uprave in tri
člane, od katerih je eden delavski direktor, imenovan v skladu z zakonom, ki
ureja sodelovanje delavcev pri upravljanju.
Seje uprave sklicuje in vodi predsednik uprave.
25. člen
Člane uprave, razen delavskega direktorja, imenuje in
razrešuje ustanovitelj.
Mandat uprave traja štiri leta z možnostjo ponovnega
imenovanja.
Za predsednika uprave, podpredsednika uprave in člana uprave
je lahko imenovana oseba, ki ima poleg zakonsko izpolnjenih pogojev visoko
strokovno izobrazbo, najmanj 3 leta delovnih izkušenj na vodilnih mestih ali v
organih družbe podobne velikosti ter potrebne strokovne, organizacijske in
druge sposobnosti za opravljanje najodgovornejših nalog.
Pogoji iz prejšnjega odstavka ne veljajo za delavskega
direktorja kot člana uprave.
26. člen
Uprava sprejema odločitve soglasno.
Uprava potrebuje soglasje nadzornega sveta pri naslednjih
zadevah:
-       
sklepanju pravnih poslov v vrednosti nad 300,000.000 tolarjev in najemanju
dolgoročnih kreditov,
-       
investicijah, nabavi in odprodaji osnovnih sredstev nad višino, določeno
s poslovnikom uprave, kadar niso vključeni v poslovni načrt javnega podjetja,
-       
sprejemu poslovnika uprave.
27. člen
Uprava sprejme poslovnik o svojem delu in o podrobnejši
vsebini področij dela in odgovornosti posameznih članov s soglasjem nadzornega
sveta.
28. člen
Javno podjetje zastopa predsednik uprave sam za sklepanje
poslov v vrednosti do vključno 100,000.000 tolarjev, za sklepanje poslov v
višji vrednosti pa skupaj s podpredsednikom uprave in enim članom uprave.
Podpredsednik oziroma vsak član uprave, razen delavski
direktor, zastopa javno podjetje sam za sklepanje poslov v vrednosti do
vključno 50,000.000 tolarjev, za sklepanje poslov v višji vrednosti pa skupaj s
predsednikom in še enim članom uprave.
Za sklepanje pravnih poslov v vrednosti nad 300,000.000
tolarjev in najemanju dolgoročnih kreditov je potrebno soglasje nadzornega
sveta.
Podpredsednik uprave nadomešča predsednika uprave v primeru
bolezni ali podobne daljše odsotnosti predsednika uprave z vsemi pooblastili
predsednika uprave.
Pooblastilo za zastopanje delov javnega podjetja je določeno
s splošnim aktom v skladu s 7. členom tega statuta.
29. člen
Predsednik, podpredsednik in člani uprave so v javnem
podjetju v delovnem razmerju. Pogodbo o zaposlitvi z njimi sklene predsednik
nadzornega sveta.
Predsedniku, podpredsedniku in članom uprave se za njihovo
delo lahko zagotovi udeležba pri dobičku, o čemer odloča skupščina.
Nadzorni svet
30. člen
Nadzorni svet šteje:
-       
pet članov predstavnikov kapitala,
-       
toliko članov predstavnikov delavcev, kolikor jih določa zakon, ki ureja
sodelovanje delavcev pri upravljanju.
Člane nadzornega sveta, ki so predstavniki kapitala, izvoli
skupščina z navadno večino glasov navzočih delničarjev.
Člani nadzornega sveta so izvoljeni za dobo štirih let in so
po preteku lahko ponovno izvoljeni.
31. člen
Nadzorni svet izmed svojih članov, izvoli predsednika in
njegovega namestnika.
Predsednik sklicuje in vodi seje nadzornega sveta ter je
pooblaščen izjavljati voljo in objavljati odločitve nadzornega sveta.
Predsednik nadzornega sveta zastopa družbo nasproti članom
uprave in nadzorni svet nasproti organom javnega podjetja in tretjim osebam.
Predsednik nadzornega sveta je iz vrst predstavnikov
ustanovitelja.
32. člen
Vsak član nadzornega sveta ali uprava lahko zahteva, da
predsednik nadzornega sveta takoj skliče sejo sveta, in navede namen in razloge
zanjo. Seja mora biti sklicana v dveh tednih po vloženi zahtevi.
Če zahteva najmanj treh članov nadzornega sveta ali uprave ni
bila sprejeta, lahko ti sami skličejo nadzorni svet in predlagajo dnevni red.
33. člen
Nadzorni svet odloča na sejah.
Nadzorni svet je sklepčen, če je pri sklepanju navzoča večina
vseh članov.
34. člen
Nadzorni svet sprejema odločitve z navadno večino navzočih,
razen v primeru iz zadnjega odstavka tega člena.
V primeru, če je rezultat glasovanja neodločen, je odločilen
glas predsednika nadzornega sveta.
35. člen
Sklep o odpoklicu prestavnikov kapitala v nadzornem svetu
sprejme skupščina z treh četrtin večine oddanih glasov, pogoje odpoklica
predstavnikov delavcev pa določi svet delavcev s svojim splošnim aktom.
36. člen
Nadzorni svet nadzira vodenje poslov javnega podjetja.
Nadzorni svet tudi:
-       
obravnava poslovni načrt javnega podjetja,
-       
obravnava letno poročilo, obračune in zaključni račun javnega podjetja,
-       
odloča o nagradi za delo članov uprave,
-       
daje soglasje k pravnim poslom iz drugega odstavka 26. člena tega
statuta,
-       
sprejme poslovnik nadzornega sveta,
-       
lahko kadarkoli zahteva od uprave poročilo o kateremkoli vprašanju,
povezanem s poslovanjem javnega podjetja,
-       
obravnava in odloča o vseh drugih zadevah, za katere je pristojen po
zakonu, drugih predpisih in splošnih aktih javnega podjetja.
37. člen
Člani nadzornega sveta so, na predlog uprave, upravičeni do
udeležbe na dobičku ter sejnine, o čemer odloča skupščina. Poleg tega pripada
članom tudi povračilo potnih in drugih razumnih stroškov za prihod na in
udeležbo na seji.
Do udeležbe na dobičku niso upravičeni člani nadzornega
sveta, ki so državni uslužbenci.
38. člen
Nadzorni svet podrobneje uredi način in pogoje za svoje delo
in delo svojih delovnih teles (komisij) s poslovnikom.
Skupščina
39. člen
Delničarji uresničujejo svoje pravice na skupščini sami ali
po svojih pooblaščencih.
40. člen
Skupščino skliče uprava na lastno pobudo, na zahtevo
ustanovitelja, na zahtevo nadzornega sveta ali na zahtevo delničarjev, ki
predstavljajo vsaj 5% osnovnega kapitala javnega podjetja. Upravičenec, ki
zahteva sklic skupščine, mora ob zahtevi posredovati upravi tudi obrazložen
namen in razlog sklica ter predlog sklepov.
Skupščino lahko skliče nadzorni svet predvsem takrat, če
uprava ne skliče skupščine pravočasno.
Skupščino se skliče, kadar je to v korist javnega podjetja
ali kadar je to potrebno v skladu z zakonom in tem statutom, najmanj pa enkrat
letno.
41. člen
Skupščino je treba sklicati vsaj mesec dni pred sejo z objavo
v skladu z zakonom in v dnevnem časopisju ter v primerih, določenih z zakonom,
s pisnimi vabili vsem delničarjem, v katerem se navede dnevni red, kraj in čas
seje ter predlog sklepov.
Pravico udeležbe na skupščini in glasovalno pravico lahko
uresničujejo le delničarji, ki se najkasneje 3 dni pred sejo skupščine pisno
prijavijo na sedežu javnega podjetja, v nasprotnem primeru izgubijo pravico
udeležbe na skupščini in glasovalno pravico.
Pooblaščenci delničarjev lahko uresničujejo pravico udeležbe
in glasovalno pravico na podlagi pisnega pooblastila, ki ga morajo delničarji
deponirati na sedežu javnega podjetja in ostane shranjeno pri družbi do
preklica.
42. člen
O sklicu skupščine skupaj z dnevnim redom in gradivom
sklicatelj skupščine 30 dni pred sejo skupščine pisno priporočeno s povratnico
obvesti ustanovitelja in naslednje delničarje:
-       
Slovensko razvojno družbo oziroma pooblaščeno investicijsko družbo,
-       
Kapitalski sklad pokojninskega in invalidskega zavarovanja.
Obveznost obveščanja zgoraj navedenih delničarjev velja
dokler ima vsak od njih v lasti vsaj 5% delnic. Ta obveznost velja za vsakega
delničarja, ki pridobi to višino lastništva nad delnicami javnega podjetja.
Obveznost obveščanja ustanovitelja velja ne glede na njegovo višino lastništva
nad delnicami javnega podjetja.
43. člen
Seja skupščine je praviloma v kraju sedeža javnega podjetja.
44. člen
Skupščina veljavno odloča, če so navzoči delničarji z
glasovalno pravico, ki predstavljajo vsaj 51% zastopanega osnovnega kapitala
(prvi sklic).
Kolikor v prvem sklicu ni zagotovljena sklepčnost, se skliče
nova seja skupščine z istim dnevnim redom, na kateri se veljavno odloča ne
glede na višino zastopanega osnovnega kapitala na kar je potrebno v vabilu
posebej opozoriti (drugi sklic).
45. člen
Skupščina odloča z večino oddanih glasov delničarjev, razen v
primeru iz drugega odstavka tega člena.
Skupščina z večino treh četrtin pri sklepanju zastopanega
osnovnega kapitala odloča v naslednjih zadevah:
-       
sprememba statuta,
-       
povečanje in zmanjšanje osnovnega kapitala,
-       
statusne spremembe in prenehanje javnega podjetja,
-       
izključitev prednostne pravice delničarjev pri novi izdaji delnic.
X. PREPOVED KONKURENCE
46. člen
Člani uprave in nadzornega sveta ne smejo sodelovati v nobeni
od teh vlog pa tudi ne kot delavci, podjetniki, ustanovitelji ali lastniki
kapitala v katerikoli družbi ali kot podjetniki z dejavnostjo, ki je ali bi
lahko bila v neposrednem konkurenčnem razmerju z glavno dejavnostjo javnega
podjetja in njegovih hčerinskih družb. Člani uprave in nadzornega sveta ne
smejo sodelovati v nobeni od teh vlog pa tudi ne kot delavci podjetniki,
ustanovitelji ali lastniki kapitala v katerikoli družbi ali kot podjetniki z
dejavnostjo, ki je v poslovnem razmerju z javnim podjetjem in njegovimi
hčerinskimi družbami.
Ta prepoved velja za osebe, navedene v prejšnjem odstavku
tega člena, še dve leti po prenehanju članstva v nadzornem svetu ali uprave
oziroma delovnega razmerja v družbi.
Odškodnina, ki jim pripada v primeru nezmožnosti zaposlitve
zaradi navedene prepovedi, se določi v pogodbi o zaposlitvi s temi osebami.
V primeru kršitve konkurenčne prepovedi po tem členu, ima
javno podjetje pravico uveljaviti zoper kršitelje sankcije, skladno z zakonom.
XI. HČERINSKE DRUŽBE
47. člen
O ustanovitvi oziroma prenehanju hčerinske družbe odloča
uprava s soglasjem nadzornega sveta.
Uprava s soglasjem nadzornega sveta imenuje člane organov hčerinskih
družb, ki jih javno podjetje ima oziroma jih bo ustanovilo.
XII. LETNO POROČILO, DOBIČEK IN DIVIDENDA
48. člen
Poslovno leto je koledarsko leto.
Uprava mora v rokih, ki so določeni v predpisih, pripraviti
in predložiti nadzornemu svetu letno poslovno poročilo, obračune in zaključni
račun za preteklo leto (letno poročilo) skupaj s predlogom uporabe in
razdelitve dobička.
Nadzorni svet mora letno poročilo obravnavati in ga s svojim
mnenjem posredovati ustanovitelju najkasneje v 30 dneh od dneva prejema.
Letni računovodski izkazi javnega podjetja morajo biti
revidirani v skladu z zakonom.
49. člen
Potem ko ustanovitelj sprejme letno poročilo, mora uprava
skupaj z letnim poročilom posredovati skupščini tudi predlog uporabe in
razdelitve dobička.
O uporabi in razdelitvi dobička odloča skupščina.
S sklepom skupščine so delavci lahko udeleženi na dobičku.
50. člen
Po predhodnem mnenju nadzornega sveta in na podlagi sklepa
skupščine se dobiček razdeli na dividende glede na dosežen rezultat, pri čemer
ima prednost zagotavljanje sredstev za investicije in s tem večanje vrednosti
delnice.
Politika dividend temelji na odstotku od neto dobička, ki ga
dovoljuje optimalni predračun investicij v skladu z razvojnim načrtom.
51. člen
Uprava je pooblaščena, da izplačuje dividende tudi med letom
(vmesne dividende) glede na predviden dobiček tekočega leta.
Izplačilo vmesnih dividend odobri nadzorni svet. Vmesne
dividende ne smejo biti višje od polovice vrednosti predvidenega dobička po
oblikovanju rezerv niti od polovice dobička preteklega leta.
XIII. ZAŠČITA DENACIONALIZACIJSKIH UPRAVIČENCEV
52. člen
Za vsa sredstva, ki bodo v skladu z začasnimi odredbami in
odločbami predmet denacionalizacije, bo ustanovitelj oziroma javno podjetje
potem, ko bo obseg denacionaliziranega premoženja dokončno ugotovljen s
pravnomočno odločbo:
-       
vrnil delnice v vrednosti, ki bo enaka vrednosti denacionaliziranega
premoženja, javno podjetje pa bo delnice umaknilo v breme kapitala
ustanovitelja v primeru, da bo prišlo do stvarnega izločanja premoženja, ki je
predmet denacionalizacijskih zahtevkov;
ali
-       
prenesel delnice v vrednosti, ki bo enaka vrednosti denacionaliziranega
premoženja na denacionalizacijske upravičence v primeru, da bodo leti
uveljavljali pravico lastniškega deleža v javnem podjetju.
Pri določanju vrednosti denacionaliziranega premoženja in
lastniškega deleža bodo upoštevana vrednostna razmerja, veljavna na dan 1. 1.
1995.
XIV. OBVEŠČANJE DELNIČARJEV
53. člen
Javno podjetje objavlja podatke ali sporočila v Uradnem listu
RS, kadar zakon tako določa, v internem glasilu javnega podjetja in časopisu z
veliko naklado. V internem glasilu objavlja tudi druge podatke in sporočila, za
katere uprava meni, da so pomembni za delničarje.
Delničarje, katerih delež v celotnem osnovnem kapitalu javnega
podjetja znaša najmanj 5%, mora javno podjetje obveščati tudi pisno
(priporočeno s povratnico).
XV. TRAJANJE IN PRENEHANJE JAVNEGA PODJETJA
54. člen
Javno podjetje je ustanovljeno za nedoločen čas.
55. člen
Javno podjetje preneha iz razlogov in po postopku, določenim
z zakonom.
XVI. VELJAVNOST STATUTA
56. člen
Ta statut se uporablja od dneva vpisa preoblikovanja v sodni
register.

Statut javnega podjetja Telekom Slovenije, d.
d. (Uradni list RS, št. 11/98) vsebuje naslednjo prehodni in
končno določbo:
»XVII. PREHODNI DOLOČBI
57. člen
Od dneva pričetka uporabe tega akta s statutom preneha
veljati statut podjetja Telekom Slovenije, p.o. z dne 2. 6. 1995 z vsemi
spremembami in dopolnitvami. Ostali splošni akti podjetja se uporabljajo kot
akti javnega podjetja, kolikor niso v nasprotju s statutom.
Spremembe in dopolnitve splošnih aktov sprejema uprava, razen
če zakon ali drug predpis ne določata drugače. Nadzorni svet je pristojen za
imenovanje in razrešitev prvo- in drugostopenjskih organov, ki odločajo o
pravicah, obveznostih in odgovornostih delavcev, dokler zakon ne določi
drugače.
58. člen
Ta statut začne veljati naslednji dan po objavi v Uradnem
listu Republike Slovenije.«.

Spremembe in dopolnitve statuta javnega
podjetja Telekom Slovenije, d. d. (Uradni list RS, št. 15/98) vsebujejo naslednjo končno
določbo:
»3. člen
Te spremembe in dopolnitve začnejo veljati naslednji dan po
objavi v Uradnem listu Republike Slovenije.«.