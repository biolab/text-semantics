I. UVODNE DOLOČBE
1. člen
(1) S tem sklepom se ustanovi javni zavod Muzej za arhitekturo
in oblikovanje (v nadaljnjem besedilu: muzej) z namenom zbiranja, ohranjanja,
dokumentiranja, preučevanja, interpretiranja, upravljanja, razstavljanja in
posredovanja materialne in nematerialne kulturne dediščine slovenske
arhitekture, fotografije in oblikovanja z območja slovenskega kulturnega prostora,
povezovanja kulturnega in kreativnega sektorja ter uredijo temeljna vprašanja
organizacije, dejavnosti in način financiranja muzeja.
(2) Ustanovitelj muzeja je Republika Slovenija.
Ustanoviteljske pravice in obveznosti Republike Slovenije izvaja Vlada Republike
Slovenije.
(3) Muzej ima status državnega muzeja.
2. člen
(1) Muzej je pravni naslednik javnega zavoda Arhitekturni muzej
Ljubljana, s sedežem v Ljubljani, Pot na Fužine 2.
(2) Javni zavod Arhitekturni muzej Ljubljana je ustanovila Skupščina
mesta Ljubljane dne 20. 1. 1972 z Odločbo o ustanovitvi muzeja arhitekture v
Ljubljani (Uradni list SRS, št. 3/72). Kasneje je bil sprejet Odlok o
ustanovitvi javnega zavoda Arhitekturni muzej Ljubljana (Uradni list RS, št.
40/01), ki pa je bil nadomeščen z Odlokom o ustanovitvi javnega zavoda Arhitekturni
muzej Ljubljana (Uradni list RS, št. 73/04).
(3) Javni zavod Arhitekturni muzej Ljubljana je do leta 1992
deloval v hiši arhitekta Jožeta Plečnika v Trnovem v Ljubljani na Karunovi 4–6.
Od leta 1992 javni zavod Arhitekturni muzej Ljubljana deluje na naslovu Pot na
Fužine 2, Ljubljana.
(4) Vlada Republike Slovenije je od Mestne občine Ljubljana s
sklepom o prevzemu ustanoviteljskih pravic in obveznosti do javnega zavoda
Arhitekturni muzej Ljubljana št: 01403‑3/2010/6
z dne 15. 4. 2010 prevzela ustanoviteljske pravice in obveznosti do javnega
zavoda Arhitekturni muzej Ljubljana. S prevzemom ustanoviteljskih pravic in
obveznosti je Republika Slovenija od Mestne občine Ljubljana prevzela v last in
upravljanje opremo in premično premoženje Mestne občine Ljubljana, ki je bilo v
upravljanju javnega zavoda Arhitekturni muzej Ljubljana in je bilo zajeto v
inventarnih knjigah in muzejskih zbirkah javnega zavoda Arhitekturni muzej
Ljubljana, ter premično premoženje, ki je bilo v upravljanju javnega zavoda Arhitekturni
muzej Ljubljana in je bilo navedeno v registru osnovnih sredstev tega zavoda,
po stanju na dan 31. december 2009, z izjemo opreme in nepremičnine na Karunovi
4–6 v Ljubljani.
3. člen
Republika Slovenija je na podlagi sklepa iz četrtega odstavka
prejšnjega člena prevzela v hrambo vse zbirke in muzejske predmete, ki jih je
od svoje ustanovitve dalje hranil javni zavod Arhitekturni muzej Ljubljana, in
sicer zbirko dokumentarnega gradiva na temo starejše arhitekture, zbirko
dokumentarnega gradiva oddelka za novejšo arhitekturo, zbirko industrijskega oblikovanja,
zbirko oddelka vizualnih komunikacij, zbirko oddelka za fotografijo in
morebitne druge zbirke.
4. člen
(1) Muzej je nacionalni muzej, ki v skladu s svojim
poslanstvom deluje na arhitekturnem in oblikovalskem področju. Muzej je
prostor, namenjen spodbujanju ustvarjalnosti, izmenjavi idej in znanja ter
razumevanju preteklosti in prihodnosti arhitekture in oblikovanja.
(2) Muzej sistematično raziskuje, zbira in predstavlja
dela z arhitekturnega in oblikovalskega področja ter spremlja in predstavlja
sodobne arhitekturne in oblikovalske prakse.
(3) Muzej je središče kulturnega in kreativnega
sektorja. Spodbuja, promovira, predstavlja in podpira dejavnosti kulturnega in
kreativnega sektorja v povezavi z gospodarstvom, znanostjo, izobraževanjem in
drugimi sektorji. V okviru muzeja se vzpostavi Center za kreativnost kot
interdisciplinarna platforma za podporo kulturnemu in kreativnemu sektorju,
namenjen zagotavljanju podpornega okolja in izvajanju ukrepov za razvoj ter
opolnomočenje potencialov družbene in ekonomske vrednosti kulturno-kreativnega
sektorja.
(4) Muzej utemeljuje svoje poslanstvo na podlagi zbirk s
področja arhitekture in oblikovanja (produktnega oblikovanja in vizualnih
komunikacij), ki jih dopolnjuje v skladu z zbiralno politiko.
(5) Muzej hrani in izpopolnjuje stalno zbirko, ki
obsega arhitekturne risbe, fotografije, modele, predmete oblikovanja in drugo
dokumentarno gradivo, povezano z arhitekturo in oblikovanjem. Poleg vzdrževanja
in predstavljanja stalne zbirke prireja občasne razstave, strokovna
srečanja, izobraževalne in druge dogodke.
(6) Poslanstvo muzeja na področju
raziskovanja temelji na dediščini v muzejskih zbirkah, njihovem
dopolnjevanju in digitalizaciji ter predstavljanju raziskovalnega dela na
razstavah in v publikacijah.
(7) Muzej izvaja mednarodno dejavnost z izmenjavo
in aktivnim sodelovanjem v organizacijah, ki pokrivajo področja njegovega
delovanja.
5. člen
(1) Ime muzeja je Muzej za arhitekturo in oblikovanje.
(2) Skrajšano ime muzeja je MAO.
(3) V mednarodnem poslovanju muzej uporablja ime Museum of
Architecture and Design (MAD).
(4) Sedež muzeja je v Ljubljani, Pot na Fužine 2.
(5) Muzej je pravna oseba javnega prava.
II. DEJAVNOSTI MUZEJA
6. člen
(1) Muzej kot državni muzej opravlja državno javno službo, opredeljeno
z zakonom, ki ureja varstvo kulturne dediščine.
(2) Glede na namen, zaradi katerega je muzej ustanovljen, opravlja
znotraj javne službe naslednje naloge:
-       
evidentira, dokumentira, raziskuje, inventarizira in vrednoti kulturno
dediščino na podlagi zbiralne politike in poslanstva zavoda,
-       
zagotavlja varstvo premične kulturne dediščine s svojega področja,
varuje in hrani zbirke ter jih dopolnjuje v skladu s poslanstvom muzeja,
-       
aktivno sodeluje pri slovenskem in mednarodnem kulturnem in znanstveno
raziskovalnem sodelovanju z drugimi muzeji, raziskovalnimi, izobraževalnimi,
znanstvenimi in sorodnimi ustanovami, Zavodom za varstvo kulturne dediščine Slovenije,
z Arhivom Republike Slovenije ter Radiotelevizijo Slovenije,
-       
razvija vlogo osrednjega muzeja na področju svojih zbirk na način, da se
povezuje s strokovnimi institucijami v slovenskem kulturnem prostoru in izven
njega,
-       
prizadeva si dosegati visoko kvaliteto dela znotraj vseh področij dela
in odgovornosti muzeja na način, da bo pritegoval, usposabljal in zaposloval
sposobne sodelavce,
-       
v vlogi državnega muzeja skrbi za enotne standarde na področju varovanja
in hranjenja muzejskega gradiva,
-       
skrbi za izobraževanje svojih strokovnih sodelavcev in nudi pomoč pri
strokovnem izobraževanju strokovnih sodelavcev v drugih muzejih, raziskovalnih
ustanovah in sodeluje z drugimi javnimi zavodi, muzeji in kulturnimi
institucijami,
-       
daje strokovna mnenja o izvozu, iznosu in uvozu kulturne dediščine,
-       
posreduje podatke o dediščini v register kulturne dediščine in skrbi za
dostopnost podatkov javnosti,
-       
pripravlja in izvaja pedagoške in andragoške programe ter programe za
težje prilagodljive družbene skupine,
-       
omogoča dostopnost do podatkov in programov telesno oviranim osebam,
-       
razstave pripravlja v sodelovanju z drugimi državnimi muzeji in
sorodnimi ustanovami,
-       
vsaj dvakrat letno pripravi študijske razstave iz svojih zbirk,
-       
zagotavlja prostorske možnosti za raziskovanje, ustvarjanje in teoretsko
proučevanje sodobnih arhitekturnih in oblikovalskih praks,
-       
s predavanji, diskusijami, okroglimi mizami, delavnicami, seminarji,
simpoziji in publikacijami skrbi za sprotno teoretsko in kritiško spremljanje
moderne in sodobne arhitekturne in oblikovalske prakse ter kulturno-umetnostne
vzgoje,
-       
kot center kulturnega in kreativnega sektorja raziskuje in predstavlja
sodobne kreativne prakse s področij svojega poslanstva,
-       
spodbuja in podpira dejavnosti kulturnega
in kreativnega sektorja s sofinanciranjem projektov,
-       
povezuje se s slovenskimi ustanovami s področja delovanja v zamejstvu in
skrbi za načrtno varovanje in hranjenje te kulturne dediščine,
-       
pri restavratorsko‑konservatorski
dejavnosti se povezuje z Restavratorskim centrom in drugimi muzeji ter
raziskovalnimi ustanovami v skladu s svojim letnim programom,
-       
letni program razstav in prireditev usklajuje z razstavnimi termini
drugih državnih muzejev in sorodnimi ustanovami,
-       
izdaja publikacije, ki izhajajo iz poslanstva muzeja,
-       
vodi evidence nezakonito odtujenih predmetov kulturne dediščine,
-       
druge naloge v skladu z zakonom o varovanju kulturne dediščine.
(3) Za uresničevanje svojega poslanstva mora biti muzej za
ogled razstav odprt vse dni v letu, razen ponedeljkov, 1. januarja, 1. novembra
in 25. decembra. Muzej mora zagotoviti brezplačen ogled stalnih razstav vsako
prvo nedeljo v mesecu, 8. februarja in 3. decembra.
7. člen
Naloge, ki jih muzej opravlja,
so v skladu z Uredbo o standardni klasifikaciji dejavnosti (Uradni list RS, št.
69/07 in 17/08) razvrščene:
R90.030                        Umetniško ustvarjanje
R90.040                        Obratovanje objektov za
kulturne prireditve
P85.520                        Izobraževanje,
izpopolnjevanje in usposabljanje na področju kulture in umetnosti
R91.01                          Dejavnost knjižnic
R91.020                        Dejavnost muzejev
R91.012                        Dejavnost arhivov
R91.030                        Varstvo kulturne dediščine
J59.110                         Produkcija filmov, video
filmov, televizijskih oddaj
J59.120                         Post
produkcijske dejavnosti pri izdelavi filmov, video filmov, televizijskih oddaj
P85.520                        Izobraževanje,
izpopolnjevanje in usposabljanja na področju kulture in umetnosti
P85.590                        Drugje nerazvrščeno
izobraževanje, izpopolnjevanje in usposabljanje
N82.990                        Drugje nerazvrščene
spremljajoče dejavnosti za poslovanje
N82.300                        Organiziranje razstav,
sejmov, srečanj
M74.200                        Fotografska dejavnost
M72.200                        Raziskovalna
in razvojna dejavnost na področju družboslovja in humanistike
J62.090                         Druge
z informacijsko tehnologijo in računalniškimi storitvami povezane dejavnosti
J63.110                         Obdelava podatkov in s tem
povezane dejavnosti
I56.104                          Začasni gostinski obrati
I56.103                          Slaščičarne in kavarne
I56.300                          Strežba pijač
G47.610                        Trgovina na drobno v
specializiranih prodajalnah s knjigami
G47.789                        Druga trgovina na drobno v
drugih specializiranih prodajalnah
G47.782                        Trgovina na drobno v
specializiranih prodajalnah z umetniškimi izdelki
N77.110                        Dajanje lahkih motornih vozil
v najem in zakup
N77.390                        Dajanje
drugih strojev, naprav in opredmetenih sredstev v najem in zakup
M69.200                        Računovodske,
knjigovodske in revizijske dejavnosti, davčno svetovanje
M73.200                        Raziskovanje trga in javnega
mnenja
M73.120                        Posredovanje oglaševalskega
prostora
M73.110                        Dejavnost oglaševalskih
agencij
M74.300                        Prevajanje in tolmačenje
M74.100                        Oblikovanje, aranžerstvo,
dekoraterstvo
J58.190                         Drugo založništvo
J58.140                         Izdajanje revij in druge
periodike
J58.110                         Izdajanje knjig
J59.200                         Snemanje in izdajanje
zvočnih zapisov in muzikalij
C18.120                        Drugo tiskanje
C18.130                        Priprava za tisk in objavo
C18.200                        Razmnoževanje
posnetih nosilcev zapisa.
III. ORGANI MUZEJA
8. člen
Organa muzeja sta direktor in svet.
9. člen
(1) Direktor zastopa, predstavlja in vodi poslovanje muzeja ter
odgovarja za zakonitost in strokovnost dela muzeja.
(2) Direktor mora pri vodenju poslov ravnati s skrbnostjo vestnega
in poštenega gospodarstvenika.
(3) Direktorja imenuje minister, pristojen za kulturo (v nadaljnjem
besedilu: minister), na podlagi javnega razpisa ter po predhodnem mnenju sveta.
(4) Mandat direktorja traja pet let, po izteku te dobe je lahko
ponovno imenovan.
(5) Na podlagi akta o imenovanju direktorja sklene z njim
pogodbo o zaposlitvi v imenu sveta njegov predsednik. Delovno razmerje z
direktorjem se sklene za določen čas, za čas trajanja mandata.
(6) Predhodno soglasje k pogodbi o zaposlitvi daje minister.
10. člen
(1) Za direktorja je lahko imenovan kandidat, ki poleg splošnih
pogojev izpolnjuje naslednje pogoje:
-       
ima univerzitetno izobrazbo oziroma izobrazbo pridobljeno po študijskem
programu druge stopnje v skladu z zakonom, ki ureja visoko šolstvo, in sicer iz
stroke s področja dela muzeja,
-       
ima najmanj pet let delovnih izkušenj s področja dela muzeja,
-       
ima sposobnost za organiziranje in vodenje dela v kolektivu,
-       
obvlada slovenski in angleški jezik na višji ravni in dodatno obvlada
najmanj en svetovni jezik na osnovni ravni.
(2) Ob prijavi na javni razpis je kandidat za direktorja
dolžan priložiti program delovanja muzeja v prihodnjih petih letih.
11. člen
(1) Direktor je lahko razrešen pred potekom mandata v naslednjih
primerih:
-       
če sam zahteva razrešitev,
-       
če nastane kateri od razlogov, zaradi katerih preneha pogodba o
zaposlitvi po zakonu, ki ureja delovna razmerja,
-       
če direktor pri svojem delu ne ravna po predpisih in splošnih aktih
muzeja ali neutemeljeno ne izvršuje sklepov sveta, ustanovitelja oziroma
ministra ali ravna v nasprotju z njimi,
-       
če direktor s svojim nevestnim ali nepravilnim delom povzroči muzeju
večjo škodo ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri opravljanju dejavnosti muzeja,
-       
iz razlogov, ki so določeni v zakonu, ki ureja uresničevanje javnega
interesa za kulturo.
(2) Minister mora pred razrešitvijo direktorja pridobiti
predhodno mnenje sveta ter seznaniti direktorja o razlogih za razrešitev in mu
dati možnost, da se o njih izjavi v 15 dneh.
(3) Če svet ne poda mnenja v roku 30 dni, se šteje, da se z
razrešitvijo strinja.
12. člen
(1) Naloge direktorja so:
-       
načrtuje, organizira in vodi delo in poslovanje muzeja,
-       
sprejema strateški načrt delovanja muzeja,
-       
sprejema program dela s finančnim načrtom,
-       
sprejema akt o organizaciji dela po predhodnem mnenju reprezentativnih
sindikatov v muzeju,
-       
sprejema kadrovski načrt,
-       
sprejema načrt nabav osnovnih sredstev in investicijskega vzdrževanja,
-       
sprejema druge akte, za katere je tako določeno s predpisi in zagotavlja
pripravo aktov, ki jih sprejema svet,
-       
poroča ustanovitelju in svetu o zadevah, ki lahko pomembno vplivajo na
delovanje muzeja,
-       
pripravi letno poročilo,
-       
izvršuje sklepe in odločitve sveta in ustanovitelja oziroma ministra,
-       
sklepa zavodsko kolektivno pogodbo, če jo muzej ima,
-       
imenuje pomočnike direktorja,
-       
oblikuje predloge novih programov in dodatnih storitev,
-       
skrbi za trženje storitev in določa cene storitev,
-       
skrbi za promocijo muzeja,
-       
skrbi za sodelovanje z drugimi muzeji in organizacijami,
-       
zagotavlja obveščanje delavcev v skladu s predpisi,
-       
določa podatke, ki se štejejo za poslovno skrivnost,
-       
izvaja vse pristojnosti s področja delovnih razmerij v skladu z
veljavnimi predpisi,
-       
odloča o disciplinski in odškodninski odgovornosti delavcev,
-       
odloča o razporejanju delovnega časa in odreja delo prek polnega
delovnega časa,
-       
določa plače, odloča o delovni uspešnosti in o napredovanju delavcev v
skladu s predpisi,
-       
imenuje delovne skupine ali druga telesa za izvedbo določenih nalog ali
preučitev posameznih vprašanj iz svoje pristojnosti,
-       
sprejema akt, s katerim določi pogoje,
kriterije in merila za sofinanciranje projektov kulturnega in kreativnega
sektorja,
-       
opravlja druge naloge, ki jih določajo veljavni predpisi in ta sklep.
(2) Svet daje soglasje k aktom iz druge, tretje, četrte,
pete, šeste, sedme in enajste alinee prejšnjega odstavka.
13. člen
(1) V pravnem prometu zastopa in predstavlja direktor muzej
neomejeno in je pooblaščen za sklepanje pogodb v okviru strateškega načrta in
vsakoletnega programa dela muzeja, razen pri sklepanju:
-       
pogodb o investicijah, za katere je potrebno soglasje sveta muzeja,
-       
pogodb, ki se nanašajo na odtujitev ali obremenitev nepremičnin, ki jih
ima muzej v upravljanju, za kar je potrebno predhodno soglasje ustanovitelja.
(2) Direktor lahko pri uresničevanju svojih pooblastil,
določenih z zakonom in tem aktom, prenese opravljanje posameznih zadev na
posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
14. člen
(1) Muzej ima lahko pomočnika direktorja na enem izmed naslednjih
področij:
-       
za področje strokovnega dela ali
-       
za področje poslovanja.
(2) O potrebnosti pomočnika za eno od področij iz prejšnjega odstavka
odloči svet muzeja za vsak mandat direktorja posebej, ob upoštevanju možnosti,
da posamezno področje vodi neposredno direktor sam.
(3) Pomočnika imenuje direktor na podlagi javnega razpisa.
(4) Mandat pomočnika direktorja traja za čas trajanja mandata
direktorja in se lahko ponovi.
(5) Delovno razmerje pomočnika direktorja se sklene za določen
čas.
15. člen
(1) Pomočnik direktorja za področje strokovnega dela mora
izpolnjevati naslednje pogoje:
-       
ima univerzitetno izobrazbo oziroma izobrazbo pridobljeno po študijskem
programu druge stopnje v skladu z zakonom, ki ureja visoko šolstvo, in sicer iz
stroke s področja dela muzeja,
-       
ima najmanj pet let delovnih izkušenj na področju muzejskega ali
konservatorskega dela,
-       
ima strokovni naziv s področja muzejske ali konservatorske dejavnosti,
-       
obvlada najmanj en svetovni jezik na višji ravni in enega na osnovni
ravni,
-       
ima sposobnost za organiziranje in vodenje dela,
-       
izkazuje samostojnost in iniciativnost.
(2) Pomočnik direktorja za področje poslovanja muzeja mora
izpolnjevati naslednje pogoje:
-       
ima univerzitetno izobrazbo oziroma izobrazbo pridobljeno po študijskem
programu druge stopnje v skladu z zakonom, ki ureja visoko šolstvo, in sicer s
področja ekonomske, pravne, upravne ali druge ustrezne smeri,
-       
ima najmanj 5 let delovnih izkušenj,
-       
izkazuje poznavanje finančne, pravne, kadrovske in organizacijske
problematike dela muzeja,
-       
obvlada najmanj en svetovni jezik na višji ravni in slovenski jezik na
višji ravni,
-       
ima sposobnost za organiziranje in vodenje dela.
(3) Kandidat za pomočnika direktorja iz prvega odstavka tega
člena mora v prijavi na javni razpis iz tretjega odstavka iz prejšnjega člena
predložiti koncept dela za mandatno obdobje.
16. člen
(1) Pomočnik direktorja je lahko razrešen pred potekom mandata
iz enakih razlogov kot direktor.
(2) Pred razrešitvijo mora direktor seznaniti pomočnika direktorja
o razlogih za razrešitev in mu dati možnost, da se v roku 15 dni o njih izjavi.
(3) Pomočniku predčasno preneha mandat tudi v primeru predčasnega
prenehanja mandata direktorju.
Svet muzeja
17. člen
(1) Svet muzeja sestavlja pet članov, in sicer:
-       
trije predstavniki ustanovitelja, ki jih na predlog ministra imenuje
Vlada Republike Slovenije,
-       
en predstavnik delavcev muzeja, ki ga izvolijo zaposleni v muzeju na
neposrednih in tajnih volitvah,
-       
en predstavnik uporabnikov oziroma zainteresirane javnosti, ki ga
imenuje Kulturniška zbornica Slovenije.
(2) Mandat članov sveta muzeja traja štiri leta in so po izteku
mandata lahko ponovno imenovani oziroma izvoljeni. Direktor mora obvestiti
ministra in Kulturniško zbornico Slovenije o izteku mandata članov sveta
najmanj 90 dni pred iztekom njihovega mandata.
(3) Svet muzeja sklepa veljavno, če je na seji navzoča večina
članov sveta. Odločitve sprejema z večino glasov vseh članov.
(4) Podrobnejše delovanje uredi svet muzeja s poslovnikom.
18. člen
(1) Predstavnika delavcev v svet muzeja volijo zaposleni v
muzeju na neposrednih in tajnih volitvah. Pravico voliti in biti voljeni imajo
vsi zaposleni v muzeju, razen direktorja in njegovega pomočnika.
(2) Svet muzeja s sklepom razpiše volitve največ 90 in najmanj
60 dni pred iztekom mandata sveta.
(3) S sklepom o razpisu volitev se določita dan volitev in vsebina
predlogov kandidatur ter imenuje volilna komisija.
(4) Sklep o razpisu volitev se javno objavi v muzeju.
19. člen
(1) Postopek volitev predstavnika delavcev v svet vodi volilna
komisija, ki jo sestavljajo predsednik, dva člana in njihovi namestniki.
Predsednik, člana volilne komisije in njihovi namestniki ne morejo biti
kandidati za člana sveta.
(2) Volilna komisija skrbi za pravilnost volitev predstavnika
delavcev v svet, ugotavlja popolnost predlogov kandidatov, določi seznam
volivcev, ugotavlja izid glasovanja in objavi ime kandidata, ki je izvoljen v
svet muzeja, ter vodi neposredno tehnično delo v zvezi z volitvami.
20. člen
(1) Pravico predlagati kandidata za člana sveta ima najmanj pet
zaposlenih. Predlog mora biti predložen volilni komisiji v 15 dneh po objavi
sklepa o razpisu volitev.
(2) Predlog mora vsebovati osebna imena in podpise predlagateljev,
osebne podatke kandidata z njegovim priloženim soglasjem in druge podatke
skladno s sklepom iz drugega odstavka 18. člena tega sklepa.
21. člen
Volitve morajo biti organizirane tako, da je zagotovljena tajnost
glasovanja.
22. člen
(1) Voli se z glasovnicami. Vsak zaposleni ima en glas. Na glasovnici
se navedejo imena kandidatov po abecednem redu njihovih priimkov. Voli se tako,
da se obkroži zaporedna številka pred imenom kandidata, za katerega se želi
glasovati.
(2) Neizpolnjena glasovnica in glasovnica, na kateri ni mogoče
ugotoviti volje volivca, sta neveljavni. Neveljavna je tudi glasovnica, če je
volivec glasoval za več kakor enega kandidata.
23. člen
(1) Za člana sveta muzeja je izvoljen tisti kandidat, ki je
dobil največje število glasov. Če sta dva kandidata dobila enako število glasov,
je izvoljen tisti, ki ima daljšo delovno dobo v muzeju.
(2) Volilna komisija sestavi zapisnik o poteku volitev ter izdela
poročilo o izidih volitev in ga objavi v petih dneh od dneva volitev.
24. člen
(1) Prvo konstitutivno sejo muzeja sveta skliče direktor v
roku 30 dni po izvolitvi oziroma imenovanju večine članov sveta.
(2) Članom sveta začne teči mandat z dnem konstituiranja sveta
muzeja.
25. člen
Naloge sveta muzeja, ki v skladu z zakonom, ki ureja javni interes
za kulturo, opravlja tudi naloge strokovnega sveta, so:
-       
nadzira zakonitost dela in poslovanja muzeja,
-       
spremlja, analizira in ocenjuje delovanje muzeja,
-       
predlaga ustanovitelju revizijo poslovanja,
-       
ocenjuje delo direktorja,
-       
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu nabav
in zavodski kolektivni pogodbi ter nadzoruje njihovo izvajanje,
-       
daje soglasje k cenam storitev,
-       
potrjuje letno poročilo muzeja,
-       
daje predhodno mnenje ustanovitelju k imenovanju in razrešitvi
direktorja muzeja,
-       
sklepa pogodbo o zaposlitvi z direktorjem po predhodnem soglasju
ministra,
-       
odloča o pritožbah delavcev, ki se nanašajo na pravice, obveznosti in
odgovornosti delavcev iz delovnega razmerja,
-       
oblikuje stalne ali občasne komisije ali druga delovna telesa za
posamezna vprašanja iz svoje pristojnosti,
-       
spremlja in ocenjuje delovanje muzeja in politiko ustanovitelja,
-       
ugotavlja ustreznost strateškega načrta in programa dela glede na namen,
zaradi katerega je muzej ustanovljen,
-       
obravnava vprašanja s področja strokovnega dela muzeja in daje
direktorju mnenja, predloge in pobude za razreševanje teh vprašanj,
-       
daje predhodno mnenje k zavodski kolektivni pogodbi,
-       
daje druge pobude in predloge v zvezi z delovanjem muzeja,
-       
druge naloge v skladu z veljavnimi predpisi in tem sklepom.
26. člen
(1) Član sveta muzeja, ki ga imenuje ustanovitelj, je lahko razrešen
pred potekom mandata, za katerega je imenovan, če:
-       
sam zahteva razrešitev,
-       
se ne udeležuje sej,
-       
pri svojem delu ne ravna v skladu s predpisi,
-       
ne opravlja svojih nalog oziroma jih ne opravlja strokovno.
(2) V primeru predčasne razrešitve ali odpoklica člana sveta
muzeja se za čas do izteka mandata imenuje oziroma izvoli nov član po istem
postopku, kot je bil imenovan oziroma izvoljen razrešeni član.
(3) Predlog za razrešitev oziroma odpoklic na podlagi druge
do četrte alinee prvega odstavka tega člena lahko poda svet muzeja ali
minister.
(4) Mandat predstavniku ustanovitelja preneha na podlagi odločitve
Vlade Republike Slovenije o razrešitvi.
27. člen
(1) Mandat predstavnika delavcev v svetu muzeja predčasno preneha
z odstopom, s prenehanjem delovnega razmerja v muzeju ali na podlagi odpoklica.
Če predstavniku delavcev preneha mandat pred potekom mandata sveta muzeja se
izvedejo nadomestne volitve.
(2) Na nadomestnih volitvah se izvoli nov predstavnik delavcev
za čas do izteka mandata sveta muzeja. Svet muzeja razpiše nadomestne volitve
najpozneje v 15 dneh po ugotovitvi o prenehanju mandata.
(3) Postopek odpoklica predstavnika delavcev v svetu muzeja
se začne na zahtevo najmanj 30 odstotkov zaposlenih v muzeju. Postopek
odpoklica vodi volilna komisija.
(4) Zahteva za odpoklic mora vsebovati razloge za odpoklic in
priložene podpise delavcev, ki predlagajo odpoklic.
(5) Zahteva za odpoklic se predloži volilni komisiji, ki je
vodila volitve. Volilna komisija preveri formalno pravilnost zahteve, ne da bi
presojala razloge za odpoklic. Če se zahteva za odpoklic ne zavrže, volilna
komisija v 15 dneh razpiše glasovanje o odpoklicu predstavnika delavcev v svetu
muzeja in določi dan glasovanja. Predstavnik delavcev v svetu muzeja je
odpoklican, če je za odpoklic glasovala večina zaposlenih v zavodu.
(6) Za postopek odpoklica predstavnika delavcev v svetu muzeja
se smiselno uporabljajo določbe o volitvah predstavnika delavcev v svet zavoda.
28. člen
Mandat člana predstavnika uporabnikov oziroma zainteresirane javnosti
preneha na podlagi odpoklica Kulturniške zbornice Slovenije.
IV. SREDSTVA ZA DELO IN ODGOVORNOST ZA OBVEZNOSTI MUZEJA
29. člen
(1) Muzej prevzame v upravljanje premično in nepremično dediščino,
s katero je upravljal javni zavod Arhitekturni muzej Ljubljana, z izjemo opreme
in nepremičnine na Karunovi 4–6 v Ljubljani.
(2) Muzej upravlja:
-       
z gradom Fužine, stavba na naslovu Pot na Fužine 2, Ljubljana – ID 2003,
ki stoji na parc. št. 1093/1 – dvorišče v izmeri 945 m2 in stavba v
izmeri 1700 m2, parc. št. 1093/2 – pašnik v izmeri 1855 m2,
parc. št. 1092 – pašnik v izmeri 1233 m2, parc. št. 1095/1 – travnik
v izmeri 3039 m2 in pot v izmeri 114 m2, parc. št. 1095/2
– travnik v izmeri 102 m2 in pot v izmeri 12 m2, parc.
št. 1053 – dvorišče v izmeri 404 m2 in stavbišče v izmeri 237 m2
in parc. št. 1054 – travnik v izmeri 11.763 m2, vse k. o. Slape
(1772),
-       
s premičnim premoženjem, ki je zajeto v inventarnih knjigah in muzejskih
zbirkah,
-       
s premičnim premoženjem, ki je bilo v upravljanju javnega zavoda
Arhitekturni muzej Ljubljana in je navedeno v registru osnovnih sredstev tega
javnega zavoda na dan 31. decembra 2009.
30. člen
Muzej pridobiva sredstva za opravljanje svoje dejavnosti iz
državnega proračuna, iz proračuna samoupravnih lokalnih skupnosti, s prodajo
blaga in storitev na trgu, z donacijami, darili in iz drugih virov v skladu z
zakonom.
31. člen
(1) Presežek prihodkov nad odhodki muzej nameni za izvajanje
in razvoj svoje dejavnosti.
(2) O načinu razpolaganja s presežkom prihodkov nad odhodki
odloča ustanovitelj na predlog direktorja po predhodnem soglasju sveta.
(3) O načinu pokrivanja morebitnega primanjkljaja odloča ustanovitelj
na predlog direktorja po predhodnem soglasju sveta.
V. PRAVICE, OBVEZNOSTI IN ODGOVORNOSTI MUZEJA V PRAVNEM
PROMETU
32. člen
(1) Muzej je pravna oseba, ki nastopa v pravnem prometu v
okviru svoje dejavnosti samostojno, z vsemi pravicami in obveznostmi, v svojem
imenu in za svoj račun.
(2) Muzej odgovarja za svoje obveznosti z vsemi sredstvi, s
katerimi lahko razpolaga.
33. člen
Muzej prevzema odgovornost za dobro gospodarjenje in upravljanje
s sredstvi, namenjenimi za svojo dejavnost.
VI. ODGOVORNOSTI USTANOVITELJA ZA OBVEZNOSTI MUZEJA TER
MEDSEBOJNE PRAVICE IN OBVEZNOSTI USTANOVITELJA IN MUZEJA
34. člen
(1) Za obveznosti muzeja subsidiarno odgovarja Republika Slovenija
do višine sredstev, ki se v tekočem letu zagotavljajo iz proračuna Republike
Slovenije za delovanje muzeja.
(2) Ustanovitelj ne odgovarja za obveznosti muzeja iz naslova
drugih dejavnosti, ki jih muzej opravlja za druge naročnike.

Sklep o ustanovitvi javnega zavoda Muzej za
arhitekturo in oblikovanje (Uradni list RS, št. 39/10) vsebuje naslednje prehodne in končne
določbe:
»VII. PREHODNE IN KONČNE DOLOČBE
35. člen
(1) Glede Plečnikove zbirke na Karunovi 4–6 v Ljubljani muzej
do konca leta 2010 z Muzejem in galerijami mesta Ljubljane podpiše pogodbo, s
katero se določi, kateri del zbirke ostane v upravljanju Muzejem in galerijami
mesta Ljubljane v Plečnikovi hiši na Karunovi 4–6 v Ljubljani in kateri del se neodplačno
prenese in preide v stalno zbirko muzeja.
(2) Pogoj za podpis pogodbe iz prejšnjega odstavka je celovita
inventarizacija Plečnikove zbirke na Karunovi 4–6 v Ljubljani ter usklajen
predlog strokovne komisije, ki jo bosta skupaj oblikovala muzej in Muzej in
galerije mesta Ljubljane.
36. člen
(1) Prve volitve predstavnikov delavcev v svet muzeja razpiše
direktor oziroma vršilec dolžnosti direktorja muzeja najpozneje v 30 dneh po
uveljavitvi tega sklepa.
(2) Vlada Republike Slovenije imenuje člane sveta v skladu s
tem sklepom v 45 dneh po uveljavitvi tega sklepa.
(3) Kulturniška zbornica Slovenije imenuje kandidata za člana
sveta muzeja v 15 dneh po prejemu poziva. Poziv izvede vršilec dolžnosti
direktorja muzeja v 15 dneh po uveljavitvi tega sklepa.
(4) Direktor oziroma vršilec dolžnosti direktorja skliče prvo
konstitutivno sejo sveta najpozneje v 30 dneh od dne, ko je imenovana oziroma
izvoljena večina članov sveta.
(5) Dosedanji člani sveta javnega zavoda Arhitekturni muzej
Ljubljana opravljajo funkcijo člana sveta muzeja do konstituiranja novega sveta
muzeja skladno s tem sklepom. Dosedanjim članom sveta preneha mandat z dnem
konstituiranja sveta.
37. člen
Z dnem uveljavitve tega sklepa dosedanjemu direktorju preneha
mandat. Dosedanji direktor javnega zavoda Arhitekturni muzej Ljubljana
nadaljuje z delom kot vršilec dolžnosti direktorja muzeja do imenovanja novega
direktorja, vendar največ za dobo enega leta.
38. člen
Z dnem uveljavitve tega sklepa muzej prevzame obveznosti delodajalca
do vseh 15 delavcev, ki so bili do uveljavitve tega sklepa zaposleni v javnem
zavodu Arhitekturni muzej Ljubljana in financirani s strani Ministrstva za
kulturo.
39. člen
(1) Muzej sprejme vse potrebne akte, s katerimi uskladi delovanje
v skladu s tem sklepom, najpozneje v šestih mesecih od uveljavitve tega sklepa.
Do sprejema novih aktov veljajo obstoječi akti javnega zavoda Arhitekturni
muzej Ljubljana v vseh določbah, ki niso v nasprotju s tem sklepom.
(2) Direktor oziroma vršilec dolžnosti direktorja poskrbi za vpis
muzeja v sodni register skladno z zakonom in s tem sklepom najkasneje v roku 30
dni od uveljavitve tega sklepa.
40. člen
Z dnem uveljavitve tega sklepa javni zavod Arhitekturni muzej
Ljubljane začne delovati kot Muzej za arhitekturo in oblikovanje, s statusom
državnega muzeja.
41. člen
Ta sklep začne veljati naslednji dan po objavi v Uradnem listu
Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Muzej za arhitekturo in oblikovanje (Uradni list RS,
št. 9/16) vsebuje naslednjo prehodno in
končno določbo:
»3. člen 
Direktor poskrbi za vpis tega sklepa v sodni register skladno
z veljavnimi predpisi.
4. člen 
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Muzej za arhitekturo in oblikovanje (Uradni list RS,
št. 50/16) vsebuje naslednjo prehodno in
končno določbo:
»5. člen
Direktor poskrbi za vpis tega sklepa v sodni register skladno
z veljavnimi predpisi.
6. člen
Ta sklep začne veljati naslednji dan po objavi v Uradnem
listu Republike Slovenije.«.