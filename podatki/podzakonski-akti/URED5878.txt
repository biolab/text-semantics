o Krajinskem parku Radensko polje
(neuradno prečiščeno besedilo št. 1)
I. SPLOŠNE DOLOČBE
1. člen
(cilji in nameni)
(1) S ciljem, da se ohrani kraško polje s
številnimi naravnimi vrednotami, biotska raznovrstnost ter krajinska pestrost,
se širše območje Radenskega polja zavaruje kot Krajinski park Radensko polje (v
nadaljnjem besedilu: krajinski park). 
(2) Varstveni cilji v krajinskem parku so
ohranitev naravnih vrednot, posebnih varstvenih območij (območij Natura 2000)
in biotske raznovrstnosti, ohranitev ugodnega stanja ogroženih in mednarodno
varovanih prosto živečih rastlinskih in živalskih vrst (v nadaljnjem besedilu:
rastlinske in živalske vrste) in njihovih habitatov, ohranitev najmanj
obstoječega obsega in kakovosti habitatnih tipov, ki se prednostno ohranjajo v
ugodnem stanju (v nadaljnjem besedilu: habitatni tipi), ohranitev
geomorfoloških in hidroloških značilnosti kraškega polja ter pestrosti krajine.
(3) Cilji krajinskega parka se uresničujejo
z varstvom, upravljanjem in financiranjem krajinskega parka, usmerjanjem
razvoja družbenih, kulturnih in gospodarskih dejavnosti, prednostnim delovanjem
državnih in lokalnih javnih služb, izvajanjem razvojnih usmeritev ter drugimi
ukrepi na državni in lokalni ravni. 
(4) Namen te uredbe je poleg doseganja
varstvenih ciljev tudi omogočanje kakovostnega bivanja prebivalcem krajinskega
parka (v nadaljnjem besedilu: lokalni prebivalci) s spodbujanjem trajnostnega
razvoja, ki je skladen s krajevno tradicijo območja. V to se vključuje tudi
spodbujanje novih zaposlitev in razvojnih priložnosti, izboljšanje gospodarske
javne infrastrukture, zmanjševanje obstoječega in preprečevanje dodatnega
obremenjevanja okolja, ohranjanje kulturne dediščine in kulturnih vrednot ter
omogočanje raziskovanja, izobraževanja, ozaveščanja, obiskovanja in doživljanja
krajinskega parka.
2. člen
(vsebina)
(1) Ta uredba določa območje krajinskega
parka, območja varstvenih območij in ožjega zavarovanega območja, pravila
ravnanja, varstvene režime, način izvajanja ustanoviteljskih pravic in
obveznosti, način upravljanja in nadzora, financiranje ter druga ravnanja,
povezana z doseganjem ciljev in namenov krajinskega parka. 
(2) S to uredbo se določijo tudi razvojne
usmeritve v krajinskem parku in način njihovega uresničevanja.
3. člen
(ustanovitelja in izvajanje
ustanoviteljskih pravic in obveznosti)
(1) Ustanovitelja krajinskega parka (v
nadaljnjem besedilu: ustanovitelja) sta Vlada Republike Slovenije (v nadaljnjem
besedilu: vlada) in Občinski svet Občine Grosuplje (v nadaljnjem besedilu:
Občina Grosuplje).
(2) Ustanovitelja izvajata ustanoviteljske
pravice in obveznosti tako, da:
1.     
soglašata, da se upravljanje krajinskega parka poveri javnemu zavodu
Zavod za turizem in promocijo »Turizem Grosuplje« (v nadaljnjem besedilu:
zavod), ki ga je ustanovila Občina Grosuplje z Odlokom o ustanovitvi javnega
zavoda Zavod za turizem in promocijo »Turizem Grosuplje« (Uradni list RS, št.
86/16);
2.     
skupaj financirata delovanje krajinskega parka tako, da zagotavlja vlada
67 odstotkov, Občina Grosuplje pa 33 odstotkov finančnih sredstev, določenih na
podlagi finančno ovrednotenega letnega programa dela zavoda, v delu, ki se
nanaša na krajinski park;
3.     
se dogovorita, da je v svetu zavoda eden izmed treh predstavnikov
ustanovitelja predstavnik ministrstva, pristojnega za ohranjanje narave (v
nadaljnjem besedilu: ministrstvo);
4.     
Občina Grosuplje sodeluje pri izvajanju nadzora v krajinskem parku z
občinsko redarsko službo.
(3) Ne glede na 2. točko prejšnjega
odstavka lahko vsak ustanovitelj spremeni svoj delež financiranja letnega
programa dela zavoda, v delu, ki se nanaša na krajinski park, pri čemer se
sprememba višine sredstev v finančnem načrtu posebej navede po višini in
namenu.
(4) Ustanovitelja podrobneje uredita
medsebojna razmerja iz drugega in tretjega odstavka tega člena s pogodbo.
4. člen
(ime in znak krajinskega parka)
(1) Ime krajinskega parka je »Krajinski
park Radensko polje«. 
(2) Krajinski park ima svoj znak, ki je
določen v prilogi 1, ki je sestavni del te uredbe. 
(3) Znak in ime krajinskega parka ter
njegove prevode in izpeljanke lahko uporablja upravljavec krajinskega parka, ki
je zavod (v nadaljnjem besedilu: upravljavec parka).
II. KRAJINSKI PARK, VARSTVENA OBMOČJA IN NARAVNI SPOMENIK
5. člen
(opis krajinskega parka)
Krajinski park je tipično robno kraško
polje, ki se razteza v dinarski smeri in ima za kraško polje značilne
lastnosti: skledasto obliko z izravnanim dnom, izrazito višji obod in kraško
hidrografijo s kraškimi izviri, ponori, estavelami in ponikalnicami. Trije
povsem ločeni vodotoki so v mehki glini oblikovali široke ravnice s številnimi
meandri in plitvimi koriti. Ob višjih vodostajih se vode združijo in Radensko
polje za nekaj tednov spremenijo v jezero. Geološka, geomorfološka in
hidrološka razgibanost Radenskega polja pogojuje prisotnost različnih
habitatnih tipov, ki predstavljajo habitat ogroženim, zavarovanim in evropsko
pomembnim živalskim in rastlinskim vrstam. Celotno območje je izjemno zaradi
velikega števila naravnih vrednot in prisotnosti velikega števila rastlinskih
in živalskih vrst ter njihovih habitatov, številnih kulturnih vrednot in
mozaične krajine, ki je rezultat dolgotrajnega sožitja človeka z naravo.
6. člen
(varstvena območja)
(1) V krajinskem parku se določita dve
varstveni območji: prvo in drugo varstveno območje. 
(2) Prvo varstveno območje je območje
naravovarstveno najvrednejših habitatnih tipov in je prednostno namenjeno
uresničevanju varstva in ohranjanja naravnih vrednot in ugodnega stanja
rastlinskih in živalskih vrst ter njihovih habitatov. Na prvem varstvenem
območju se izvaja kmetijska dejavnost, ki je prilagojena doseganju ugodnega
stanja rastlinskih in živalskih vrst, njihovih habitatov ter habitatnih tipov.
Prvo varstveno območje obsega predvsem območja zgostitve najvrednejših in
najbolj ogroženih travniških habitatnih tipov v območju pogostih poplav,
območje vodotokov in barjanskih predelov, območje najbolj ogroženih rastlinskih
vrst, osrednji del habitata varovanih in ogroženih vrst metuljev, osrednji del
habitatov varovanih in ogroženih travniških vrst, ptic ter habitat varovanih in
ogroženih vrst kačjih pastirjev, dvoživk in plazilcev. 
(3) Drugo varstveno območje je prednostno
namenjeno uresničevanju varstva in ohranitvi naravnih vrednot ter biotske
raznovrstnosti in pestrosti krajine. Na drugem varstvenem območju se opravljata
sonaravna kmetijska dejavnost in trajnostna raba naravnih virov tako, da je za
naravo čim manj moteča. Drugo varstveno območje zajema uravnano dno Radenskega
polja, kjer je koncentracija naravnih vrednot, zlasti geomorfoloških in
hidroloških kraških pojavov, zelo velika. Zajema posebno varstveno območje
(območje Nature 2000) in obsega predvsem območja habitatov ogroženih in
varovanih vrst. Tu se nahaja jamski sistem Zatočne jame, Lazarjeve jame in
Viršnice, ki predstavlja habitat varovanim jamskim vrstam. Del drugega
varstvenega območja predstavljajo območja travniških, grmovnih, vodnih in
obvodnih ter gozdnih habitatnih tipov. 
(4) Območje krajinskega parka, ki je zunaj
varstvenih območij iz drugega in tretjega odstavka tega člena, je namenjeno
ohranjanju krajinske pestrosti in spodbujanju trajnostnega razvoja. Namenjeno
je tudi ohranjanju narave vsaj v trenutni kakovosti in preprečitvi dodatnega
obremenjevanja okolja, krepitvi kakovosti bivanja, ohranjanju obstoječega
poselitvenega in krajinskega vzorca, ohranjanju kulturne dediščine in kulturnih
vrednot, krepitvi kakovosti krajine ter spodbujanju kmetijske in turistične
dejavnosti, usklajene s cilji krajinskega parka. To je območje travniških,
grmovnih, gozdnih, vodnih in obvodnih habitatnih tipov. To območje obsega
območja poselitve in razpršene gradnje ter objekte in omrežja gospodarske javne
infrastrukture.
7. člen
(naravni spomenik)
V krajinskem parku se območje jamskega
sistema, ki zajema naravne vrednote Zatočno jamo (ident. št. 40569), Viršnico
(ident. št. 40571) in Lazarjevo jamo (ident. št. 40570), določi za Naravni
spomenik Zatočna jama – Viršnica – Lazarjeva jama (v nadaljnjem besedilu:
naravni spomenik).
8. člen
(meje krajinskega parka, varstvenih
območij in naravnega spomenika)
(1) Meje krajinskega parka, varstvenih
območij in naravnega spomenika so določene na državni topografski karti v
merilu 1 : 25 000. 
(2) Meje iz prejšnjega odstavka se
prikažejo na digitalnem zemljiškokatastrskem prikazu na parcelo natančno. 
(3) Državna topografska karta iz prvega
odstavka tega člena in zemljiškokatastrski prikaz iz prejšnjega odstavka se v
izvirniku hranita pri ministrstvu. Dvojniki se hranijo tudi pri Občini
Grosuplje, krajevno pristojni upravni enoti in pri upravljavcu parka.
(4) Meje krajinskega parka, varstvenih
območij in naravnega spomenika iz prvega odstavka tega člena so informativno
prikazane tudi na publikacijski karti v merilu 1 : 20 000, ki je kot priloga 2
sestavni del te uredbe.
III. RAZVOJNE USMERITVE IN UKREPI
9. člen
(razvojne usmeritve)
(1) Razvojne usmeritve, ki v krajinskem
parku prispevajo k trajnostnemu razvoju, se nanašajo na ukrepe v zvezi s
projekti, investicijami in izvajanjem dejavnosti, ki so v skladu s cilji
krajinskega parka, in temeljijo na primerjalnih prednostih krajinskega parka
ter omogočajo gospodarski, družbeni in kulturni razvoj Občine Grosuplje in
lokalnih prebivalcev ter krepijo gospodarsko konkurenčnost območja. 
(2) Trajnostni razvoj iz prejšnjega
odstavka se skladno s cilji krajinskega parka uresničuje: 
-       
s spodbujanjem razvoja podeželja in oblik dejavnosti, ki prispevajo k
ohranjanju biotske raznovrstnosti, varstvu naravnih vrednot, ohranjanju
kulturne dediščine in krajinske pestrosti ter hkrati omogočajo gospodarski,
družbeni in kulturni razvoj lokalnih prebivalcev in Občine Grosuplje; 
-       
z urejanjem prostora tako, da se ohranjata kakovost in značilnost
krajine, ohranja kulturna dediščina in izboljša oziroma zagotovi komunalna
javna infrastruktura; 
-       
z usmerjanjem vozil izven območja krajinskega parka; 
-       
s povezovanjem in spodbujanjem kmetijskih, turističnih, rekreacijskih,
obrtnih, kulturnih in drugih dejavnosti; 
-       
s spodbujanjem ohranjanja kmetijske dejavnosti na kmetijskih
gospodarstvih, ki imajo odločilno vlogo pri ohranjanju za krajinski park
značilne krajine; 
-       
z uporabo okolju prijaznih tehnologij in metod pri gospodarjenju z
naravnimi viri tako, da se ohranjajo habitati rastlinskih in živalskih vrst in
naravne vrednote; 
-       
z usmerjanjem obiska in ogledovanja krajinskega parka; 
-       
s povezovanjem in vključevanjem v dejavnosti ter programe in projekte
ohranjanja narave, celostnega ohranjanja kulturne dediščine, upravljanja
naravnih virov ter v izobraževalne, turistične in skupne dejavnosti ter
programe in projekte krajinskega parka. 
(3) V krajinskem parku se lahko iz javnih
sredstev financirajo samo tisti razvojni projekti, ki so v skladu s programi in
varstvenimi cilji krajinskega parka.
10. člen
(ukrepi za uresničevanje razvojnih
usmeritev)
(1) Razvojne usmeritve se uresničujejo
zlasti: 
-       
s sodelovanjem in vključevanjem lokalnih prebivalcev in Občine Grosuplje
pri upravljanju krajinskega parka, pridobivanju finančnih sredstev z različnimi
razvojnimi programi iz občinskih, državnih in mednarodnih virov; 
-       
s pridobivanjem in uporabo sredstev lokalnih, državnih in mednarodnih
skladov, ustanov oziroma organizacij za varstvene in razvojne projekte, ki so
usklajeni z varstvenimi cilji krajinskega parka; 
-       
s spodbujanjem razvoja tistih gospodarskih in drugih dejavnosti, ki s
sonaravnim načinom izkoriščanja naravnih dobrin zagotavljajo gospodarski in
socialni razvoj; 
-       
s spodbujanjem ukrepov prilagojene kmetijske rabe in razvojnih potreb
kmetij, ki so skladne z varstvenimi cilji krajinskega parka; 
-       
z obveznim upoštevanjem razvojnih usmeritev iz drugega odstavka
prejšnjega člena v strategijah, programih, planih, načrtih in drugih dokumentih
Občine Grosuplje in države; 
-       
s strokovno pomočjo, izobraževanjem, usposabljanjem in ozaveščanjem
lokalnih prebivalcev za aktivno vključevanje v osnovne in dopolnilne dejavnosti
v krajinskem parku. 
(2) Načini uresničevanja razvojnih usmeritev
iz drugega odstavka prejšnjega člena in ukrepov iz prejšnjega odstavka se
podrobneje opredelijo z načrtom upravljanja krajinskega parka (v nadaljnjem
besedilu: načrt upravljanja).
IV. VARSTVENI REŽIMI IN PRAVILA RAVNANJA
11. člen
(splošni varstveni režim)
(1) V krajinskem parku se posegi,
dejavnosti in ravnanja lahko izvajajo v obsegu, času in na način, ki je v
skladu z varstvenimi cilji te uredbe. 
(2) V krajinskem parku zlasti ni dovoljeno:
1.     
izvajati posegov, dejavnosti in ravnanj, ki bi lahko poslabšale
hidrološke, geomorfološke in ekološke razmere na območju krajinskega parka in
vplivale na poslabšanje ugodnega stanja rastlinskih in živalskih vrst, njihovih
habitatov in habitatnih tipov; 
2.     
izvajati posegov, dejavnosti in ravnanj na naravnih vrednotah tako, da
se uničijo, poškodujejo ali bistveno spremenijo lastnosti, zaradi katerih je
del narave opredeljen za naravno vrednoto; 
3.     
izvajati posegov, dejavnosti in ravnanj, ki bi lahko spremenile za
krajinski park značilno krajinsko pestrost ter značilne krajinske in
poselitvene vzorce; 
4.     
ograjevati zemljišč za gojitev divjadi ali živali tujerodnih vrst ter
urejati novih ribogojnic in komercialnih ribnikov; 
5.     
taboriti, šotoriti, kuriti, urejati prostorov za piknike ter objektov in
naprav za vadbo ali rekreacijo, postavljati bivalnih prikolic oziroma drugih
začasnih bivalnih vozil in objektov zunaj za to urejenih in v načrtu
upravljanja ali v prostorskih aktih določenih območij; 
6.     
graditi novih tranzitnih energetskih, telekomunikacijskih in prometnih
infrastrukturnih ureditev; 
7.     
urejati novih poti, razen za potrebe kmetijstva in gozdarstva ter novih
dovoznih poti v vasi, v obsegu, času in na način, da se ne poslabša ugodno
stanje rastlinskih in živalskih vrst, njihovih habitatov in habitatnih tipov
ter da ne bi škodovale naravnim vrednotam; 
8.     
graditi objektov za izkoriščanje obnovljivih virov energije izven
naselij; 
9.     
načrtovati novih naselij, ki bi nastala na povsem novih lokacijah ter ne
bi imela povezave z obstoječimi naselji; 
10.  
zapirati lin in drugih odprtin za dostope netopirjev v sakralnih
objektih. 
(3) V načrtu upravljanja se varstveni
režimi iz prvega in drugega odstavka tega člena podrobneje prostorsko in
časovno določijo.
12. člen
(varstveni režim v drugem varstvenem
območju)
(1) V drugem varstvenem območju poleg
prepovedi iz prejšnjega člena ni dovoljeno: 
1.     
spreminjati hidroloških, geomorfoloških in ekoloških razmer vodotokov in
drugih mokrišč; 
2.     
izvajati novih hidromelioracij in zahtevnih agromelioracij; 
3.     
izvajati vzdrževalnih del na vodotokih, odvodnikih, stoječih vodah in
linijskih vegetacijskih strukturah v obdobju med 1. marcem in 31. avgustom; 
4.     
odkopavati in nasipavati materiala zunaj stavbnih zemljišč in obstoječih
poti, cestnih teles in kolovozov; 
5.     
graditi novih objektov; 
6.     
sekati in strojno krčiti grmovne vegetacije v obdobju med 1. marcem in
31. avgustom; 
7.     
spreminjati strukturno in vrstno pestro obrežno vegetacijo; 
8.     
sproščati gensko spremenjenih organizmov v okolje in jih uporabljati; 
9.     
naseljevati in gojiti živali in rastlin tujerodnih vrst; 
10.  
vzletati in pristajati z zrakoplovi ter letati z motornimi zrakoplovi
pod 300 metrov nad terenom, razen za potrebe reševanja v primeru nesreč; 
11.  
spuščati motornih modelov letal, raket in podobnih naprav; 
12.  
pluti s plovili na motorni pogon ali skuterji; 
13.  
izvajati in prirejati športnih, kulturnih ter drugih dejavnosti v
obsegu, času in na način, ki bi lahko poslabšal ugodno stanje rastlinskih in
živalskih vrst, habitatnih tipov ter škodoval naravnim vrednotam, skladno z
načrtom upravljanja; 
14.  
voziti, ustavljati, parkirati ali organizirati voženj z vozili na
motorni pogon in s kolesi v naravnem okolju, razen za službene vožnje javne
gozdarske, naravovarstvene, zdravstvene, reševalne in veterinarske službe, pri
inšpekcijskem nadzoru, delu preiskovalnih sodnikov in državnih tožilcev,
obrambe, zaščite in reševanja, policije, gorskih in jamarskih reševalcev ter
gasilcev, za vožnje pri opravljanju lovskočuvajske in ribiškočuvajske službe,
gospodarjenja z gozdovi in divjadjo, opravljanja kmetijskih, geodetskih,
geoloških del, urejanja voda in vzdrževanja infrastrukturnih objektov; 
15.  
požigati vegetacije. 
(2) V načrtu upravljanja se varstveni
režimi iz prejšnjega odstavka podrobneje prostorsko in časovno določijo.
13. člen
(varstveni režim v prvem varstvenem
območju)
(1) V prvem varstvenem območju poleg
prepovedi iz 11. člena te uredbe in prvega odstavka prejšnjega člena tudi ni
dovoljeno: 
1.     
intenziviranje obstoječe kmetijske pridelave, če to neugodno vpliva na
ugodno stanje rastlinskih in živalskih vrst, njihovih habitatov ali habitatnih
tipov, in 
2.     
pasti živali. 
(2) V načrtu upravljanja se varstveni režim
iz prejšnjega odstavka podrobneje prostorsko in časovno določi.
14. člen
(varstveni režim v naravnem spomeniku)
(1) Poleg prepovedi iz 11. in 12. člena te
uredbe v naravnem spomeniku tudi ni dovoljeno izvajati posegov v naravo na
način, ki lahko poslabša stanje, spremeni, poškoduje ali uniči naravno
vrednoto, in spreminjati ekoloških razmer v habitatih vrst in habitatnih tipih
ali stanja tako, da se spremeni, poškoduje ali uniči naravna vrednota ali
zmanjša njen estetski pomen. 
(2) Poleg prepovedi iz prejšnjega odstavka
v naravnem spomeniku ni dovoljeno: 
1.     
graditi kakršnihkoli objektov, razen rekonstrukcije obstoječih; 
2.     
izvajati zemeljskih del, razen za potrebe rekonstrukcije obstoječih
objektov; 
3.     
odlagati odpadkov; 
4.     
vrtati in povzročati vibracije; 
5.     
zasipavati, zakrivati ali kako drugače preoblikovati vhoda v jame; 
6.     
skladiščiti materiala v neposredni okolici vhodov v jame; 
7.     
spreminjati obstoječe rastlinske združbe.
15. člen
(izjeme)
(1) Ne glede na prepovedi iz 11., 12. in
13. člena te uredbe se v krajinskem parku lahko v skladu z varstvenimi cilji te
uredbe in z načrtom upravljanja izvajajo ukrepi varstva narave in posamezne
naravovarstvene naloge ter gradijo ali postavljajo objekti in naprave, ki so
namenjene varovanju in predstavitvi naravnih vrednot, ohranjanju biotske
raznovrstnosti ter obisku in doživljanju krajinskega parka (v nadaljnjem
besedilu: parkovna infrastruktura). 
(2) Ne glede na prepovedi iz 11., 12. in
13. člena te uredbe so v krajinskem parku dovoljeni nujni obrambni ukrepi v
primeru razglasitve izrednega in vojnega stanja. 
(3) Ne glede na prepovedi iz 11., 12. in
13. člena te uredbe se v krajinskem parku lahko v skladu z varstvenimi cilji te
uredbe, načrtom upravljanja in na podlagi z njim usklajenih letnih programov
ali načrtov izvajanja javne službe urejanja voda, vzdrževanja objektov
gospodarske javne infrastrukture in izvajanja ukrepov varstva kulturne
dediščine: 
-       
vzdržujejo obstoječi in delujoči energetski objekti znotraj
zmogljivosti, ki mora biti v skladu z načrti upravljanja voda in v skladu s
podeljenimi vodnimi pravicami; 
-       
opravljajo vzdrževalna dela na objektih gospodarske javne infrastrukture
in v pripadajočih varovalnih pasovih; 
-       
opravljajo naloge obveznih gospodarskih javnih služb na področju
urejanja voda v skladu s predpisi, ki urejajo vode; 
-       
izvajajo posegi na enotah kulturne dediščine v skladu s predpisi s
področja varstva kulturne dediščine. 
(4) Vzdrževalna dela iz prve in druge
alineje prejšnjega odstavka, naloge iz tretje alineje prejšnjega odstavka in
posegi iz četrte alineje prejšnjega odstavka se lahko izvajajo na podlagi pisne
izjave upravljavca parka, da so dela, naloge ali posegi usklajeni z načrtom
upravljanja in letnim programom dela upravljavca parka. 
(5) Ne glede na prepovedi iz 11., 12. in
13. člena te uredbe se lahko gradijo objekti gospodarske javne infrastrukture
in z njimi povezani objekti v javni rabi na podlagi državnega ali občinskega
prostorskega načrta, ki je bil potrjen v postopku presoje sprejemljivosti v
skladu s predpisi, ki urejajo ohranjanje narave.
16. člen
(varstvene usmeritve)
V krajinskem parku se posegi, dejavnosti in
ravnanja izvajajo tako, da se: 
-       
ohranja kraško polje; 
-       
ohranjajo in dosegajo za krajinski park pomembne hidrološke razmere; 
-       
dosega in ohranja ugodno stanje vrst, njihovih habitatov in habitatnih
tipov; 
-       
ohranjajo naravne vrednote; 
-       
ohranja krajinska pestrost; 
-       
ohranjata skupni obseg ekstenzivnih travnikov in skupni obseg linijskih
vegetacijskih struktur; 
-       
ohranjajo površine, poraščene z gozdom.
17. člen
(načrtovanje in urejanje prostora)
(1) Prostorski akti države in Občine
Grosuplje morajo biti usklajeni s to uredbo in načrtom upravljanja. 
(2) Širitev območij naselij v krajinskem
parku je dopustna, če: 
-       
ne ogroža naravnih vrednot, biotske raznovrstnosti in krajinske
pestrosti; 
-       
omogoča ohranjanje takega stanja v prostoru, ki zagotavlja ugodno stanje
rastlinskih in živalskih vrst; 
-       
ne krni ekosistemske vrednosti in funkcije habitatnih tipov; 
-       
ne ogroža identitete in prepoznavnosti krajinskega parka; 
-       
ne povečuje prekomerno obremenitve okolja; 
-       
ne ogroža za krajinski park značilnega poselitvenega in krajinskega
vzorca ter kulturne dediščine; 
-       
je skladna z varstvenimi režimi iz 11., 12. in 13. člena te uredbe ter
splošnimi pogoji, ki jih za širitev naselij določa zakon, ki ureja načrtovanje
prostora. 
(3) Pri načrtovanju prostorskega razvoja je
treba upoštevati, da ima rekonstrukcija prednost pred novogradnjo.
18. člen
(ravnanja, posegi in dejavnosti)
(1) Vsako ravnanje, poseg ali dejavnost v
krajinskem parku je treba izvajati v obsegu, času in na način ter z uporabo
tehničnih pripomočkov, ki je v skladu z varstvenimi cilji te uredbe. 
(2) Načrti, programi in drugi akti
upravljanja, rabe oziroma gospodarjenja z naravnimi dobrinami v krajinskem
parku morajo biti usklajeni s to uredbo in načrtom upravljanja. 
(3) Znanstvene raziskave v krajinskem parku
se izvajajo v skladu s to uredbo in načrtom upravljanja ter na podlagi
priglasitve raziskave upravljavcu krajinskega parka. Izvajalec znanstvene
raziskave mora ob priglasitvi raziskave upravljavca seznaniti z obsegom,
načinom, časom in potekom trajanja ter po zaključku del upravljavcu krajinskega
parka poročati o rezultatih opravljene raziskave. 
(4) Fizične in pravne osebe so upravičene
do odškodnine zaradi omejitev in prepovedi iz te uredbe v skladu s predpisi, ki
urejajo ohranjanje narave.
19. člen
(naravovarstvene naloge)
V krajinskem parku se izvajajo naslednje
naravovarstvene naloge: 
1.     
skrb za doseganje varstvenih ciljev na posameznih varstvenih območjih
(območjih Natura 2000) v krajinskem parku; 
2.     
skrb za ohranjanje in vzpostavljanje rabe zemljišč, izvajanje dejavnosti
in posegov v prostor, ki varujejo naravne vrednote in ohranjajo biotsko
raznovrstnost; 
3.     
ohranjanje in vzpostavljanje takšnih razmer, ki zagotavljajo ugodno
stanje ogroženih in mednarodno varovanih vrst, njihovih habitatov in habitatnih
tipov; 
4.     
ohranjanje za krajinski park značilne krajine in ekosistemov; 
5.     
izvajanje ukrepov varstva ogroženih in mednarodno varovanih vrst,
njihovih habitatov ter habitatnih tipov; 
6.     
druge naloge, ki varujejo naravne vrednote in ohranjajo biotsko
raznovrstnost ter krajinsko pestrost v skladu z načrtom upravljanja.
V. UPRAVLJANJE KRAJINSKEGA PARKA
20. člen
(črtan)
21. člen
(črtan)
22. člen
(črtan)
22.a člen
(upravljanje)
(1) Upravljavec parka v okviru javne službe
ohranjanja narave opravlja varstvene, strokovne, nadzorne in upravljavske
naloge v skladu z zakonom, ki ureja ohranjanje narave.
(2) Upravljavec parka zagotavlja
upravljanje krajinskega parka tako, da:
-       
se upravljanje krajinskega parka izvaja v posebni organizacijski enoti
zavoda (v nadaljnjem besedilu: OE krajinski park),
-       
so v OE krajinski park zaposleni strokovno usposobljeni delavci, ki
imajo izobrazbo s področja naravoslovnih ved oziroma ved, povezanih s področjem
ohranjanja narave,
-       
ločeno vodi in prikazuje sredstva za upravljanje krajinskega parka,
-       
zagotavlja izvajanje neposrednega nadzora v skladu z zakonom, ki ureja
ohranjanje narave.
22.b člen
(predstavnik ministrstva v svetu zavoda)
Sklepi sveta zavoda, ki se nanašajo na
sprejetje sistemizacije OE krajinski park, predloga načrta upravljanja,
programa dela, finančnega načrta in letnega poročila zavoda, v delu, ki se
nanaša na krajinski park, so veljavno sprejeti, če z njimi soglaša član sveta
zavoda, ki je predstavnik ministrstva.
23. člen
(naloge upravljavca parka)
(1) Upravljavec parka opravlja v okviru
javne službe ohranjanja narave naslednje naloge: 
1.     
pripravlja predlog načrta upravljanja krajinskega parka; 
2.     
pripravlja programe dela krajinskega parka na podlagi načrta upravljanja
in opravlja oziroma skrbi za izvajanje posameznih nalog in ukrepov varstva
narave; 
3.     
spremlja in analizira stanje narave in naravnih vrednot v krajinskem
parku in pripravlja poročila o stanju v krajinskem parku; 
4.     
skrbi za izvajanje varstvenih režimov in razvojnih usmeritev; 
5.     
skrbi za opravljanje naravovarstvenih nalog oziroma jih opravlja; 
6.     
izvaja ukrepe varstva v krajinskem parku skupaj z ukrepi pogodbenega
varstva in skrbništva v skladu s predpisi, ki urejajo ohranjanje narave;
7.     
sodeluje pri izvajanju in izvaja ukrepe varstva na ekološko pomembnih
območjih in posebnih varstvenih območjih tudi zunaj krajinskega parka, če so ta
območja povezana z območjem krajinskega parka;
8.     
sodeluje pri pripravi naravovarstvenih smernic za del, ki se nanaša na
krajinski park; 
9.     
sodeluje z Občino Grosuplje pri doseganju ciljev varstva in razvoja
krajinskega parka; 
10.  
sodeluje z lastniki zemljišč in lokalnimi prebivalci in jim strokovno
pomaga in svetuje; 
11.  
sodeluje pri pripravi programov, načrtov in drugih razvojnih in
varstvenih dokumentov za del, ki se nanaša na krajinski park; 
12.  
usklajuje in spremlja raziskovalne naloge v zvezi s krajinskim parkom; 
13.  
skrbi za predstavitev krajinskega parka, ki vključuje tudi ozaveščanje
javnosti o krajinskem parku; 
14.  
zagotavlja zbiranje in dostop do informacij o krajinskem parku in vodi
informacijsko mrežo krajinskega parka; 
15.  
skrbi za vzdrževanje, obnavljanje in varovanje naravnih vrednot v
krajinskem parku in drugih vrednih delov krajinskega parka; 
16.  
pripravlja in vzdržuje poti in označbe ter drugo parkovno
infrastrukturo, potrebno za obisk krajinskega parka, in opravlja vodniško
službo po krajinskem parku; 
17.  
izvaja druge naloge v sklopu varstva in razvoja krajinskega parka v
skladu s to uredbo. 
(2) Upravljavec parka opravlja kot javno
službo tudi naloge, ki se nanašajo na upravljanje nepremičnin v lasti države in
Občine Grosuplje v krajinskem parku, ki se uporabljajo za varstvo in
upravljanje krajinskega parka. 
(3) Ustanovitelja določita nepremičnine iz
prejšnjega odstavka. 
(4) Upravljavec parka opravlja strokovne,
tehnične in administrativne naloge pri pripravi in izvajanju območnega
razvojnega programa, ki se nanaša na krajinski park, v skladu s predpisi, ki
urejajo skladen regionalni razvoj. 
(5) Pri opravljanju nalog iz 1., 3., 7.,
8., 11. in 12. točke prvega odstavka tega člena sodeluje tudi organizacija,
pristojna za ohranjanje narave.
24. člen
(javna pooblastila)
Upravljavec parka na podlagi javnega
pooblastila: 
-       
neposredno nadzira krajinski park v skladu s predpisi, ki urejajo
ohranjanje narave; 
-       
upravlja podatkovne zbirke, ki se nanašajo na krajinski park.
VI. NAČRT UPRAVLJANJA
25. člen
(načrt upravljanja)
(1) Upravljanje krajinskega parka se izvaja
na podlagi desetletnega načrta upravljanja. 
(2) Načrt upravljanja se obvezno upošteva
pri urejanja prostora, opravljanju dejavnosti ter upravljanju, rabi in
gospodarjenju z naravnimi dobrinami v krajinskem parku, pri ohranjanju
krajinske pestrosti ter pri izvajanju gospodarskih in drugih javnih služb v
krajinskem parku.
26. člen
(vsebina načrta upravljanja)
(1) V načrtu upravljanja se določijo ukrepi
za uresničevanje ciljev in namena krajinskega parka. 
(2) Načrt upravljanja obsega: 
1.     
uvodni del, v katerem so osnovne informacije o načrtu upravljanja in
krajinskem parku; 
2.     
izhodišča za načrt upravljanja, v katerih so ocenjeni stanje narave in
naravnih vrednot ter težnje po posameznih področjih na območju krajinskega parka
in zunaj njega, na podlagi ovrednotenja zunanjih in notranjih tveganj, ki se
nanašajo na biotsko raznovrstnost in naravne procese, posebna varstvena območja
(območja Natura 2000), naravne vrednote, krajinsko pestrost, kulturno
dediščino, usmerjanje razvoja kmetijstva ter gospodarski, prostorski
(poselitev, krajina, infrastruktura), kulturni in socialni razvoj glede na
cilje krajinskega parka; 
3.     
dolgoročno zasnovo upravljanja prednostnih nalog ter varstvene in
razvojne usmeritve za doseganje ciljev varstva krajinskega parka po posameznih
dejavnostih in varstvenih območjih, usmeritve za sektorsko načrtovanje,
vključno z njihovim povezovanjem, na območju krajinskega parka ter usmeritve za
prostorsko in razvojno načrtovanje Občine Grosuplje in države v krajinskem
parku; 
4.     
program izvajanja načrta upravljanja, ki določa izvedbo upravljanja in
razvoja krajinskega parka, ukrepe in projekte za njihovo doseganje z navedbo
finančnih virov ter opis upravljanja (človeški viri, oprema, usposobljenost,
organizacijska struktura) in z načini doseganja standardov kakovosti
upravljanja; 
5.     
prostorski del z umestitvijo in konkretizacijo varstvenih režimov in
razvojnih usmeritev v prostor; 
6.     
finančno ovrednotenje načrta upravljanja s predvidenimi viri
financiranja in časovnim načrtom; 
7.     
prilogo, ki vsebuje inventarizacijo območja. 
(3) V načrtu upravljanja se določijo tudi
druge vsebine, določene s to uredbo. 
(4) Načrt upravljanja obsega tekstualni in
grafični oziroma kartografski del. Načrt upravljanja se izdela v digitalni in
analogni obliki, ki morata biti med seboj skladni.
27. člen
(priprava, sprejetje in spremljanje
izvajanja načrta upravljanja)
(1) Načrt upravljanja pripravi upravljavec
parka ob strokovni pomoči strokovne organizacije. Pri pripravi načrta
upravljanja sodelujejo tudi druge strokovne organizacije, ki na podlagi
predpisov izvajajo naloge varstva ali javno službo na področjih rabe ali
upravljanja naravnih dobrin in Občina Grosuplje ter predstavniki nevladnih
organizacij. 
(2) Upravljavec parka pripravi predlog
načrta upravljanja na podlagi te uredbe in predpisov, ki urejajo ohranjanje
narave, ter ob upoštevanju strokovnih podlag s področij iz prejšnjega odstavka,
mnenj, stališč in pripomb iz javne predstavitve, stališča Občine Grosuplje in
strokovnih organizacij iz prejšnjega odstavka. Načrti trajnostnega
gospodarjenja ali upravljanja z naravnimi dobrinami se kot strokovne podlage
upoštevajo pri pripravi predloga načrta upravljanja. 
(3) Načrt upravljanja sprejme vlada na
predlog ministrstva po predhodnem soglasju Občine Grosuplje. 
(4) Upravljavec parka letno poroča
ministrstvu in Občini Grosuplje o izvajanju načrta upravljanja. 
(5) Če upravljavec parka ob spremljanju
izvajanja načrta upravljanja ugotovi, da ga je treba prilagoditi spremenjenim
razmeram, pripravi spremembe načrta upravljanja, ki se sprejemajo po postopku,
predpisanim za sprejem načrta upravljanja. 
(6) Predlog za spremembo načrta upravljanja
lahko da tudi Občina Grosuplje. Predlog mora biti utemeljen in usklajen z
varstvenimi cilji krajinskega parka ter mora vsebovati predloge rešitev.
28. člen
(letni program dela)
(1) Upravljavec parka na podlagi načrta
upravljanja sprejme finančno ovrednoteni letni program dela. 
(2) Z letnim programom dela parka se
podrobneje določi časovni načrt izvedbe del in nalog iz načrta upravljanja
tako, da se za posamezno vrsto teh del in nalog upoštevajo najugodnejše obdobje
glede na pričakovano stanje v krajinskem parku ter finančni viri za izvedbo del
in nalog v krajinskem parku. 
(3) Upravljavec parka pošlje letni program
dela in finančni načrt zavoda v delu, ki se nanaša na krajinski park, po
sprejetju na svetu zavoda v soglasje ministrstvu.
VII. FINANCIRANJE
29. člen
(sredstva)
(1) Upravljavec parka pridobiva finančna
sredstva za upravljanje krajinskega parka: 
-       
iz državnega proračuna; 
-       
iz proračuna Občine Grosuplje; 
-       
z vstopninami, dotacijami in donacijami; 
-       
s sredstvi, pridobljenimi z upravljanjem nepremičnin; 
-       
s prihodki od prodaje blaga in storitev, ki jih opravlja; 
-       
iz različnih mednarodnih programov pomoči; 
-       
s pridobivanjem sredstev na podlagi sofinanciranja programov in
projektov, ki so v skladu s cilji krajinskega parka, iz sredstev lokalnih,
državnih in mednarodnih skladov, ustanov oziroma drugih organizacij; 
-       
iz drugih virov. 
(2) Del sredstev, pridobljenih na način iz
prejšnjega odstavka, se lahko nameni za izvajanje razvojnih usmeritev
krajinskega parka v skladu z načrtom upravljanja.
VIII. NADZOR
30. člen
(neposredni nadzor v naravi)
Neposredni nadzor v naravi v krajinskem
parku zagotavlja upravljavec parka v skladu s predpisi, ki urejajo ohranjanje
narave.
31. člen
(inšpekcijski nadzor)
Nadzor nad izvajanjem te uredbe opravljajo
pristojni inšpektorji v skladu z zakonom, ki ureja ohranjanje narave, in
občinska redarska služba.

Priloga
1: Znak Krajinskega parka Radensko polje
Priloga
2: Meje krajinskega parka, varstvenih območij in naravnega spomenika

Uredbo o Krajinskem parku Radensko polje
(Uradni list RS, št. 104/11) vsebuje naslednje prehodne in
končne določbe:
»IX. PREHODNE IN KONČNE DOLOČBE
32. člen
Vlada podeli koncesijo za upravljane
krajinskega parka iz 20. člena te uredbe najpozneje v šestih mesecih od
uveljavitve te uredbe.
33. člen
(1) Upravljavec parka mora najpozneje v
dveh letih po pridobitvi koncesije predložiti ministrstvu, pristojnemu za
ohranjanje narave, in Občini Grosuplje predlog načrta upravljanja. 
(2) Do uveljavitve prvega načrta
upravljanja se za izvajanje posegov v naravo iz 5. točke drugega odstavka 11.
člena te uredbe uporabljajo začasne upravljavske smernice. Če začasne
upravljavske smernice ne urejajo navedenih posegov v naravo, se lahko ti
izvajajo na podlagi prostorskih aktov in v skladu z naravovarstvenim soglasjem,
izdanim na podlagi zakona, ki ureja ohranjanje narave.
34. člen
Vlada določi na predlog ministrstva začasne
upravljavske smernice v šestih mesecih od uveljavitve te uredbe.
35. člen
Z dnem uveljavitve te uredbe se preneha
uporabljati Odlok o razglasitvi pomembnejših objektov podzemeljske
geomorfološke dediščine v Občini Grosuplje za naravne spomenike (Uradni list
RS, št. 34/96) v delu, ki se nanaša na Zatočne jame.
36. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredbo o spremembah in dopolnitvah Uredbe o
Krajinskem parku Radensko polje (Uradni list RS, št. 80/18) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(prehodna določba)
(1) Upravljavec parka iz 1. točke drugega
odstavka spremenjenega 3. člena uredbe najpozneje v šestih mesecih od
uveljavitve te uredbe zagotovi upravljanje krajinskega parka v skladu z novim
22.a členom uredbe.
(2) Upravljavec parka iz 1. točke drugega
odstavka spremenjenega 3. člena uredbe najpozneje v dveh letih od uveljavitve
te uredbe predloži ministrstvu in Občini Grosuplje predlog načrta upravljanja.
9. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.