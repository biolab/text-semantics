I. SPLOŠNE DOLOČBE
1. člen
(vsebina)
Ta pravilnik ureja način objave prodaj na portalu
furs.edrazbe.si ter podrobnejši način in pogoje izvedbe spletne javne dražbe.
2. člen
(pomen izrazov)
Izrazi, uporabljeni v tem pravilniku, pomenijo:
-       
»predmet prodaje« je premičnina, ki se prodaja po pravilih zakona, ki
ureja davčno izvršbo;
-       
»objava prodaje« je javna objava prodaje premičnine na portalu
furs.edrazbe.si;
-       
»spletna javna dražba« je spletna (elektronska) oblika javne dražbe;
-       
»portal furs.edrazbe.si« je javno spletišče, na katerem se objavljajo
prodaje in izvajajo spletne javne dražbe predmetov prodaje;
-       
»registracija« je prva prijava uporabnika na portal furs.edrazbe.si;
-       
»SI-PASS« je enotna točka za preverjanje identitete različnih
uporabnikov ter elektronsko podpisovanje vlog in drugih dokumentov;
-       
»urednik FURS« je uslužbenec Finančne uprave Republike Slovenije (v
nadaljnjem besedilu: FURS), ki skrbi za potrditev identifikacije, kadar se
registracija izvede z uporabniškim imenom in geslom, za objavo in izvedbo prodaj
ter potrditev oziroma zavrnitev prijave zainteresiranega kupca;
-       
»nadzornik FURS« je uslužbenec FURS, ki pregleduje vsebine objav na
portalu furs.edrazbe.si;
-       
»administrator FURS« je uslužbenec FURS, ki skrbi za dodeljevanje
dostopov za urednike in nadzornike FURS;
-       
»zainteresirani kupec« je oseba, ki namerava sodelovati na spletni javni
dražbi sama ali po zakonitem zastopniku ali pooblaščencu ter se prijavi na
spletno javno dražbo;
-       
»prijava na spletno javno dražbo« je postopek izpolnitve spletne vloge
za namen sodelovanja na spletni javni dražbi;
-       
»dražitelj na spletni javni dražbi« je oseba, ki izpolnjuje pogoje za
sodelovanje na spletni javni dražbi in je njeno prijavo na spletno javno dražbo
potrdil urednik FURS;
-       
»pristop k spletni javni dražbi« pomeni odprtje spletne javne dražbe na
portalu furs.edrazbe.si v brskalniku v času njenega trajanja.
II. OBJAVA PRODAJ
3. člen
(splošno)
(1) Objava prodaje na javni dražbi oziroma spletni javni
dražbi se izvede na podlagi oklica o javni dražbi oziroma spletni javni dražbi.
(2) Objava prodaje z zbiranjem ponudb se izvede na
podlagi vabila k dajanju ponudb.
4. člen
(urednik FURS)
(1) Objavo prodaje in njeno spremembo ali preklic lahko
na portalu furs.edrazbe.si izvede samo urednik FURS.
(2) Urednik FURS dostopa do portala furs.edrazbe.si
izključno prek sistema SI-PASS.
5. člen
(vsebina objave)
(1) Objava prodaje na javni dražbi, spletni javni dražbi
ali z zbiranjem ponudb obsega naslednje podatke:
-       
ID objave,
-       
zaporedno številko prodaje v tekočem letu,
-       
predmet prodaje,
-       
obliko, način in vrsto prodaje,
-       
datum in čas začetka prodaje,
-       
status objave.
(2) Poleg podatkov iz prejšnjega odstavka objava prodaje
glede na njeno obliko, način in vrsto obsega tudi naslednje podatke:
-       
naslov kraja, kjer bo izvedena prodaja,
-       
podatek, da gre za ponovljeno prodajo, ter povezava na prejšnjo objavo,
-       
predvideno trajanje prodaje in
-       
morebitni preklic prodaje, ki je na portalu viden do predvidenega
začetka prodaje.
(3) Poleg podatkov iz prejšnjih odstavkov se lahko v
objavi prodaje vpišejo tudi drugi podatki, ki so lahko pomembni za vodenje in
izvedbo dejanj, povezanih s prodajo, zlasti čas in kraj ogleda, rok in kraj
prevzema kupljene premičnine.
6. člen
(podatki o predmetu prodaje)
(1) Objava predmeta prodaje obsega naslednje podatke:
-       
vrsta predmeta,
-       
izklicna cena in ocenjena vrednost predmeta prodaje ter
-       
čas in kraj ogleda.
(2) Poleg podatkov iz prejšnjega odstavka objava
predmeta prodaje lahko glede na njegovo vrsto ter obliko in način prodaje
obsega tudi naslednje podatke:
-       
višina varščine in navodila za plačilo ter
-       
korak draženja.
(3) Pri premičnini, ki je vpisana v register neposestnih
zastavnih pravic in zarubljenih premičnin, objava vsebuje tudi identifikacijski
znak neposestne zastavne pravice, pri premičnini, ki ni vpisana v navedenem
registru, pa njen opis.
(4) Poleg podatkov iz tega člena se pri predmetu prodaje
vpišejo tudi drugi podatki, ki so lahko pomembni za prodajo, zlasti obstoj
posebnih pogojev za nakup premičnine, informacije glede ohranjenosti
premičnine.
III. SPLETNA JAVNA DRAŽBA
7. člen
(registracija)
(1) Pogoj za prijavo na spletno javno dražbo je
opravljena registracija na portalu furs.edrazbe.si.
(2) Registracija se izvede prek sistema SI-PASS ali z
uporabniškim imenom in geslom.
(3) Registracija z uporabniškim imenom in geslom se
izvede z vnosom podatkov o uporabniku v portal furs.edrazbe.si, na podlagi
katerega uporabnik prejme kodo. Registracija je opravljena, ko jo po opravljeni
osebni identifikaciji uporabnika in predložitvi kode, potrdi urednik FURS.
8. člen
(sodelovanje na spletni javni dražbi)
Na spletni javni dražbi lahko sodeluje oseba, ki se
najpozneje tri delovne dni pred začetkom spletne javne dražbe prijavi kot
zainteresirani kupec.
9. člen
(prijava zainteresiranega kupca)
(1) Zainteresirani kupec se prijavi na spletno javno
dražbo na portalu furs.edrazbe.si z uporabo računa SI-PASS ali uporabniškim
imenom in geslom.
(2) Zainteresirani kupec ob prijavi na spletno javno
dražbo izbere vlogo, v kateri bo nastopal kot dražitelj (na primer kot
dražitelj ali dražitelj, ki je hkrati dolžnik oziroma povezana oseba iz
148. člena Zakona o davčnem postopku (Uradni list RS, št. 13/11 –
uradno prečiščeno besedilo, 32/12, 94/12, 101/13 – ZDavNepr, 111/13, 22/14 –
odl. US, 25/14 – ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H,
36/19, 66/19, 145/20 – odl. US in 203/20 – ZIUPOPDVE; v nadaljnjem besedilu:
ZDavP-2)), ter navede račun za nakazilo vrnjene varščine, če se ta razlikuje od
računa, s katerega je bila varščina vplačana. Za predmete, za katere veljajo
posebni pogoji za nakup, mora priložiti tudi dokumente, iz katerih izhaja, da
izpolnjujejo te posebne pogoje.
(3) Če zainteresiranega kupca zastopa zakoniti zastopnik
ali pooblaščenec, ob prijavi na spletno javno dražbo pred izbiro vloge, v
kateri bo nastopal zastopani dražitelj, označi zastopstvo ter poleg prilog,
navedb in označb, navedenih v prejšnjem odstavku, priloži potrdilo o zastopstvu
ali pooblastilo.
(4) Če je zainteresirani kupec oseba, ki je hkrati
dolžnik ali povezana oseba iz 148. člena ZDavP-2, ob prijavi na spletno
javno dražbo izpolni podatek o svojem statusu.
(5) Če je za udeležbo na spletni javni dražbi treba
plačati varščino, se zainteresiranemu kupcu ob prijavi na spletno javno dražbo
na portalu furs.edrazbe.si pošljejo podatki o višini varščine, sklicu in
številki računa, na katerega mora plačati varščino, ter drugi podatki za
plačilo varščine.
10. člen
(potrjevanje prijave)
(1) Urednik FURS po pregledu prijave na spletno javno
dražbo in preveritvi plačila varščine zainteresiranega kupca njegovo prijavo
potrdi ali zavrne, o čemer je zainteresirani kupec obveščen na portalu
furs.edrazbe.si.
(2) Po potrditvi prijave, ki jo opravi urednik FURS,
zainteresirani kupec pridobi enolični znak, s katerim anonimno sodeluje na
dražbi.
(3) Pri zavrnitvi prijave se navede razlog zavrnitve.
(4) Zainteresirani kupec lahko na portalu
furs.edrazbe.si ves čas spremlja status potrditve oziroma zavrnitve prijave, do
izteka roka za prijavo iz 8. člena tega pravilnika pa ima možnost
spreminjati in dopolnjevati predhodno vnesene podatke.
11. člen
(preklic in prekinitev spletne javne dražbe)
(1) Spletna javna dražba se lahko pred njenim začetkom
prekliče zaradi objektivnih razlogov, kot je npr. prenehanje zakonskih pogojev
za prodajo ali nemožnost izvedbe prodaje. Preklicana spletna javna dražba se
lahko ponovi na podlagi novega oklica spletne javne dražbe.
(2) Spletna javna dražba, ki je bila že začeta, se
prekine, če nastanejo tehnične ovire, ki onemogočajo nadaljevanje prodaje.
(3) Če urednik FURS spletno javno dražbo prekliče ali
prekine, je dražitelj o tem obveščen na portalu furs.edrazbe.si.
(4) Urednik FURS ob prekinitvi spletne javne dražbe
dražitelje obvesti tudi o nadaljnjem poteku postopka.
12. člen
(potek spletne javne dražbe)
(1) Spletna javna dražba se začne samodejno ob času,
določenem v oklicu javne dražbe za njen začetek, in traja toliko časa, kolikor
je določeno v oklicu, razen v primeru iz šestega odstavka tega člena.
(2) S pristopom k spletni javni dražbi kadar koli v času
njenega trajanja dražitelj soglaša, da ponuja izklicno ceno premičnine. Šteje
se, da se dražitelj ni udeležil prodaje, če ni pristopil k spletni javni
dražbi.
(3) Dražitelj lahko v času dražbe draži, pri čemer je
prvo draženje lahko draženje z izklicno ceno ali ceno, ki je višja od izklicne.
Dražitelj zvišuje izklicno ceno oziroma trenutno najugodnejšo ponudbo najmanj s
korakom draženja, predpisanim v oklicu spletne javne dražbe. Če korak draženja
ni predpisan, lahko zvišuje za poljubni znesek.
(4) Če več dražiteljev ponudi izklicno ceno, pa nihče od
njih ne draži, se šteje, da je izklicno ceno prvi ponudil tisti dražitelj, ki
se je prvi prijavil na to spletno javno dražbo.
(5) Med spletno javno dražbo je dražitelj na portalu
furs.edrazbe.si seznanjen z vsakokratno najboljšo ponudbo in s tem, ali je
njegova ponudba najboljša.
(6) Če je ponudba dana dve minuti ali manj pred iztekom
spletne javne dražbe, se trajanje spletne javne dražbe (vsakokrat) podaljša za
dodatni dve minuti. Število podaljšanj ni omejeno.
13. člen
(poročilo o poteku spletne javne dražbe)
(1) Po končani spletni javni dražbi se samodejno izdela
poročilo o poteku dražbe, ki je urednikom FURS in dražiteljem na portalu
furs.edrazbe.si na voljo v neanonimizirani obliki.
(2) Poročilo o poteku spletne javne dražbe vsebuje tudi
podatke za plačilo kupnine.
IV. KONČNA DOLOČBA
14. člen
(začetek veljavnosti)
Ta pravilnik začne veljati 1. maja 2022.
Št. 007-51/2022
Ljubljana, dne 24. marca 2022
EVA 2022-1611-0005
Mag. Andrej Šircelj
minister 
za finance