I. SPLOŠNE DOLOČBE
Vsebina akta
1. člen
Ta akt določa program, način in postopek
opravljanja:
-       
strokovnega izpita za zaposlene, ki opravljajo storitve vseživljenjske
karierne orientacije in posredovanja zaposlitve,
-       
strokovnega izpita za zaposlene, ki opravljajo dejavnosti zagotavljanja
dela delavcev uporabniku,
-       
strokovnega izpita za nadzornika v službi za nadzor Zavoda Republike
Slovenije za zaposlovanje (v nadaljnjem besedilu: Zavod)
ter:
-       
sestavo, imenovanje in naloge izpitnih komisij.
V tem aktu uporabljeni izrazi, zapisani v
moški slovnični obliki, se uporabljajo kot nevtralni za moške in ženske.
Pojem »kandidat« se uporablja za vse
prijavljene kandidate, zaposlene v Zavodu, pri koncesionarjih, delodajalcih in
zaposlene v Skladu in fizične
osebe iz 7. odstavka 2. člena ter 2. odstavka 6. člena tega akta, ki so oddali
vlogo oziroma prijavnico za opravljanje strokovnega izpita ter se uporablja kot
nevtralen za moške in ženske.
II. STROKOVNI IZPIT ZA ZAPOSLENE, KI OPRAVLJAJO STORITVE
VSEŽIVLJENJSKE KARIERNE ORIENTACIJE IN POSREDOVANJA ZAPOSLITVE
Udeleženci strokovnega izpita
2. člen
Strokovni izpit opravljajo zaposleni v
Zavodu, ki opravljajo storitve vseživljenjske karierne orientacije in posredovanja
zaposlitve ter imajo VII. raven izobrazbe.
Strokovni izpit lahko opravljajo tudi drugi
zaposleni v Zavodu, pod pogoji in na način, ki ga določa ta akt.
Strokovni izpit za druge zaposlene v Zavodu
ni pogoj za zasedbo delovnega mesta.
Strokovni izpit opravljajo tudi
pripravniki, ki se usposabljajo za samostojno opravljanje dela iz prvega
odstavka tega člena.
Strokovni izpit opravljajo zaposleni pri
domači ali tuji pravni osebi s sedežem v Republiki Sloveniji, ki je pridobila
koncesijo za opravljanje storitev vseživljenjske karierne orientacije in
posredovanja zaposlitve (v nadaljnjem besedilu: koncesionarji).
Strokovni izpit opravljajo zaposleni, ki v
Javnem skladu Republike Slovenije za razvoj kadrov in štipendije (v nadaljnjem
besedilu: Sklad) izvajajo vseživljenjsko karierno orientacijo in ukrepe aktivne
politike zaposlovanja, določene z ZUTD.
Strokovni izpit lahko opravljajo fizične
osebe, ki imajo najmanj VII. raven izobrazbe in 2 leti izkušenj na področju
vseživljenjske karierne orientacije in posredovanja zaposlitve.
Program strokovnega izpita za
zaposlene, ki opravljajo storitve vseživljenjske karierne orientacije in
posredovanja zaposlitve
3. člen
Program strokovnega izpita obsega naslednja
področja:
1.     
Trg dela, cilji in dejavnost Zavoda
- 
strateški cilji razvoja trga dela in zaposlovanja ter nacionalni
akcijski program zaposlovanja
- 
smernice EU za politiko zaposlovanja, upoštevanje teh smernic v
Sloveniji in njihovo partnersko uresničevanje
- 
temeljni cilji Zavoda, dejavnost, upravljanje in financiranje
- 
ukrepi države na področju trga dela,
- 
izvajalci ukrepov na trgu dela
- 
financiranje ukrepov na trgu dela in izvajalcev
- 
kodeks etičnih načel delavcev Zavoda
2.     
Materialni predpisi s področij:
- 
urejanja trga dela
- 
delovnih razmerij
- 
zaposlovanja in dela tujcev
- 
zaposlitvene rehabilitacije in zaposlovanja invalidov
- 
zdravstvenega, pokojninskega in invalidskega zavarovanja brezposelnih
oseb
- 
socialnega varstva brezposelnih oseb
- 
varovanja osebnih podatkov
- 
javnega naročanja
- 
upravnega postopka
3.     
Storitve za trg dela
3.1  
Vseživljenjska karierna orientacija
- 
informiranje o trgu dela
- 
samostojno vodenje kariere
- 
osnovno karierno svetovanje
- 
poglobljeno karierno svetovanje
- 
učenje veščin vodenja kariere
3.2  
Posredovanje zaposlitve
- 
posredovanje zaposlitve na ozemlju RS
- 
posredovanje zaposlitve za EU, EGP in Švico
3.3  
Zaposlovanje in delo tujcev
- 
vrste delovnih dovoljenj in pogoji pridobitve delovnega dovoljenja
- 
prijava in odjava dela tujcev
- 
prosti dostop na trg dela
- 
pravice v primeru brezposelnosti
- 
nadzorstveni organi
3.4  
Standardna klasifikacija poklicev
4.     
Aktivna politika zaposlovanja
- 
ukrepi aktivne politike zaposlovanja
- 
smernice za izvajanje ukrepov aktivne politike zaposlovanja
- 
načrt za izvajanje ukrepov aktivne politike zaposlovanja
- 
katalog ukrepov aktivne politike zaposlovanja
- 
postopek za uveljavljanje storitev in ukrepov aktivne politike
zaposlovanja
5.     
Zavarovanje za primer brezposelnosti
- 
zavarovanje za primer brezposelnosti
- 
pravice iz obveznega in prostovoljnega zavarovanja
- 
postopek za uveljavljanje in varstvo pravic iz zavarovanja za primer
brezposelnosti
6.     
Osnove pisarniškega poslovanja in dolžnosti delavcev Zavoda do
dokumentarnega gradiva
- 
osnovni pojmi pisarniškega poslovanja
- 
klasifikacijski načrt
- 
signirni načrt
- 
sprejemanje in pregledovanje pošte
- 
shranjevanje dokumentarnega gradiva
- 
celostna podoba Zavoda
7.     
Varnost poslovanja
- 
predmet varovanja
- 
zakonske podlage
- 
ukrepi za zagotavljanje varnosti.
4. člen
Program strokovnega izpita je podlaga za
izdelavo podrobnejših vsebin za opravljanje strokovnega izpita kandidata.
Podrobnejše vsebine z naslovom »Gradivo za strokovne izpite« so objavljene in
dostopne vsem kandidatom na spletnih straneh Zavoda (intranetu in internetu).
Zaposleni pri koncesionarjih, Skladu
oziroma fizične osebe iz 7. odstavka 2. člena tega akta ne opravljajo ustnega dela strokovnega
izpita iz področja materialnih predpisov s področja upravnega postopka (2.
točka 3. člena tega akta) ter iz 6. točke 3. člena tega akta.
Upoštevanje drugih strokovnih izpitov
5. člen
Kandidati, ki so že opravili pravniški
državni izpit (PDI), državni izpit iz javne uprave in izpit iz Zakona o
splošnem upravnem postopku (ZUP), ne opravljajo strokovnega izpita iz
materialnih predpisov s področja upravnega postopka (2. točka 3. člena tega
akta). Dokazila priložijo prijavnici.
Kandidati, ki so že opravili strokovni
izpit iz 9. člena tega akta, ni potrebno opravljati strokovnega izpita iz 3.
člena tega akta.
III. STROKOVNI IZPIT ZA ZAPOSLENE, KI OPRAVLJAJO DEJAVNOSTI
ZAGOTAVLJANJA DELA DELAVCEV UPORABNIKU
Udeleženci strokovnega izpita
6. člen
Strokovni izpit opravljajo zaposleni, ki
imajo sklenjeno pogodbo o zaposlitvi najmanj za polovični delovni čas pri
delodajalcih, ki opravljajo dejavnost zagotavljanja dela delavcev uporabniku (v
nadaljnjem besedilu: delodajalci), ter imajo najmanj dve leti delovnih izkušenj
na delovno pravnem in kadrovskem področju ter doseženo najmanj VI. raven izobrazbe.
Strokovni izpit lahko opravljajo fizične
osebe, ki imajo najmanj VI. raven izobrazbe in 2 leti izkušenj na področju
posredovanja zaposlitve.
Program strokovnega izpita za
zaposlene, ki opravljajo dejavnosti zagotavljanja dela delavcev uporabniku
7. člen
Program strokovnega izpita je enak
programu, določnem v 3. členu tega akta. Za kandidate se smiselno uporabijo
določila 4. in 5. člena tega akta.
IV. STROKOVNI IZPIT ZA NADZORNIKA V SLUŽBI ZA NADZOR ZAVODA
RS ZA ZAPOSLOVANJE
Udeleženci strokovnega izpita
8. člen
Strokovni izpit opravljajo zaposleni v
Zavodu, ki opravljajo naloge posameznih vrst nadzora nad osebami, prijavljenimi
v evidencah zavoda in nad preverjanjem namenske porabe sredstev aktivne
politike zaposlovanja pri zunanjih izvajalcih in osebah ter delodajalcih,
vključenih v ukrepe aktivne politike zaposlovanja.
Strokovni izpit lahko opravljajo tudi drugi
zaposleni v Zavodu, pod pogoji in na način, ki ga določa ta akt.
Strokovni izpit za druge zaposlene v Zavodu
ni pogoj za zasedbo delovnega mesta.
Program strokovnega izpita za
nadzornika
9. člen
Strokovni izpit obsega splošni in posebni
del.
Program splošnega dela strokovnega izpita
obsega preizkus znanja naslednjih področij:
-       
ustavna ureditev s poudarkom na temeljnih človekovih pravicah in
svoboščinah, gospodarska in socialna razmerja, oblike neposredne in posredne
demokracije, organizacija državne oblasti in ustavnega sodstva, položaj organov
pravosodja, sodstva, odvetništva in notariata ter funkcije lokalne samouprave,
-       
organizacija izvršilne oblasti, s poudarkom na funkcijah in organizaciji
vlade in državne uprave ter položaj zaposlenih v državnih organih,
-       
upravni postopek.
Program posebnega dela strokovnega izpita
obsega preizkus znanja naslednjih področij:
1.     
organiziranosti na področju trga dela:
- 
dejavnost, pristojnosti in organizacija ministrstva pristojnega za delo,
Zavoda in zunanjih izvajalcev,
- 
ukrepi na področju trga dela,
- 
organizacijski predpisi in navodila Zavoda,
- 
evidence Zavoda,
- 
registri in evidence, ki jih vodijo davčni organi, Zavod za pokojninsko
in invalidsko zavarovanje Slovenije ter Zavod za zdravstveno zavarovanje
Slovenije,
- 
registri in evidence centrov za socialno delo,
- 
varstvo osebnih podatkov,
- 
pisarniško poslovanje Zavoda;
2.     
organizacija nadzora:
- 
način in postopki nadzora,
- 
ukrepi nadzora,
- 
pristojnosti inšpekcijskih služb;
3.     
materialni predpisi s področja:
- 
urejanja trga dela,
- 
delovnih razmerij,
- 
zaposlovanja tujcev,
- 
zaposlovanja in usposabljanja invalidnih oseb,
- 
splošne kolektivne pogodbe,
- 
zdravstvenega in pokojninskega zavarovanja brezposelnih oseb;
4.     
osnovni materialni predpisi s področja:
- 
računovodstva,
- 
izvrševanja proračuna,
- 
javnega naročanja,
- 
financiranja javne porabe.
Upoštevanje drugih strokovnih izpitov
10. člen
Kandidat za nadzornika, ki je opravil
pravniški državni izpit (PDI), državni izpit iz javne uprave (DIJU) in izpit iz
Zakona o splošnem upravnem postopku (ZUP), ne opravlja strokovnega izpita iz
materialnih predpisov s področja upravnega postopka (2. točka 3. člena tega
akta). Dokazila priložijo prijavnici.
V. NAČIN IN POSTOPEK OPRAVLJANJA STROKOVNIH IZPITOV
Roki in prijava na strokovni izpit
11. člen
Razpis o opravljanju strokovnih izpitov se
objavi na interni spletni strani Zavoda (rubrika »Strokovni izpiti«) in spletni
strani Zavoda (rubrika »Strokovni izpiti«). V razpisu se opredelijo roki in
kraj opravljanja strokovnega izpita.
12. člen
Za opravljanje strokovnega izpita vložijo
zaposleni v Zavodu, pri delodajalcu, koncesionarju in v Skladu prijavo na
obrazcu »Prijava k strokovnemu izpitu«, ki je kot priloga 1/1 sestavni del tega
akta in je objavljena tudi na spletni strani Zavoda (v nadaljnjem besedilu:
prijavnica). Prijavnico, ki je kot priloga 1/2 sestavni dela tega akta izpolni
tudi delodajalec, koncesionar oziroma Sklad, kolikor je plačnik izpita.
Prijavnico pošljejo v razpisnem roku na Zavod, v službo za kadrovske in
organizacijske zadeve ter razvoj.
Fizične osebe iz 7. odstavka 2. člena in 2.
odstavka 6. člena tega akta za opravljanje strokovnega izpita vložijo prijavo
na obrazcu »Prijava k strokovnemu izpitu«, ki je kot priloga 1/1 sestavni del
tega akta in je objavljena tudi na spletni strani Zavoda.
Zaposleni pri delodajalcih, koncesionarjih
in Skladu morajo prijavnici priložiti obvezne priloge in sicer:
-       
fotokopija pridobljene izobrazbe (fotokopija diplome oziroma zadnjega
veljavnega spričevala; kolikor je izobrazba pridobljena v tujini, se priloži
potrdilo, pridobljeno s postopki priznavanja v tujini pridobljenega
izobraževanja in veljavnosti diplome v skladu z zakonom, ki ureja priznavanje
in vrednotenje izobraževanja ter v skladu z zakonom, ki ureja nostrifikacijo v
tujini pridobljenih šolskih spričeval),
-       
dokazilo o zaposlitvi pri delodajalcih, koncesionarjih oziroma Skladu,
-       
potrdilo o opravljenih izpitih iz 5. člena tega akta.
Vsi kandidati, ki se bodo prijavili 20 dni
pred rokom, bodo pravočasno obveščeni o točnem kraju, dnevu in uri strokovnega
izpita.
Način opravljanja strokovnega izpita
13. člen
Strokovni izpit se opravlja pisno in ustno.
Pisni in ustni del strokovnega izpita se praviloma opravljata v enem dnevu.
Uspešno opravljen pisni del strokovnega
izpita je pogoj za pristop k ustnemu delu izpita. Kolikor kandidat na ustnem
delu ni uspešen, mora ustni del opravljati ponovno.
Potek pisnega dela izpita
14. člen
Pri pisnem delu strokovnega izpita iz 3. in
7. člena tega akta lahko kandidat uporablja vse zakonske podlage oziroma
predpise, ki so navedeni v gradivu za strokovne izpite. Pisni del izpita traja
eno šolsko uro in poteka ob prisotnosti člana izpitne komisije.
Pisni del strokovnega izpita iz 9. člena
tega akta obsega izdelavo praktične naloge in sicer: opis določenega postopka,
sestavo zapisnika, poročila, priporočila za odpravo nepravilnosti, odločbe ali
drugega akta na področju nadzora in pri tem lahko kandidat uporablja vse
zakonske podlage oziroma predpise, ki so navedeni v gradivu za strokovne
izpite. Pisno nalogo opravljajo kandidati najdlje tri šolske ure, ob prisotnosti
člana izpitne komisije.
Člani izpitne komisije za pisni del
strokovnega izpita iz 9. člena tega akta najmanj dva dni pred začetkom izpita
skupaj pripravijo predlog praktične naloge z gradivom.
Uspeh kandidata, ki opravlja strokovni
izpit, ocenjuje izpitna komisija z oceno »uspešno opravil strokovni izpit«
oziroma »ni opravil strokovnega izpita«.
Potek ustnega dela izpita
15. člen
Ustni del izpita se opravlja po končanem
pisnem delu strokovnega izpita in sicer takoj za tem, ko predsednik izpitne
komisije razglasi rezultate pisnega dela strokovnega izpita.
Kandidati pristopajo k ustnemu delu izpita
v časovnem zaporedju, kot so oddajali pisni del strokovnega izpita. Kandidat,
ki opravlja strokovni izpit iz 3. in 7. člena tega akta, vprašanja na ustnem
delu izbere na način, da ga »izvleče« iz priloženih vprašanj; kandidat, ki
opravlja strokovni izpit iz 9. člena tega akta pa odgovarja na vprašanja članov
izpitne komisije.
Potrdilo o strokovnem izpitu
16. člen
Kandidatu, ki je uspešno opravil pisni in
ustni del strokovnega izpita, se izda potrdilo o opravljenem strokovnem izpitu,
ki je priloga 2 tega akta. Potrdilo o opravljenem strokovnem izpitu podpišeta
predsednik izpitne komisije in generalni direktor Zavoda.
Kopija potrdila se hrani v dokumentaciji
Zavoda, kopija se pošlje na elektronski naslov delodajalcu, koncesionarju
oziroma Skladu kolikor je plačnik strokovnega izpita.
Odstop od strokovnega izpita
17. člen
Prijavljeni kandidat lahko odstopi od
prijave k strokovnemu izpitu, in sicer najkasneje 3 delovne dni pred datumom,
določenim za izpit, s pisnim opravičilom z navedbo vzroka.
Če prijavljeni kandidat brez pisnega
opravičila na rok opravljanja strokovnega izpita ne pristopi ali odstopi, ko je
že začel opravljati izpit, se šteje, da izpita ni opravil.
Ponavljanje strokovnega izpita
18. člen
V primeru, da kandidat strokovnega izpita
ni opravil uspešno, ga lahko ponovno opravlja. Kandidat se mora k izpitu
ponovno prijaviti.
V primeru tretjega in nadaljnjega
opravljanja strokovnega izpita iz 9. člena tega akta nosi stroške strokovnega
izpita kandidat.
Obnavljanje strokovnega izpita
19. člen
Strokovni izpit iz 9. člena tega akta je
potrebno ponovno opraviti po preteku 5 let od dneva opravljenega strokovnega
izpita za nadzornika.
Pri ponovnem opravljanju izpita za
nadzornika se preverja samo znanje iz posebnega dela strokovnega izpita za
nadzornika, katerega program določa 9. člen tega akta.
Stroški strokovnega izpita
20. člen
Delodajalci, koncesionarji in Sklad, ki
prijavijo svoje zaposlene k opravljanju strokovnega izpita, nosijo stroške
opravljanja strokovnega izpita v skladu z veljavnim Cenikom storitev Zavoda za
izvedbo strokovnih izpitov.
Fizične osebe iz 7. odstavka 2. člena in 2.
odstavka 6. člena tega akta morajo na dan opravljanja strokovnega izpita
predložiti potrdilo o plačanih stroških strokovnega izpita. Predložitev
potrdila o poravnanih obveznostih je pogoj za pristop k izpitu.
VI. IZPITNA KOMISIJA ZA OPRAVLJANJE STROKOVNEGA IZPITA
Sestava in imenovanje izpitne
komisije
21. člen
Za strokovne izpite iz 3. in 7. člena tega
akta je izpitna komisija sestavljena iz predsednika in dveh članov, ki jih
imenuje generalni direktor Zavoda iz liste članov izpitnih komisij. Na listo
članov izpitnih komisij se s sklepom direktorja Zavoda uvrstijo zaposleni v
Zavodu, ki imajo najmanj VII. raven izobrazbe in 5 let delovnih izkušenj v
Zavodu ter opravijo izpit pred posebno izpitno komisijo.
Posebno izpitno komisijo imenuje Svet
Zavoda za obdobje 5 let in jo sestavljajo:
-       
generalni direktor Zavoda,
-       
vodja – direktor področja,
-       
predstavnik Ministrstva za delo, družino, socialne zadeve in enake
možnosti,
-       
akademski strokovnjak s področja trga dela in zaposlovanja,
-       
predstavnik socialnih partnerjev.
Izpitno komisijo za opravljanje strokovnega
izpita iz 9. člena tega akta sestavljajo predsednik in dva člana, ki jih
imenuje generalni direktor Zavoda.
Kot član izpitne komisije za strokovni
izpit iz 9. člena tega akta je lahko imenovana oseba, ki ima VII. raven
izobrazbe družboslovne smeri in 5 let delovnih izkušenj na področju, za
katerega je imenovana. V sklepu o imenovanju članov izpitne komisije za
strokovni izpit iz 9. člena tega akta se določi področje, za katerega je član
izpitne komisije imenovan.
Izpitna komisija iz 3., 7. in 9. člena tega
akta je imenovana za obdobje 5 let.
Sedež izpitnih komisij iz prejšnjega
odstavka tega člena je na sedežu Zavoda.
Naloge izpitne komisije
22. člen
Izpitna komisija je odgovorna za vodenje
strokovnega izpita in oceno kandidatov, ki opravljajo strokovni izpit. Izpitna
komisija o poteku strokovnega izpita kandidata vodi in sestavi zapisnik o
strokovnem izpitu, ki je priloga 3 tega akta, tako za pisni, kot tudi ustni del
strokovnega izpita. Uspeh kandidata oceni izpitna komisija tako, da po ločenih
opisnih ocenah iz vsakega dela izpita ugotovi zaključno oceno. Zapisnik podpišejo
vsi člani izpitne komisije.
Pri pisnem delu strokovnega izpita je
prisoten en član izpitne komisije, ki pred začetkom pisnega dela strokovnega
izpita ugotovi prisotnost prijavljenih kandidatov, jim izroči naloge, ter
pojasni potek strokovnega izpita. Član izpitne komisije nadzoruje opravljanje
pisnega strokovnega izpita. V zapisnik vpiše, kdaj je kandidat oddal pisno
nalogo. Pisne naloge kandidatov pregleda eden od članov izpitne komisije. Pisna
naloga je priloga zapisnika.
Izpitna komisija pripravi poročilo o delu
izpitne komisije, ki je priloga 4 tega akta. Predsednik komisije vso
dokumentacijo odda najkasneje naslednji delovni dan v službo za kadrovske in
organizacijske zadeve ter razvoj.
Strokovne in administrativne naloge
23. člen
Dokumentacija o strokovnih in
administrativnih nalogah ter delu izpitne komisije se hrani v stalni zbirki
dokumentarnega gradiva Zavoda. Za vodenje in hrambo dokumentacije je zadolžena
služba za kadrovske in organizacijske zadeve ter razvoj.
Plačilo za delo izpitnih komisij
24. člen
Sredstva za administrativno delo in delo
izpitne komisije zagotavlja Zavod.
Strokovni izpit poteka praviloma med
delovnem časom članov izpitnih komisij, zato članom dodatno plačilo ne pripada.

Priloga
1: Prijava k strokovnemu izpitu
Priloga
2: Potrdilo o opravljenem strokovnem izpitu
Priloga
3: Zapisnik o strokovnem izpitu (javni uslužbenci ZRSZ, zunanji
izvajalci ukrepov po zakonu, ki ureja trg dela in fizične osebe) 
Priloga
4: Poročilo dela izpitne komisije

Akt o strokovnih izpitih v Zavodu Republike
Slovenije za zaposlovanje (Uradni list RS, št. 48/14) vsebuje naslednjo prehodno in
končno določbo:
»VII. PREHODNA IN KONČNA DOLOČBA
25. člen
Z veljavnostjo tega akta prenehajo veljati
Splošni akt o opravljanju strokovnega izpita za zaposlene, ki opravljajo
storitve vseživljenjske karierne orientacije in posredovanja zaposlitve in o
opravljanju strokovnega izpita za nadzornika v službi za nadzor Zavoda RS za
zaposlovanje, z dne 31. 1. 2011, številka 012-1/11-2, Splošni akt o
spremembi Splošnega akta o opravljanju strokovnega izpita za zaposlene, ki
opravljajo storitve vseživljenjske karierne orientacije in posredovanja
zaposlitve in o opravljanju strokovnega izpita za nadzornika v službi za nadzor
Zavoda RS za zaposlovanje z dne 6. 1. 2014, številka 012-1/11-3 in
Poslovnik komisije za opravljanje strokovnega izpita za zaposlene, ki
opravljajo storitve vseživljenjske karierne orientacije in posredovanja
zaposlitve, z dne 7. 4. 2011.
Potrdilo o opravljenem strokovnem izpitu iz
9. člena tega akta, izdano po predpisih, ki so veljali pred uveljavitvijo tega
akta, velja v obsegu, v katerem je bilo izdano.
Strokovni izpit iz 7. člena tega akta
prične Zavod izvajati 1. marca 2015.
Začetek
veljavnosti
26. člen
Ta akt začne
veljati petnajsti dan po objavi v Uradnem listu Republike Slovenije.«.

Spremembe in dopolnitve Akta o strokovnih
izpitih v Zavodu Republike Slovenije za zaposlovanje (Uradni list RS, št. 94/14) vsebujejo naslednjo končno
določbo:
»8. člen
Te spremembe Akta začnejo veljati petnajsti
dan po objavi v Uradnem listu Republike Slovenije.«.