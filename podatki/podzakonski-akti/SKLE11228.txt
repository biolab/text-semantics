1. člen
(Vsebina sklepa)
(1) Ta sklep podrobneje ureja nekatere vsebine Skupnih
smernic o skrbni oceni pri pridobitvah in povečanjih kvalificiranih deležev v
finančnem sektorju, ki so jih izdali Evropski nadzorni organi in katerih
uporaba je določena s Sklepom o uporabi Skupnih smernic o skrbni oceni pri
pridobitvah in povečanjih kvalificiranih deležev v finančnem sektorju (Uradni
list RS, št. 34/17):
(a)   
podrobnejšo vsebino meril za presojo primernosti bodočega kvalificiranega
imetnika banke oziroma hranilnice (v nadaljevanju: banka);
(b)   
podrobnejšo vsebino zahteve za izdajo dovoljenja za pridobitev
kvalificiranega deleža z dokumentacijo in informacijami, ki jih je treba
priložiti zahtevi za izdajo dovoljenja za pridobitev kvalificiranega deleža;
(c)   
podrobnejšo vsebino in način pošiljanja obvestil kvalificiranega imetnika
Banki Slovenije.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
(1) Za namen tega sklepa veljajo naslednje opredelitve
pojmov:
(a)   
»poslovodstvo« je poslovodstvo, kot je opredeljeno v 10. členu
Zakona o gospodarskih družbah (Uradni list RS, št. 65/09 – uradno
prečiščeno besedilo, 33/11, 91/11, 32/12, 57/12, 44/13 – odl. US, 82/13, 55/15
in 15/17; v nadaljevanju: ZGD-1);
(c)   »nadzor«
je razmerje med obvladujočo in odvisno družbo, kot je opredeljeno v drugem
odstavku 56. člena ZGD-1, ali podobno razmerje med fizično in pravno
osebo;
(b)   »skupina« je skupina, kot je opredeljena
v 63. členu ZGD-1.
(2) Naslednji pojmi, uporabljeni v tem sklepu, imajo
enak pomen kot v določbah ZBan-2 oziroma Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju Uredba (EU) št. 575/2013) in v predpisih, izdanih na njuni
podlagi:
(a)   
bančna skupina v 1. točki prvega odstavka 7. člena ZBan-2;
(b)   
država članica v 3. točki prvega odstavka 7. člena ZBan-2;
(c)   
nadzorni organ v 16. točki prvega odstavka 7. člena ZBan-2;
(d)   
ožji družinski član v 21. točki prvega odstavka 7. člena ZBan-2;
(e)   
pristojni organ v 23. točki prvega odstavka 7. člena ZBan-2;
(f)    
tretja država v 28. točki prvega odstavka 7. člena ZBan-2;
(g)   
upravljalni organ v 29. točki prvega odstavka 7. člena ZBan-2;
(h)   
višje vodstvo v 30. točki prvega odstavka 7. člena ZBan-2;
(i)    
direktorska funkcija v drugem odstavku 36. člena ZBan-2;
(j)    
bodoči kvalificirani imetnik v prvem odstavku 60. člena ZBan-2;
(k)   
bodoči skupni kvalificirani imetniki v drugem odstavku 60. člena
ZBan-2;
(l)    
kvalificirani delničarski sporazum v tretjem odstavku 60. člena
ZBan-2;
(m) 
nadrejena oseba v 15. točki prvega odstavka 4. člena Uredbe (EU)
št. 575/2013;
(n)   
podrejena družba v 16. točki prvega odstavka 4. člena Uredbe (EU)
št. 575/2013;
(o)   
finančni holding v 20. točki prvega odstavka 4. člena Uredbe (EU)
št. 575/2013;
(p)   
mešani finančni holding v 21. točki prvega odstavka 4. člena Uredbe
(EU) št. 575/2013;
(q)   
mešani poslovni holding v 22. točki prvega odstavka 4. člena Uredbe
(EU) št. 575/2013;
(r)    
subjekt finančnega sektorja v 27. točki prvega odstavka 4. člena
Uredbe (EU) št. 575/2013;
(r)   kvalificirani
delež v 36. točki prvega odstavka 4. člena Uredbe (EU) št. 575/2013;
(s)   
tesna povezanost v 38. točki prvega odstavka 4. člena Uredbe (EU)
št. 575/2013;
(t)    
skupina povezanih oseb v 39. točki prvega odstavka 4. člena Uredbe
(EU) št. 575/2013;
(u)   
konsolidirana podlaga v 48. točki prvega odstavka 4. člena Uredbe
(EU) št. 575/2013;
(v)   
subkonsolidirana podlaga v 49. točki prvega odstavka 4. člena
Uredbe (EU) št. 575/2013.
II. MERILA ZA PRESOJO PRIMERNOSTI BODOČEGA KVALIFICRANEGA
IMETNIKA
3. člen
(Ugled bodočega kvalificiranega imetnika)
(1) Presojo ugleda bodočega kvalificiranega imetnika
Banka Slovenije opravi na podlagi ocene njegove integritete in strokovne
usposobljenosti za upravljanje banke, v kateri bo pridobil kvalificiran delež
(v nadaljevanju: ciljna banka), in vodenje njenih poslov.
(2) Pri presoji integritete bodočega kvalificiranega
imetnika Banka Slovenije upošteva dejstva in okoliščine v zvezi z bodočim
kvalificiranim imetnikom in katerim koli od članov njegovega poslovodstva, ki
med drugim vključujejo obstoj:
(a)   
pravnomočnih in nepravnomočnih sodb ali obtožnic ter kazenskih pregonov
v zvezi s kaznivimi dejanji, zlasti:
- 
po zakonih, ki urejajo bančništvo, zavarovalništvo, trg finančnih instrumentov,
vrednostne papirje, plačilne instrumente, delovanje gospodarskih družb, stečaj
in insolventnost, varstvo potrošnikov, in po drugih predpisih, ki so povezani z
dejavnostjo bodočega kvalificiranega imetnika ali ciljne banke,
- 
v zvezi z nepoštenostjo, goljufijo ali finančnim oziroma gospodarskim
kriminalom, vključno s pranjem denarja, financiranjem terorizma, tržno
manipulacijo, trgovanjem z notranjimi informacijami, oderuštvom, korupcijo in
davčno utajo,
(b)   
pravnomočnih odločb ter uvedb postopkov v zvezi s storitvijo prekrškov
zaradi kršitve predpisov, ki urejajo področja navedena v točki (a) drugega
odstavka tega člena, vključno z vsemi pomembnimi ugotovitvami in izvršilnimi
ukrepi na podlagi nadzora oziroma preiskav v zvezi z navedenim, ki so izrečeni
ali v teku;
(c)   
informacij o zavrnjenih, odvzetih, preklicanih ali razveljavljenih registracijah,
dovoljenjih in članstvih v strokovnih združenjih, o odpoklicih ali zahtevanih
odstopih z direktorske funkcije ter o disciplinskih ukrepih, kar vključuje tudi
vse informacije o upravnih postopkih v zvezi z navedenim;
(d)   
kakršnih koli ugotovitev ali dokazov o poslovanju, ki ni pregledno ali
ni v skladu z načeli in pravili dobre poslovne prakse oziroma poslovne etike.
(3) Pri presoji strokovne usposobljenosti bodočega
kvalificiranega imetnika za upravljanje ciljne banke in vodenje njenih poslov,
Banka Slovenije upošteva strokovno usposobljenost ter pretekle izkušnje
bodočega kvalificiranega imetnika, zlasti pa:
(a)   
njegove izkušnje in rezultate pri opravljanju finančnih dejavnosti, ki
so primerljive bančni, in pri upravljanju družb s tega področja;
(b)   
strokovno usposobljenost članov njegovega poslovodstva ter njihove
izkušnje pri vodenju poslov ali opravljanju nadzora nad vodenjem poslov banke,
družbe primerljive velikosti in dejavnosti kot banka, oziroma drugih
primerljivih poslov;
(c)   
politike in prakse upravljanja bodočega kvalificiranega imetnika in, če
je to primerno, ostalih družb v skupini.
(4) V primeru, da je bodoči kvalificirani imetnik
nadzorovan subjekt finančnega sektorja v državi članici ali tretji državi, član
njegovega upravljalnega organa ali njegov kvalificirani imetnik, Banka
Slovenije za namen presoje ugleda bodočega kvalificiranega imetnika pridobi
mnenje pristojnega organa oziroma nadzornega organa države članice ali tretje
države glede okoliščin iz prvega do tretjega odstavka tega člena.
4. člen
(Ugled oseb, ki bodo zaradi pridobitve kvalificiranega deleža
imele možnost upravljati banko ali drugače vplivati na njeno poslovanje)
(1) Osebe, ki jih namerava bodoči kvalificirani imetnik
imenovati za člane upravljalnega organa ciljne banke, ali ki bodo zaradi
pridobitve kvalificiranega deleža lahko vplivale na njeno poslovanje, morajo
imeti ustrezen ugled, ki ga Banka Slovenije presoja na podlagi njihove
integritete in strokovne usposobljenosti za upravljanje banke.
(2) Pri presoji okoliščin iz prvega odstavka tega člena
se smiselno uporabljajo določbe 3. člena tega sklepa.
5. člen
(Finančna trdnost bodočega kvalificiranega imetnika)
(1) Presojo finančne trdnosti bodočega kvalificiranega
imetnika Banka Slovenije opravi na podlagi ocene njegovega finančnega položaja,
ki mora omogočati financiranje pridobitve kvalificiranega deleža ter ohranjanje
finančne stabilnosti bodočega kvalificiranega imetnika in ciljne banke na
način, da ne bo ogroženo njeno poslovanje.
(2) Pri presoji finančne trdnosti bodočega
kvalificiranega imetnika Banka Slovenije ugotavlja:
(a)   
ali je bilo poslovanje bodočega kvalificiranega imetnika v zadnjih treh
poslovnih letih uspešno ter stabilno, in
(b)   
ali je mogoče sklepati, da finančni položaj bodočega kvalificiranega
imetnika po pridobitvi kvalificiranega deleža omogoča izvedbo poslovnega načrta
ciljne banke za prihodnja tri leta, upoštevajoč višino kvalificiranega deleža,
ki ga namerava pridobiti v ciljni banki, ter dejavnost bodočega kvalificiranega
imetnika in družb v skupini, ki ji pripada kvalificirani imetnik.
(3) Pri presoji okoliščin iz drugega odstavka tega člena
Banka Slovenije ocenjuje zlasti:
(a)   
finančno moč bodočega kvalificiranega imetnika na podlagi resničnih in
poštenih računovodskih izkazov;
(b)   
vir in razpoložljivost sredstev za pridobitev kvalificiranega deleža;
(c)   
finančni učinek pridobitve kvalificiranega deleža na bodočega
kvalificiranega imetnika;
(c)   njegovo
sposobnost za pridobivanje finančnih sredstev v prihodnje;
(d)   
njegovo ureditev notranjega upravljanja;
(e)   
preglednost strukture njegovih naložb v lastniške deleže;
(f)    
preglednost in stabilnost njegove lastniške strukture.
(4) V primeru, da je bodoči kvalificirani imetnik
nadzorovan subjekt finančnega sektorja v državi članici ali tretji državi, Banka
Slovenije za namen presoje finančne trdnosti bodočega kvalificiranega imetnika
pridobi oceno njegovega finančnega položaja, ki jo je izvedel pristojni organ
oziroma nadzorni organ države članice ali tretje države.
6. člen
(Vpliv na skladnost ciljne banke z bonitetnimi zahtevami in
pravili)
(1) Pridobitev kvalificiranega deleža ne sme negativno
vplivati na zagotavljanje skladnosti ciljne banke z bonitetnimi zahtevami in
pravili, ki jih določajo ZBan-2, Uredba EU št. 575 in drugi predpisi, ki
zavezujejo banke.
(2) Pri presoji vpliva iz prvega odstavka tega člena
Banka Slovenije zlasti preverja, ali:
(a)   
bo ciljna banka sposobna izpolnjevati bonitetne zahteve glede kapitala,
likvidnosti, ureditev notranjega upravljanja in omejitev velike
izpostavljenosti, tako na posamični podlagi kot na konsolidirani podlagi na
ravni bančne skupine;
(b)   
bo obstajala verjetnost, da bo ovirano ali onemogočeno izvajanje
učinkovitega nadzora ciljne banke in učinkovito izmenjavanje informacij med
pristojnimi organi oziroma nadzornimi organi ali razmejitev pristojnosti in
odgovornosti med njimi;
(c)   
bo v ciljni banki vzpostavljena in dosledno uresničevana primerna
ureditev notranjega upravljanja, vključno z zanesljivimi postopki poročanja in
računovodskimi postopki, ki zlasti v primeru, ko ciljna banka zaradi pridobitve
kvalificiranega deleža postane del skupine, omogočajo ugotavljanje merjenje,
spremljanje in nadzor poslov med družbami v skupini;
(d)   
bo bodoči kvalificirani imetnik pripravljen in sposoben zagotavljati
kapitalsko ali likvidnostno podporo ciljni banki, v primeru, da bo to potrebno
zaradi zagotavljanja skladnosti z bonitetnimi zahtevami ali rasti poslovanja
ciljne banke, oziroma bo lahko izvedel katero koli drugo ustrezno rešitev, da
izpolni potrebe ciljne banke po dodatnem kapitalu.
(3) Pri presoji okoliščin iz drugega odstavka Banka
Slovenije upošteva zlasti:
(a)   
namen bodočega kvalificiranega imetnika v zvezi s kvalificiranim
deležem;
(b)   
njegov strateški načrt v zvezi z upravljanjem kvalificiranega deleža;
(c)   
njegove načrte v zvezi s finančnim položajem ciljne banke;
(d)   
njegov poslovni načrt v zvezi s prihodnjimi dejavnostmi in ureditvijo
notranjega upravljanja ciljne banke, vključno z njenim položajem v skupini, v
primeru, ko ciljna banka zaradi pridobitve kvalificiranega deleža postane del
skupine;
(e)   
zaveze, ki jih je bodoči kvalificirani imetnik podal v zvezi z
zagotavljanjem kapitalske ali likvidnostne podpore ciljni banki.
7. člen
(Preprečevanje pranja denarja in financiranja terorizma)
(1) Pri presoji suma pranja denarja in financiranja
terorizma Banka Slovenije ugotavlja, ali:
(a)   
obstajajo razlogi za sum, da je bodoči kvalificirani imetnik bil vpleten
ali pa je vpleten:
- 
v dejanja ali poskuse pranja denarja, kot je opredeljeno v prvem
odstavku 2. člena Zakona o preprečevanju pranja denarja in financiranja
terorizma (Uradni list RS, št. 68/16; v nadaljevanju ZPPDFT-1),
- 
v dejanja ali poskuse financiranja terorizma oziroma v teroristična
dejanja ali poskuse terorističnih dejanj, kot je opredeljeno v drugem odstavku
oziroma tretjem odstavku 2. člena ZPPDFT-1;
(b)   
obstajajo razlogi za sum, da je bilo ali bo v zvezi s pridobitvijo kvalificiranega
deleža storjeno dejanje pranja denarja ali financiranja terorizma ali
teroristično dejanje, kot opredeljeno v točki (a) prvega odstavka tega člena;
(c)   
bo pridobitev kvalificiranega deleža povečala tveganje pranja denarja
ali financiranja terorizma iz prvega odstavka 13. člena ZPPDFT-1.
(2) Pri presoji okoliščin iz prvega odstavka tega člena
Banka Slovenije upošteva ugotovitve iz presoje integritete bodočega kvalificiranega
imetnika v povezavi s področjem pranja denarja in financiranja terorizma iz
drugega odstavka 3. člena tega sklepa ter ocenjuje zlasti:
(a)   
izvor sredstev za financiranje dejavnosti bodočega kvalificiranega
imetnika, vključno z izvorom sredstev za financiranje pridobitve
kvalificiranega deleža;
(b)   
način izvedbe in sledljivost finančnih transakcij za pridobitev kvalificiranega
deleža, vključno z osebami, ki sodelujejo pri izvedbi teh finančnih transakcij;
(c)   
dejanskega lastnika bodočega kvalificiranega imetnika, kot je opredeljen
v 33. členu ZPPDFT-1;
(d)   
standarde glede preprečevanja pranja denarja in financiranja terorizma v
državi sedeža oziroma državi rezidentstva bodočega kvalificiranega imetnika;
(e)   
osebe, ki imajo tesne poslovne ali osebne vezi z bodočim kvalificiranim
imetnikom, vključno z njegovimi dejanskimi lastniki.
(3) Banka Slovenije se za namen presoje suma pranja
denarja in financiranja terorizma posvetuje z Uradom RS za preprečevanje pranja
denarja in drugimi organi, pristojnimi za preprečevanje pranja denarja in
financiranje terorizma.
8. člen
(Uporaba načela sorazmernosti)
(1) Banka Slovenije pri presoji primernosti bodočega
kvalificiranega imetnika upošteva načelo sorazmernosti, kar pomeni, da pri
presoji izpolnjevanja meril iz 3. do 7. člena tega sklepa upošteva:
(a)   
državo sedeža bodočega kvalificiranega imetnika (država članica,
enakovredna tretja država, v kateri za nadzorovane subjekte finančnega sektorja
velja ureditev nadzora, ki je določena za enakovredno pod pogoji iz sektorskih
direktiv in uredb EU, ali tretja država);
(b)   
naravo bodočega kvalificiranega imetnika (fizična ali pravna oseba,
nadzorovan subjekt finančnega sektorja v državi članici oziroma enakovredni
tretji državi ali drug subjekt);
(c)   
dejavnost bodočega kvalificiranega imetnika in družb v skupini, če je
del skupine, ter finančna razmerja med družbami v skupini;
(d)   
kompleksnost lastniške strukture in strukture korporativnega upravljanja
bodočega kvalificiranega imetnika;
(e)   
namen pridobitve kvalificiranega deleža;
(f)    
velikost kvalificiranega deleža, ki ga namerava bodoči kvalificirani
imetnik pridobiti;
(g)   
posebnosti pridobitve kvalificiranega deleža (posel med osebami znotraj
iste skupine ali med osebami, ki niso del iste skupine);
(h)   
vpliv na upravljanje banke, v kateri namerava pridobiti kvalificiran
delež;
(i)    
obstoj dokumentacije in informacij iz preteklih ocen o primernosti
kvalificiranega imetnika;
(j)    
morebitna druga dejstva in okoliščine.
(2) Ne glede na prvi odstavek tega člena se načelo
sorazmernosti ne uporablja pri presoji integritete bodočega kvalificiranega imetnika
in oseb, ki bodo zaradi pridobitve kvalificiranega deleža imele možnost
upravljati banko ali drugače vplivati na njeno poslovanje, iz drugega odstavka
3. člena oziroma 4. člena tega sklepa.
9. člen
(Smiselna uporaba meril za presojo primernosti bodočega
kvalificiranega imetnika)
Določbe 3. do 8. člena tega sklepa o merilih za presojo primernosti
bodočega kvalificiranega imetnika se smiselno uporabljajo tudi za udeležence
kvalificiranega delničarskega sporazuma oziroma bodoče skupne kvalificirane
imetnike.
III. ZAHTEVA ZA IZDAJO DOVOLJENJA ZA PRIDOBITEV
KVALIFICIRANEGA DELEŽA
10. člen
(Zahteva za izdajo dovoljenja)
(1) Zahtevo za izdajo dovoljenja za pridobitev
kvalificiranega deleža iz prvega odstavka 64. člena ZBan-2 vložijo pri
Banki Slovenije neposredni in posredni bodoči imetniki kvalificiranega deleža.
Bodoči končni upravičeni imetnik kvalificiranega deleža lahko zahtevo za izdajo
dovoljenja vloži v imenu ostalih posrednih bodočih imetnikov kvalificiranega
deleža na podlagi njihovega predloženega pooblastila.
(2) Višina posrednega kvalificiranega deleža se
ugotavlja na podlagi uporabe merila za nadzor in merila za množenje iz 6.
poglavja Skupnih smernic o skrbni oceni pri pridobitvah in povečanjih
kvalificiranih deležev v finančnem sektorju.
11. člen
(Dokumentacija k zahtevi za izdajo dovoljenja)
(1) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti dokumentacijo in
informacije iz Priloge 1 tega sklepa ter izpolnjen vprašalnik KVALI iz Priloge
2 tega sklepa in, če je bodoči kvalificirani imetnik fizična oseba, izpolnjen
obrazec FIN iz Priloge 3 tega sklepa.
(2) Banka Slovenije lahko v skladu s petim odstavkom
64. člena ZBan-2 zahteva predložitev dodatnih informacij ali dokumentov,
potrebnih za presojo primernosti bodočega kvalificiranega imetnika, ne glede na
to, ali so navedeni v Prilogi 1 tega sklepa.
(3) Bodoči kvalificirani imetnik lahko Banki Slovenije
predloži v pregled osnutek potrebne dokumentacije za izdajo dovoljenja za
pridobitev kvalificiranega deleža pred vložitvijo formalne zahteve za izdajo
dovoljenja za pridobitev kvalificiranega deleža.
(4) Na zahtevo Banke Slovenije mora bodoči kvalificirani
imetnik za potrebe odločanja o izdaji dovoljenja s strani Evropske centralne
banke (v nadaljevanju ECB), zahtevo za izdajo dovoljenja z vso zahtevano
dokumentacijo iz tega člena prevesti v angleški jezik.
12. člen
(Smiselna uporaba določb glede dokumentacije)
Določbe 11. člena tega sklepa o dokumentaciji, ki jo je
treba priložiti zahtevi za izdajo dovoljenja, se smiselno uporabljajo tudi za
udeležence kvalificiranega delničarskega sporazuma oziroma bodoče skupne
kvalificirane imetnike.
IV. OBVEŠČANJE BANKE SLOVENIJE
13. člen
(Pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice tako, da bi
se zaradi tega njegov delež zmanjšal pod spodnjo mejo razpona, za katerega
velja dovoljenje, mora Banki Slovenije posredovati pisno obvestilo iz četrtega
odstavka 74. člena ZBan-2 najmanj en delovni dan pred nameravano
odtujitvijo delnic. V pisnem obvestilu navede tudi velikost predvidene
spremembe deleža.
(2) Kvalificirani imetnik mora pisnemu obvestilu o
združitvi ali delitvi, pri kateri je udeležen, in o vsaki drugi statusni
spremembi, ki jo posreduje Banki Slovenije na podlagi petega odstavka
74. člena ZBan-2, priložiti izpisek iz sodnega registra oziroma drugega
ustreznega javnega registra.
(3) Finančni holding, mešani finančni holding in mešani
poslovni holding, ki ima v skladu z dovoljenjem za pridobitev kvalificiranega
deleža položaj banki nadrejene osebe, mora Banki Slovenije posredovati pisno
obvestilo iz šestega odstavka 74. člena ZBan-2 o spremembi članov
upravljalnega organa, v roku petih delovnih dni od spremembe.
V. KONČNI DOLOČBI
14. člen
(Prenehanje veljavnosti sklepa)
Z dnem začetka uporabe tega sklepa se preneha uporabljati Sklep
o imetnikih kvalificiranih deležev bank in hranilnic (Uradni list RS,
št. 73/15).
15. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 1. oktobra 2017.
Ljubljana, dne
12. septembra 2017
Boštjan Jazbec l.r.
Predsednik
Sveta Banke Slovenije

Priloga 1: Seznam
dokumentacije in informacij za presojo primernosti bodočega kvalificiranega
imetnika
Priloga 2:
Vprašalnik KVALI k zahtevi za izdajo dovoljenja za kvalificiran delež
Priloga 3: Obrazec FIN
k zahtevi za izdajo dovoljenja za kvalificiran delež