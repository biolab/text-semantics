1. SPLOŠNE DOLOČBE
1. člen
(1) Ta uredba določa vodovarstveno
območje za vodno telo vodonosnikov (v nadaljnjem besedilu: vodovarstveno
območje), ki se uporablja za oskrbo prebivalstva s pitno vodo in se nahaja na
območju občine Jesenice in
občine Kranjska Gora, ter vodovarstveni režim.
(2) Ta uredba določa tudi notranja
območja znotraj vodovarstvenega območja.
2. člen
(1) Vodovarstveno območje sestavljajo
območja zajetij in notranja območja, ki so prikazana na publikacijski karti iz
priloge 1, ki je sestavni del te uredbe.
(2) Območja zajetij so določena okoli
zajetih izvirov Potoki, Koničev stan, Zabukovje, Pod smreko (Medji dol), Izvir
pod Golico, Plavški Rovt in Predor Karavanke ter črpalne vrtine V-2 Plavški
Rovt. Na karti iz prejšnjega odstavka so območja zajetih izvirov prikazana z
znakom, ki je pravokotnik modre barve, zajeti izviri Predor Karavanke pa še z
dodano številko stacionaže, in območje črpalne vrtine z znakom, ki je krog
modre barve.
(3) Notranja območja se delijo na
najožja vodovarstvena območja z najstrožjim vodovarstvenim režimom, ožja vodovarstvena
območja s strožjim vodovarstvenim režimom in širša vodovarstvena območja z
milejšim vodovarstvenim režimom.
(4) Notranja območja iz prejšnjega
odstavka so prikazana na publikacijski karti iz prvega odstavka tega člena in
so označena na naslednji način:
-       
najožje območje z oranžno barvo in oznako »VVO I«,
-       
ožje območje z rumeno barvo in oznako »VVO II« in
-       
širše območje z zeleno barvo in oznako »VVO III«.
(5) Območja zajetih izvirov Predor
Karavanke se določijo s stacionažami 315, 2875, 2982 in 3028. 
(6) Najožje vodovarstveno območje za zajete
izvire Predor Karavanke se določi tudi v predoru Karavanke, in sicer: 
-       
za zajetje na stacionaži 315 med stacionažama 229 in 489, opredeljenima
s koordinatami y: 422732 in x: 146233 ter y: 422756 in x: 146491 (koordinate so
določene v Gauss-Kruegerjevem koordinatnem sistemu); 
-       
za zajetja na stacionaži 2875, 2982 in 3028 med stacionažama 2775 in
3285, opredeljenima s koordinatami y: 423853 in x: 148494 ter y: 424103 in x:
148938 (koordinate so določene v Gauss-Kruegerjevem koordinatnem sistemu).
3. člen
(1) Vodovarstveno območje, notranja
območja in območje zajetja ter njihove geografske meje so prikazani na
digitalnem podatkovnem sloju za raven merila 1:5 000 v državnem koordinatnem
sistemu in vključujejo zlasti naslednje podatke, ki so del vodnega katastra:
-       
identifikacijsko številko vodovarstvenega območja, notranjih območij in
območja zajetja,
-       
šifro posameznega notranjega območja in območja zajetja ter oznako in
ime notranjega območja in območja zajetja,
-       
površino vodovarstvenega območja, notranjih območij in območja zajetja,
-       
datum določitve oziroma uveljavitve vodovarstvenega območja, notranjih
območij in območja zajetja ter
-       
opombe.
(2) Seznam
zemljiških parcel oziroma njihovih delov (v nadaljnjem besedilu: parcele) na
vodovarstvenem območju je v prilogi 2, ki je sestavni del te uredbe. Seznam
parcel je povzet po digitalnem zemljiškem katastru iz oktobra 2012, ki ga vodi
Geodetska uprava Republike Slovenije.
(3) Ne glede na
prejšnji odstavek je za zajete izvire Predor Karavanke seznam parcel v prilogi
2 te uredbe, ki je povzet po digitalnem zemljiškem katastru iz februarja 2014,
ki ga vodi Geodetska uprava Republike Slovenije.
2. UKREPI, PREPOVEDI IN OMEJITVE GLEDE RABE VODE
4. člen
(1) Na najožjem vodovarstvenem območju
je prepovedana raba podzemne vode iz vodnih virov, ki se varujejo s to uredbo,
razen za javno oskrbo s pitno vodo.
(2) Na ožjem in širšem vodovarstvenem
območju se lahko podeli vodna pravica za rabo vode iz vodnih virov, ki se
varujejo s to uredbo, če to ne vpliva na količino in kakovost vode, ki se rabi
ali je namenjena za javno oskrbo s pitno vodo.
3. UKREPI, PREPOVEDI IN OMEJITVE GLEDE GRADNJE
5. člen
(1) Na območju zajetja je prepovedana
gradnja, razen gradnje, ki je namenjena za javno oskrbo s pitno vodo in je
zanjo pridobljeno vodno soglasje.
(2) Na območju zajetja je prepovedano
opravljanje dejavnosti, ki bi lahko vplivale na spremembo lastnosti ali kakovost
pitne vode, razen dejavnosti, ki je namenjena za javno oskrbo s pitno vodo.
6. člen
(1) Na notranjih območjih sta
prepovedani gradnja in izvedba gradbenih del.
(2) Ne glede na prejšnji odstavek je
na notranjih območjih dovoljena rekonstrukcija obstoječih ali gradnja novih
vojaških objektov, objektov za zaščito in reševanje ob naravnih in drugih
nesrečah ter objektov za varnost, če se pri rekonstrukciji ne spremenita
velikost in namembnost objekta in če sprememba rabe objekta ali gradnja novega
objekta ne pomeni povečanja tveganja za onesnaženje vodnega telesa in če je pri
rekonstrukciji ali gradnji novega objekta k projektnim rešitvam iz projekta za
pridobitev gradbenega dovoljenja po predpisih o graditvi objektov izdano vodno
soglasje ter so zagotovljeni zaščitni ukrepi, s katerimi se preprečijo negativni
vplivi na stanje površinskih in podzemnih voda.
(3) Ne glede na prvi odstavek tega
člena so na notranjih območjih zaradi zagotavljanja varnosti, rednosti in
nemotenosti zračnega prometa dovoljena vzdrževalna dela na sistemih in napravah
navigacijskih služb zračnega prometa v skladu s predpisi, ki urejajo letalstvo,
in predpisi, ki urejajo graditev objektov, ter se za izvajanje teh del izda
vodno soglasje, če so zagotovljeni zaščitni ukrepi, s katerimi se preprečijo
negativni vplivi na stanje površinskih in podzemnih voda.
(4) Ne glede na prvi odstavek tega
člena je na notranjih območjih dovoljena odstranitev objektov ob hkratni
ukinitvi internega kanalizacijskega omrežja.
(5) Ne glede na prvi odstavek tega člena je
na širšem vodovarstvenem območju zajetja Predor Karavanke dovoljeno izvajanje
vzdrževanja objekta ter vzdrževalnih del v javno korist na železniški
infrastrukturi v skladu s predpisi, ki urejajo graditev, in se za izvajanje teh
del izda vodno soglasje, če so zagotovljeni zaščitni ukrepi, s katerimi se
preprečijo negativni vplivi na stanje površinskih in podzemnih voda.
6.a člen
(1) Ne glede na določbe 5. in 6. člena te
uredbe je na območju zajetja in na notranjih območjih za zajete izvire Predor
Karavanke dovoljena gradnja cestnega predora ter z njim povezane ureditve in
naprave, če je gradnja v skladu s predpisi, ki urejajo umeščanje predora v
prostor, in se izda vodno soglasje, če je iz analize tveganja za onesnaženje
razvidno, da je to tveganje zaradi gradnje, izvajanja gradbenih del in obratovanja
cestnega predora sprejemljivo, in so zagotovljeni zaščitni ukrepi, s katerimi
se preprečijo negativni vplivi na stanje površinskih in podzemnih voda, ter če
so upoštevani naslednji posebni pogoji: 
-       
predor mora biti izveden tako, da je preprečeno vsakršno izpiranje ali
izcejanje onesnaževal iz predora v podzemno vodo; 
-       
zagotoviti je treba učinkovito dreniranje zaledne kamninske (hribinske)
podzemne vode; 
-       
za izvedbo tesnilnih sistemov (tesnilne zavese, injektiranje, uporaba
brizganega betona) se uporablja beton z nealkalnimi pospeševalci vezanja. Pri
gradnji se za beton lahko uporabljajo le tisti dodatki, ki ne vsebujejo
škodljivih snovi za tla, vodno okolje in zdravje ljudi; 
-       
zagotoviti je treba ukrepe za čim manjše zmanjšanje prepustnosti kamnine
v vodonosniku. Če se zaradi gradnje ta prepustnost manjša, je treba izvesti
dodatne (globinske) drenažne ukrepe; 
-       
zajete izvire Predor Karavanke je treba preurediti tako, da se količine
vode ohranijo ali povečajo, pri čemer se ne sme spremeniti njena kakovost. Če
se zaradi gradnje cestnega predora ter z njim povezanih ureditev in naprav
zajeti izviri Predor Karavanke poškodujejo ali uničijo, je treba vzpostaviti
novo zajetje za javno oskrbo s pitno vodo s tehnično ustreznimi objekti, ki
morajo ustrezati standardom za zajem in distribucijo pitne vode, pri čemer mora
biti zagotovljeno vzdrževanje objektov in naprav v zajetjih; 
-       
zagotoviti je treba monitoring podzemne vode, s katerim se spremlja
vpliv gradnje in obratovanja predora na kakovost in količino podzemne vode; 
-       
odpadne vode se ne smejo mešati z zajetimi izviri ali zalednimi vodami; 
-       
med gradnjo in obratovanjem je treba vse odpadne vode iz predorov zajeti
in odvesti z vodovarstvenega območja. Za preprečitev izgube odpadnih voda v
vodonosnik morajo biti odvodni jarki utrjeni in zatesnjeni; 
-       
med gradnjo je na območju gradbišča parkiranje, vzdrževanje naprav in
opreme ter pretakanje goriva na neutrjenih površinah ali utrjenih površinah, ki
nimajo zagotovljenega zbiranja in odvajanja odpadnih voda, prepovedano; 
-       
uporaba gradbenih odpadkov za zapolnjevanje kavern je prepovedana; 
-       
med gradnjo in obratovanjem cestnega predora je treba o morebitni
nesreči, vdoru vode ali mulja in kakršnem koli izlitju nemudoma obvestiti
upravljavca zajetih izvirov Predor Karavanke; 
-       
z analizo tveganja in zaščitnimi ukrepi morajo biti seznanjeni
upravljavec zajetih izvirov Predor Karavanke, izvajalci obvezne občinske javne
službe za oskrbo s pitno vodo v občinah Jesenice in Kranjska Gora ter Občina
Jesenice in Občina Kranjska Gora, ki morajo dati mnenje v postopku pridobivanja
vodnega soglasja.
7. člen
(1) Ne glede na prvi odstavek
prejšnjega člena je na najožjem vodovarstvenem območju za zajetje Plavški Rovt
za kmetijo z identifikacijsko številko kmetijskega gospodarstva KMG-MID 100352307
ali njenega pravnega naslednika dovoljena rekonstrukcija obstoječih
stanovanjskih in nestanovanjskih objektov, namenjenih izvajanju kmetijske
dejavnosti, in se izda vodno soglasje, če so zagotovljeni zaščitni ukrepi, s
katerimi se preprečijo negativni vplivi na stanje površinskih in podzemnih
voda, in če so upoštevane prepovedi in pogoji glede odvajanja odpadnih voda v
skladu s predpisi, ki urejajo emisijo snovi pri odvajanju odpadnih voda.
(2) Ne glede na prvi odstavek
prejšnjega člena je na najožjem vodovarstvenem območju za zajetje Plavški Rovt
za kmetijo z identifikacijsko številko kmetijskega gospodarstva KMG-MID
100323207 ali njenega pravnega naslednika dovoljeno izvesti posege za osušitev
kmetijskega zemljišča in se izda vodno soglasje, če so zagotovljeni zaščitni
ukrepi, s katerimi se preprečijo negativni vplivi na stanje površinskih in podzemnih
voda.
(3) Ne glede na prvi odstavek
prejšnjega člena je na najožjem vodovarstvenem območju za zajetje Izvir pod
Golico dovoljena rekonstrukcija obstoječe tovorne žičnice za oskrbo planinske
koče in se izda vodno soglasje, če so zagotovljeni zaščitni ukrepi, s katerimi
se preprečijo negativni vplivi na stanje površinskih in podzemnih voda.
8. člen
(1) Ne glede na prvi odstavek 6. člena
te uredbe je na ožjem vodovarstvenem območju za zajetji Plavški Rovt in Planina
pod Golico dovoljena rekonstrukcija obstoječih stanovanjskih in nestanovanjskih
objektov, namenjenih izvajanju kmetijske dejavnosti, ter se izda vodno
soglasje, če so zagotovljeni zaščitni ukrepi, s katerimi se preprečijo
negativni vplivi na stanje površinskih in podzemnih voda.
(2) Ne glede na prvi odstavek 6. člena
te uredbe je na ožjem vodovarstvenem območju za zajetje Izvir pod Golico na
Golici dovoljena rekonstrukcija obstoječega objekta za turistične namene in se
izda vodno soglasje, če iz analize tveganja za onesnaženje izhaja, da so
zagotovljeni zaščitni ukrepi, s katerimi se preprečijo negativni vplivi na
stanje površinskih in podzemnih voda.
(3) Ne glede na prvi odstavek 6. člena
te uredbe sta na ožjem vodovarstvenem območju za zajetje Planina pod Golico
dovoljena rekonstrukcija in vzdrževanje obstoječih počitniških hiš ter se izda
vodno soglasje, če so zagotovljeni zaščitni ukrepi, s katerimi se preprečijo
negativni vplivi na stanje površinskih in podzemnih voda.
(4) Rekonstrukcija objektov iz tega
člena je dovoljena, če so upoštevane prepovedi in pogoji glede odvajanja odpadnih
voda v skladu s predpisi, ki urejajo emisijo snovi pri odvajanju odpadnih voda.
9. člen
(1) Ne glede na prvi odstavek 6. člena te
uredbe je na širšem vodovarstvenem območju za zajetje Pod smreko (Medji dol)
dovoljena rekonstrukcija pastirskega stanu na planini Seča in se izda vodno
soglasje, če so zagotovljeni zaščitni ukrepi, s katerimi se preprečijo
negativni vplivi na stanje površinskih in podzemnih voda.
(2) Ne glede na prvi odstavek 6. člena te
uredbe je na širšem vodovarstvenem območju za zajete izvire Predor Karavanke
dovoljena rekonstrukcija pastirskih koč na planinah Dovška Rožca, Jeseniška
Rožca in Lengarjev rovt in se izda vodno soglasje, če so zagotovljeni zaščitni
ukrepi, s katerimi se preprečijo negativni vplivi na stanje površinskih in
podzemnih voda.
9.a člen
(1) Ne glede na 6. člen te uredbe je na
širšem vodovarstvenem območju za zajetje Predor Karavanke dovoljena gradnja
železniškega predora s pripadajočo prometno signalizacijo in opremo ter
inštalacijami in se izda vodno soglasje oziroma mnenje v postopku izdaje
gradbenega dovoljenja, če:
-       
je iz rezultatov analize tveganja za onesnaženje, ki se izdela za vse
načrtovane objekte, razvidno, da so zagotovljeni zaščitni ukrepi, s katerimi se
preprečijo negativni vplivi na vodni režim ter stanje površinskih in podzemnih
voda, zlasti na kakovost in količino podzemne vode, ter da je tveganje za
onesnaženje zaradi tega posega sprejemljivo,
-       
občini Jesenice in Kranjska Gora podata izjavo, iz katere je razvidno,
da sta seznanjeni z gradnjo predora, ter
-       
so izpolnjeni pogoji iz 9.b člena te uredbe.
(2) Z analizo tveganja ter zaščitnimi in
omilitvenimi ukrepi iz prejšnjega odstavka se seznanijo upravljavec zajetja
Predor Karavanke, izvajalci obvezne občinske javne službe za oskrbo s pitno
vodo v občinah Jesenice in Kranjska Gora ter občini Jesenice in Kranjska Gora.
9.b člen
(1) Ne glede na prvi odstavek 6. člena in
9.a člen te uredbe je pri gradnji in obratovanju železniškega predora treba
izpolnjevati tudi naslednje pogoje:
1.     
zagotoviti je treba učinkovito dreniranje zaledne kamninske (hribinske)
podzemne vode,
2.     
zagotoviti je treba ukrepe za čim manjše zmanjšanje prepustnosti kamnine
v vodonosniku, pri čemer je treba izvesti dodatne (globinske) drenažne ukrepe,
če se zaradi gradnje ta prepustnost manjša,
3.     
med gradnjo so na območju gradbišča prepovedani parkiranje, vzdrževanje
naprav in opreme ter pretakanje goriva na neutrjenih površinah ali utrjenih
površinah, ki nimajo zagotovljenega zbiranja in odvajanja odpadnih voda,
4.     
uporaba gradbenih odpadkov za zapolnjevanje kavern je prepovedana,
5.     
za izvedbo tesnilnih sistemov (npr. tesnilne zavese, injektiranje,
uporaba brizganega betona) se uporablja beton z nealkalnimi pospeševalci
vezanja. Uporaba injekcijskih mas, ki bi spreminjale kemično stanje podzemne
vode v vodonosniku, ni dovoljena. Pri gradnji se za beton lahko uporabljajo le
tisti dodatki, ki ne vsebujejo škodljivih snovi za tla, vodno okolje in zdravje
ljudi,
6.     
odpadne vode se ne smejo mešati z zajetimi izviri ali zalednimi vodami,
7.     
odpadne vode iz predora je treba zajeti in odvajati zunaj
vodovarstvenega območja. Cevovod, po katerem se odvaja odpadna voda, mora biti
izveden tako, da je preprečeno kakršno koli uhajanje, izcejanje ali ponikanje v
podzemno vodo ali zajetje. Če se odpadna voda odvaja po odvodnih jarkih, so ti
utrjeni in zatesnjeni,
8.     
o morebitni nesreči, vdoru vode ali mulja in kakršnem koli izlitju je
treba nemudoma obvestiti upravljavca zajetja Predor Karavanke ter izvajalce
obvezne občinske javne službe za oskrbo s pitno vodo v občinah Jesenice in
Kranjska Gora, ter
9.     
zagotoviti je treba monitoring podzemne vode, s katerim se spremlja
vpliv gradnje in obratovanja predora na kakovost in količino podzemne vode.
(2) Ne glede na 6. točko prejšnjega
odstavka se za rekonstrukcijo, vzdrževanje objekta in vzdrževalna dela v javno
korist obstoječega železniškega predora lahko dopusti odvajanje odpadnih voda v
vodotesnem mešanem sistemu, če ta dosega enako ali manjšo stopnjo tveganja kot
pri ločenem sistemu in je iz analize tveganja za onesnaženje razvidno, da so
zagotovljeni zaščitni ukrepi, s katerimi se preprečijo negativni vplivi na
vodni režim ter stanje površinskih in podzemnih voda, zlasti na kakovost in
količino podzemne vode, ter da je tveganje za onesnaženje zaradi tega posega
sprejemljivo.
10. člen
(1) Ne glede na prvi odstavek 6. člena
te uredbe sta na ožjih in širših vodovarstvenih območjih dovoljeni gradnja in
izvedba gradbenih del ter se izda vodno soglasje, če so zagotovljeni zaščitni
ukrepi, s katerimi se preprečijo negativni vplivi na stanje površinskih in
podzemnih voda, za nezahtevne in enostavne objekte v skladu s predpisi, ki
urejajo razvrščanje objektov glede na zahtevnost, in sicer za:
-       
majhno stavbo, če gre za garažo ali drvarnico;
-       
majhno stavbo kot dopolnitev obstoječe pozidave, če gre za lopo, uto,
nadstrešek, senčnico, vetrolov, drvarnico;
-       
pomožni objekt v javni rabi, če gre za objekt za razsvetljavo, drog,
grajeno opremo trim steze, grajeno spominsko obeležje, spomenik, kip, križ,
kapelico (edikulo), cestni snegolov, objekt javne razsvetljave, cestni silos;
-       
ograjo ali podporni zid;
-       
malo komunalno čistilno napravo z zmogljivostjo do vključno 50
populacijskih enot;
-       
nepretočno greznico, če gre za zbiranje, odvajanje in čiščenje komunalne
odpadne vode v skladu s predpisom, ki ureja emisijo snovi pri odvajanju odpadne
vode iz malih komunalnih čistilnih naprav;
-       
rezervoar za vodo;
-       
priključek na objekte gospodarske javne infrastrukture in daljinskega
ogrevanja;
-       
samostojno parkirišče;
-       
kolesarsko pot ali pešpot;
-       
vodno zajetje in objekte za akumulacijo vode in namakanje, če gre za
vodni zbiralnik in za gašenje požara;
-       
objekt za rejo živali, če gre za čebelnjak;
-       
pomožni kmetijsko-gozdarski objekt, če gre za kozolec, skedenj, senik,
pokrito skladišče za lesna goriva, grajeno napajalno korito, silos, krmišče,
grajeno ograjo ter oporo za trajne nasade, grajeno poljsko pot, grajeno gozdno
cesto, grajeno ograjo za pašo živine, grajeno molzišče, grajeno oboro, hlevski
izpust, gnojišče ter zbiralnik gnojnice in gnojevke. Dno grajenega molzišča,
hlevskega izpusta, gnojišča, zbiralnika gnojnice in gnojevke mora biti najmanj
2 metra nad najvišjo gladino podzemne vode. Gnojišče ter zbiralnik gnojnice in
gnojevke morata biti zgrajena v skladu s predpisom, ki ureja varstvo voda pred
onesnaževanjem z nitrati iz kmetijskih virov;
-       
objekt za kmetijske proizvode in dopolnilno dejavnost, če gre za sirarno
in sušilnico sadja;
-       
pomožni komunalni objekt;
-       
pomožni objekt na smučišču, če gre za objekt za obratovanje smučišča in
zagotavljanje varnosti na smučišču;
-       
pomožni objekt, namenjen obrambi in varstvu pred naravnimi in drugimi
nesrečami, ter pomožni objekt za spremljanje stanja okolja in naravnih pojavov.
(2) Ne glede na trinajsto alinejo
prejšnjega odstavka je gradnja gozdnih cest in grajenih gozdnih vlak na
notranjih območjih za zajetje Pod smreko (Medji dol) prepovedana. Vodno
soglasje se izda za izvedbo po zraku speljane prenosne žičnice za spravilo
lesa, če so zagotovljeni zaščitni ukrepi, s katerimi se preprečijo negativni
vplivi na stanje površinskih in podzemnih voda, ter če je izvedba žičnice za
spravilo lesa pred izdajo vodnega soglasja usklajena z izvajalcem obvezne
občinske javne službe za oskrbo s pitno vodo.
(3) Ne glede na prvi odstavek 6. člena
te uredbe je na ožjih in širših vodovarstvenih območjih dovoljeno vzdrževanje
objektov v skladu s predpisom, ki ureja razvrščanje objektov glede na
zahtevnost, razen izvedbe vrtine ali izkopa ter namestitve toplotne črpalke
voda-voda ali zemlja-voda (geosonda, horizontalni kolektor …) in namestitve
premičnih rezervoarjev za utekočinjen naftni plin ali nafto s priključkom na
objekt.
4. PREPOVEDI, OMEJITVE IN ZAŠČITNI UKREPI V ZVEZI Z RAVNANJEM
Z ZEMLJIŠČI
11. člen
(1) Na notranjih območjih so na
kmetijskih zemljiščih prepovedani:
-       
gnojenje z gnojnico in gnojevko;
-       
preoravanje trajnega travinja, razen travinja (trave, detelje,
deteljno-travne mešanice in travno-deteljne mešanice), ki je vključeno v
kolobar;
-       
gnojenje brez gnojilnega načrta;
-       
gnojenje z mešanico komunalne odpadne vode, gnojnice ali gnojevke, ki
nastaja na kmetijskem gospodarstvu, ne glede na čas njenega skladiščenja;
-       
shranjevanje organskih gnojil, določenih v skladu s predpisom, ki ureja
varstvo voda pred onesnaževanjem z nitrati iz kmetijskih virov;
-       
uporaba blata, določenega v skladu s predpisom, ki ureja uporabo blata
iz komunalnih čistilnih naprav v kmetijstvu, kot gnojilo v kmetijstvu;
-       
shranjevanje blata, določenega v skladu s predpisom, ki ureja uporabo
blata iz komunalnih čistilnih naprav v kmetijstvu;
-       
uporaba komposta ali pregnitega blata 1. ali 2. razreda okoljske
kakovosti, določenega v skladu s predpisom, ki ureja obdelavo biološko
razgradljivih odpadkov;
-       
shranjevanje komposta ali pregnitega blata 1. ali 2. razreda
okoljske kakovosti, določenega v skladu s predpisom, ki ureja obdelavo biološko
razgradljivih odpadkov;
-       
vnos zemeljskega izkopa, umetno pripravljene zemljine ali polnila,
določenih v skladu s predpisom, ki ureja obremenjevanje tal z vnašanjem
odpadkov.
(2) Največja dovoljena količina dušika
pri gnojenju trajnega travinja z mineralnimi gnojili, ki vsebujejo dušik, zunaj
časovnih prepovedi, določenih v predpisu, ki ureja varstvo voda pred
onesnaževanjem z nitrati iz kmetijskih virov, na notranjih območjih ne sme
presegati 50 kg N/ha za vsako košnjo.
(3) Na pašnih površinah na notranjih
območjih je razen izločkov živali na paši prepovedano dodajanje organskih in
mineralnih gnojil.
(4) Gnojilni načrt iz tretje alineje
prvega odstavka tega člena mora biti v pisni obliki in ob inšpekcijskem nadzoru
na vpogled pristojnemu inšpektorju, če ta to zahteva. Vsebovati mora najmanj
podatke o vrsti in količini uporabljenega mineralnega ali organskega gnojila za
posamezno kmetijsko rastlino ter okvirni čas gnojenja. Gnojilni načrt se izdela
v skladu s smernicami za strokovno utemeljeno gnojenje, ki so objavljene na
spletnih straneh ministrstva, pristojnega za kmetijstvo. Za analizo tal za
gnojilni načrt se lahko odvzame en povprečen vzorec tal na vsakih pet let za
več parcel skupaj, če gre za enako rabo in enake talne lastnosti na teh
parcelah.
12. člen
Ne glede na določbe prve alineje prvega
odstavka prejšnjega člena je gnojenje z gnojnico in gnojevko dovoljeno na
kmetijskih površinah na širšem vodovarstvenem območju za zajetje Plavški Rovt
za kmetije z identifikacijskimi številkami kmetijskih gospodarstev KMG-MID
100323207, KMG-MID 100352307 in KMG-MID 100200253 ali njihove pravne naslednike
ter na ožjem in širšem vodovarstvenem območju za zajetje Planina pod Golico za
kmetiji z identifikacijskima številkama kmetijskih gospodarstev KMG-MID
100358430 in KMG-MID 100366014 ali njune pravne naslednike, če se gnojenje z gnojevko
in gnojnico izvaja v skladu s predpisom, ki ureja varstvo voda pred
onesnaževanjem z nitrati iz kmetijskih virov, in na podlagi izdelanega
gnojilnega načrta iz četrtega odstavka prejšnjega člena.
13. člen
Ne glede na določbe druge alineje prvega
odstavka 11. člena te uredbe je preoravanje trajnega travinja dovoljeno na
kmetijskih površinah na širšem vodovarstvenem območju za zajetje Plavški Rovt
za kmetiji z identifikacijskima številkama kmetijskih gospodarstev KMG-MID
100352307 in KMG-MID 100200253 ali njune pravne naslednike ter na širšem vodovarstvenem
območju za zajetje Planina pod Golico za kmetijo z identifikacijsko številko
kmetijskega gospodarstva KMG-MID 100358430 ali njenega pravnega naslednika.
14. člen
Če se na kmetijskih gospodarstvih izvaja
paša živine in so ograde s pašnimi površinami tudi na notranjih območjih, se
živali v teh ogradah lahko pasejo na naslednji način:
-       
korita za dokrmljevanje in napajanje živali ter korita za rudnine
(solnika) morajo biti nameščena tako, da se s premikanjem teh korit po pašni
površini onemogočita dolgotrajno zbiranje živali na enem mestu in neenakomerna
porazdelitev živalskih izločkov po zemljišču;
-       
pašo je treba prekiniti, če se na pašni površini travna ruša uniči
zaradi gaženja.
15. člen
(1) Na notranjih območjih je dovoljeno
pogozdovanje, če so zagotovljeni zaščitni ukrepi, s katerimi se preprečijo negativni
vplivi na stanje površinskih in podzemnih voda. Pred začetkom del na najožjih
vodovarstvenih območjih je treba o tem obvestiti izvajalca obvezne občinske
javne službe za oskrbo s pitno vodo.
(2) Na notranjih območjih je v gozdu
prepovedana oskrba strojev in naprav z gorivom in olji, razen če gre za
biološko razgradljive vrste olja.
(3) Na ožjih in širših vodovarstvenih
območjih sta dovoljena sečnja in spravilo lesa z mehanizacijo. Pred začetkom
del na najožjih vodovarstvenih območjih je treba o tem obvestiti izvajalca
obvezne občinske javne službe za oskrbo s pitno vodo.
(4) Na notranjih območjih za zajetje
Pod smreko (Medji dol) morata biti sečnja in spravilo lesa ob naravnih nesrečah
izvedena v dogovoru z izvajalcem obvezne občinske javne službe za oskrbo s
pitno vodo.
16. člen
Zatiranje škodljivih organizmov s kemičnimi
ukrepi in uporabo fitofarmacevtskih sredstev je na kmetijskih zemljiščih, v
gozdu, na gradbenih parcelah in objektih prometne infrastrukture na notranjih
območjih prepovedano.
17. člen
Na notranjih območjih so v gozdu, na
gradbenih parcelah in objektih prometne infrastrukture prepovedani:
-       
gnojenje, razen če gre za gnojenje vrtov ob stanovanjskih stavbah;
-       
gnojenje z mešanico komunalne odpadne vode, gnojnice ali gnojevke, ki
nastaja na kmetijskem gospodarstvu, ne glede na čas njenega skladiščenja;
-       
shranjevanje organskih gnojil, določenih v skladu s predpisom, ki ureja
varstvo voda pred onesnaževanjem z nitrati iz kmetijskih virov;
-       
uporaba komposta ali pregnitega blata 1. ali 2. razreda okoljske
kakovosti, določenega v skladu s predpisom, ki ureja obdelavo biološko
razgradljivih odpadkov;
-       
shranjevanje komposta ali pregnitega blata 1. ali 2. razreda
okoljske kakovosti, določenega v skladu s predpisom, ki ureja obdelavo biološko
razgradljivih odpadkov,
-       
uporaba blata, določenega v skladu s predpisom, ki ureja uporabo blata
iz komunalnih čistilnih naprav v kmetijstvu, kot gnojilo v kmetijstvu;
-       
shranjevanje blata, določenega v skladu s predpisom, ki ureja uporabo
blata iz komunalnih čistilnih naprav v kmetijstvu;
-       
vnos zemeljskega izkopa, umetno pripravljene zemljine ali polnila,
določenih v skladu s predpisom, ki ureja obremenjevanje tal z vnašanjem
odpadkov, če gre za vnos v gozdu.
5. DRUGE ZAHTEVE IN OMEJITVE
18. člen
Gradnja krmišč in lovskih prež na najožjih
vodovarstvenih območjih je prepovedana.
19. člen
(1) Na notranjih območjih sta
poseganje v vodotoke ali priobalna zemljišča ter odvzem naplavin iz vodotokov
in priobalnih zemljišč prepovedana, razen če gre za izvajanje javne službe
vzdrževanja vodnih in priobalnih zemljišč ali za izvajanje ukrepov varstva pred
škodljivim delovanjem voda v skladu s predpisi, ki urejajo vode.
(2) Na notranjih območjih je poseganje
na območjih zemeljskih, hribinskih in snežnih plazov prepovedano, razen če gre
za izvajanje javne službe izvajanja ukrepov varstva pred škodljivim delovanjem
voda v skladu s predpisi, ki urejajo vode.
20. člen
(1) Na notranjih območjih sta gradnja
in obnova lokalnih in gozdnih cest ter javnih poti, distribucijskih
elektroenergetskih vodov, telekomunikacijskih vodov, plinovodov za zemeljski
plin, cevovodov za pitno in odpadno vodo dovoljeni, če gre za komunalno
opremljanje zemljišč za obstoječe objekte na teh območjih, ter se izda vodno
soglasje, če so zagotovljeni zaščitni ukrepi, s katerimi se preprečijo
negativni vplivi na stanje površinskih in podzemnih voda.
(2) Promet vozil, ki prevažajo gorivo
in druge nevarne snovi po cestah čez notranja območja, je prepovedan, razen če
gre za oskrbo objektov, katerih gradnja ali obnova je dovoljena v skladu s to
uredbo.
(3) Skladiščenje goriva in drugih
nevarnih snovi v objektih na notranjih območjih je prepovedano, razen če gre za
oskrbo objektov, katerih gradnja ali obnova je dovoljena v skladu s to uredbo, in
so izpolnjeni pogoji iz predpisa, ki ureja skladiščenje nevarnih tekočin v
nepremičnih skladiščnih prostorih.
(4) Na notranjih območjih je
parkiranje vozil zunaj urejenih parkirnih površin prepovedano.
(5) Na notranjih območjih je vožnja s
štirikolesniki, motornimi kolesi, kolesi ali motornimi sanmi zunaj javnih cest
in poti prepovedana.
(6) Ne glede na določbe drugega odstavka
tega člena je promet vozil, ki prevažajo nevarne snovi po državnih cestah čez
notranja območja, dovoljen v skladu s predpisi, ki urejajo prevoz nevarnega
blaga.
21. člen
(1) Lastniki ali drugi posestniki
zemljišč na notranjih območjih morajo izvajalcem obvezne občinske javne službe
za oskrbo s pitno vodo ali izvajalcu državnega spremljanja stanja voda
dopustiti dostop in redno vzdrževanje objektov za izvajanje meritev količin in
kakovosti vode, izvajanje meritev ter odvzem vzorcev ali gradnjo novih objektov
za izvajanje meritev količin in kakovosti vode.
(2) Ukinitev ali odstranitev objektov
za izvajanje meritev iz prejšnjega odstavka lahko odobri samo izvajalec obvezne
občinske javne službe za oskrbo s pitno vodo na vodovarstvenem območju ali
izvajalec državnega spremljanja stanja voda, izvede pa od njega pooblaščeni
izvajalec.
6. NADZOR
22. člen
(1) Nadzor nad izvajanjem te uredbe v
zvezi s:
10.  
prepovedjo v zvezi z ravnanjem na kmetijskih zemljiščih in v gozdu ter s
prepovedjo uporabe fitofarmacevtskih sredstev in sredstev za zaščito lesa na
kmetijskih zemljiščih opravljajo inšpektorji, pristojni za kmetijstvo,
11.  
prepovedmi in omejitvami za gradnjo objektov in izvedbo gradbenih del
ter s prepovedmi in omejitvami za gradnjo nezahtevnih in enostavnih objektov
opravljajo gradbeni inšpektorji,
12.  
prepovedjo v zvezi z ravnanjem na nekmetijskih zemljiščih opravljajo
inšpektorji, pristojni za varstvo okolja, in
13.  
prepovedmi in omejitvami neposredno ob zajetju opravljajo zdravstveni
inšpektorji.
(2) Nadzor nad izvajanjem drugih
določb te uredbe opravljajo inšpektorji, pristojni za varstvo okolja.
7. KAZENSKE DOLOČBE
23. člen
(1) Z globo od 4.000 do 41.700 eurov se
za prekršek kaznuje pravna oseba, če:
-       
rabi vodo v nasprotju s prvim odstavkom 4. člena te uredbe;
-       
gradi v nasprotju s 5. členom te uredbe;
-       
gradi v nasprotju s 6. členom te uredbe;
-       
gradi brez vodnega soglasja ali v nasprotju z vodnim soglasjem (6., 6.a,
7., 8., 9. in 10. člen te uredbe);
-       
gnoji v nasprotju z 11., 12. in 17. členom te uredbe;
-       
preorava trajno travinje v nasprotju z drugo alinejo prvega odstavka 11.
člena te uredbe;
-       
shranjuje ali uporablja kompost in pregnito blato 1. ali 2. razreda
okoljske kakovosti ali blato iz čistilnih naprav v nasprotju s prvim odstavkom
11. člena in 17. členom te uredbe;
-       
uporablja mineralna gnojila, ki vsebujejo dušik, v nasprotju z drugim
odstavkom 11. člena te uredbe;
-       
dodaja organska ali mineralna gnojila v nasprotju s tretjim odstavkom
11. člena te uredbe;
-       
pase živino v nasprotju s 14. členom te uredbe;
-       
ravna v nasprotju s 15. členom te uredbe;
-       
uporablja fitofarmacevtska sredstva v nasprotju s 16. členom te uredbe;
-       
gradi krmišča in lovske preže v nasprotju z 18. členom te uredbe;
-       
posega v vodotoke ali priobalna zemljišča ter odvzema naplavine iz
vodotokov in priobalnih zemljišč v nasprotju s prvim odstavkom 19. člena te
uredbe;
-       
posega na območja zemeljskih, hribinskih in snežnih plazov v nasprotju z
drugim odstavkom 19. člena te uredbe;
-       
prevaža gorivo in druge nevarne snovi po cestah v nasprotju z drugim
odstavkom 20. člena te uredbe;
-       
skladišči goriva in druge nevarne snovi v nasprotju s tretjim odstavkom
20. člena te uredbe;
-       
parkira vozila v nasprotju s četrtim odstavkom 20. člena te uredbe;
-       
vozi s štirikolesniki, motornimi kolesi, kolesi ali motornimi sanmi v
nasprotju s petim odstavkom 20. člena te uredbe;
-       
ne dopusti dostopa in vzdrževanja objektov za izvajanje meritev količin
in kakovosti vode, izvajanje meritev ter odvzem vzorcev, gradnje novih objektov
ali ukinitve in odstranitve objektov za izvajanje meritev iz prvega odstavka
21. člena te 
uredbe.
(2) Z globo od 2.000 do 4.000 eurov se
za prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
(3) Z globo od 600 do 2.000 eurov se
kaznuje za prekršek iz prvega odstavka tega člena odgovorna oseba pravne osebe
ali odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 200 do 1.200 eurov se
kaznuje za prekršek iz prvega odstavka tega člena posameznik.

Priloga
1: Publikacijska karta
Priloga
2: Seznam zemljiških parcel oziroma njihovih delov na vodovarstvenem območju

Uredba o vodovarstvenem območju za vodno telo
vodonosnikov na območju občine Jesenice (Uradni list RS, št. 62/13) vsebuje naslednje prehodne in
končno določbo:
»8. PREHODNE IN KONČNA DOLOČBA
24. člen
(1) Postopki za izdajo gradbenega
dovoljenja in izdajo vodnega soglasja, začeti pred uveljavitvijo te uredbe, se
končajo po dosedanjih predpisih.
(2) Inšpekcijski postopki z vzorčenjem
tal na kmetijskih zemljiščih na vodovarstvenih območjih v rastni sezoni 2013,
uvedeni pred uveljavitvijo te uredbe, se končajo v skladu s to uredbo.
25. člen
Gnojilni načrti, izdelani pred
uveljavitvijo te uredbe, se lahko uporabljajo do konca obdobja, za katero so
bili izdelani.
26. člen
(1) Izvajalci obvezne občinske javne
službe za oskrbo s pitno vodo na vodovarstvenem območju morajo pripraviti načrt
za označevanje vodovarstvenega območja v skladu s predpisom, ki ureja merila za
označevanje vodovarstvenega območja, najpozneje do 31. decembra 2013.
(2) Na podlagi načrta iz prejšnjega
odstavka morajo biti območja zajetij in notranja območja označena najpozneje do
31. julija 2014.
27. člen
Občina Jesenice in izvajalec obvezne
občinske javne službe za oskrbo s pitno vodo morata zagotoviti namestitev ograj
okoli zajetij v skladu s predpisom, ki določa kriterije za določitev
vodovarstvenega območja, v enem letu od uveljavitve te uredbe.
28. člen
Postopki združevanja parcel na notranjih
območjih iz te uredbe, začeti pred uveljavitvijo te uredbe, se končajo v skladu
z dosedanjimi predpisi.
29. člen
Lastniki in drugi posestniki kmetijskih
zemljišč morajo na kmetijskih zemljiščih zagotoviti izvajanje določb 11., 12.,
13., 14. in 16. člena te uredbe najpozneje do 1. januarja 2014.
30. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vodovarstvenem območju za vodno telo vodonosnikov na območju občine Jesenice
(Uradni list RS, št. 92/14) vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vodovarstvenem območju za vodno telo vodonosnikov na območju občine Jesenice
(Uradni list RS, št. 93/20) vsebuje naslednjo končno določbo:
»KONČNA DOLOČBA
4. člen
Ta uredba začne veljati petnajsti dan po
objavi v Uradnem listu Republike Slovenije.«.