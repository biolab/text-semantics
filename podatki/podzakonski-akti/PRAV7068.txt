I. SPLOŠNE DOLOČBE
1. člen
Ta pravilnik podrobneje ureja prenehanje koncesije za
opravljanje javne veterinarske službe (v nadaljnjem besedilu: koncesija).
2. člen
(1) Koncesija preneha: 
-       
z odvzemom; 
-       
s prenehanjem koncesijske pogodbe. 
(2) Informacijo o prenehanju koncesije objavi Veterinarska
uprava Republike Slovenije (v nadaljnjem besedilu: VURS) na spletnih straneh
http//:www.vurs.si/.
II. ODVZEM KONCESIJE
3. člen
(1) Koncesija se odvzame, če so pri koncesionarju podane
naslednje nepravilnosti: 
-       
ne začne opravljati koncesijske dejavnosti v dogovorjenem roku; 
-       
ne izpolnjuje higiensko-tehničnih ali kadrovskih pogojev; 
-       
pri delu ne upošteva predpisov, pogodbe ali dovoljenj; 
-       
ne izpolnjuje več pogojev za pridobitev koncesije ali je v vlogi podal
neresnične podatke; 
-       
sam ali veterinar, ki je pri njemu zaposlen ravna nestrokovno ali
malomarno, dejanja oziroma opustitve pa negativno vplivajo ali bi lahko
negativno vplivale na zdravje ljudi ali živali; 
-       
ne vodi prepisanih evidenc ali ne pošilja predpisanih poročil oziroma
jih pošilja neredno; 
-       
ne spoštuje rokov za izvedbo storitev v skladu s predpisi; 
-       
nepravilno obračunava storitve; 
-       
ne ravna v skladu z odločbami, izdanimi v okviru inšpekcijskega nadzora
nad koncesijo; 
-       
ne pristane na spremembe koncesijske pogodbe, ki so posledica višje
sile. 
Za višjo silo se štejejo zlasti: 
-       
spremembe predpisov, ki vplivajo na koncesijsko pogodbo; 
-       
spremenjene okoliščine, ki jih ni bilo možno predvideti ob sklenitvi
koncesijske pogodbe.
4. člen
(1) VURS odvzame koncesijo z odločbo v upravnem postopku za
obdobje od enega meseca do enega leta. V času prepovedi lahko prenese VURS
koncesijo na drugega koncesionarja brez javnega razpisa, razen v primeru
koncesije za osemenjevanje živali, ki je podeljena imetniku živali. 
(2) Če so podani razlogi za začasen odvzem koncesije več kot
dvakrat v zadnjih petih letih, se koncesija trajno odvzame in prenese na
drugega koncesionarja na podlagi javnega razpisa. Do izbire novega
koncesionarja lahko prenese VURS izvajanje javne veterinarske službe na drugega
koncesionarja brez javnega razpisa. 
(3) Če se nepravilnosti nanašajo le na določen del
dejavnosti, ki jih opravlja koncesionar na podlagi koncesijske pogodbe, lahko
VURS omeji odvzem koncesije le na tisti del dejavnosti, na katerega se
nepravilnost nanaša.
5. člen
(1) Koncesija se lahko vrne, če koncesionar obvesti VURS, da
zaposleni, ki je povzročil nepravilnost, ki je razlog za odvzem koncesije, ne
opravlja več nalog iz koncesijske pogodbe za čas, ki je naveden v odločbi o
odvzemu koncesije, ali mu je prenehalo delovno razmerje. 
(2) Če veterinar iz prejšnjega odstavka kljub prepovedi
opravlja naloge javne veterinarske službe, VURS koncesionarju odvzame koncesijo
v skladu z odločbo iz prejšnjega odstavka in izvajanje javne veterinarske
službe prenese na drugega koncesionarja brez javnega razpisa.
III. PRENEHANJE KONCESIJSKE POGODBE
6. člen
Koncesijska pogodba preneha: 
-       
s pretekom časa, za katerega je bila sklenjena; 
-       
na podlagi pisne odpovedi; 
-       
v primeru stečaja koncesionarja, z dnem nastanka pravnih posledic
stečajnega postopka; 
-       
v primeru likvidacije, z dnem prenehanja koncesionarja.
7. člen
(1) V primeru pisne odpovedi koncesijske pogodbe preneha
koncesija v šestih mesecih po prejemu pisne odpovedi katerekoli od strank. V
času odpovednega roka je koncesionar dolžan opravljati dejavnosti javne
veterinarske službe v skladu z določili sklenjene koncesijske pogodbe. 
(2) V primeru pisne odpovedi, stečaja ali likvidacije se
koncesija prenese na drugega koncesionarja na podlagi javnega razpisa. Do
izbire novega koncesionarja lahko prenese VURS izvajanje javne veterinarske
službe na drugega koncesionarja brez javnega razpisa.
IV. KONČNA DOLOČBA
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-40/2007
Ljubljana, dne 3. oktobra 2007
EVA 2005-2311-0211
Iztok Jarc l.r. 
Minister 
za kmetijstvo, gozdarstvo in prehrano