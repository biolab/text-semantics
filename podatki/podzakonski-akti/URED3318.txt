1. člen
(vsebina)
Ta uredba določa splošne tehnične in
organizacijske pogoje, ki jih morajo izpolnjevati organizacije za ugotavljanje
skladnosti za potrebe izvajanja ukrepov kmetijske politike in ureditve
kmetijskih trgov kot del nalog Agencije Republike Slovenije za kmetijske trge
in razvoj podeželja, če za posamezen kmetijski trg ni drugače določeno.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
-      
organizacije za ugotavljanje skladnosti so
organizacije, ki ugotavljajo skladnost kmetijskih pridelkov oziroma živil s
predpisanimi zahtevami za posamezne ukrepe znotraj enega ali več kmetijskih
trgov;
-      
akreditacija je strokovni postopek, s katerim
akreditacijska služba s podeljeno akreditacijsko listino formalno potrdi
tehnično usposobljenost organizacije za ugotavljanje skladnosti za izvajanje
nalog na področju ugotavljanja skladnosti kmetijskih pridelkov oziroma živil;
-      
določitev organizacije za ugotavljanje
skladnosti je imenovanje organizacije za ugotavljanje skladnosti z odločbo
ministra, pristojnega za kmetijstvo (v nadaljnjem besedilu: minister);
-      
določen referenčni laboratorij je organizacija
za ugotavljanje skladnosti, ki sodeluje z referenčnimi laboratoriji Evropske
unije in določenimi preskusnimi laboratoriji;
-      
določen preskusni laboratorij je organizacija
za ugotavljanje skladnosti, ki izvaja preskuse, ki so določeni za posamezen
kmetijski trg;
-      
določen certifikacijski organ oziroma kontrolna
organizacija je organizacija za ugotavljanje skladnosti, ki izdaja certifikate.
3. člen
(določen referenčni laboratorij)
Določen referenčni laboratorij za izvajanje
ukrepov kmetijske politike in ureditve kmetijskih trgov je lahko:
-      
določen referenčen laboratorij, ki je določen
na način iz 66. člena Zakona o kmetijstvu (Uradni list RS, št. 54/00, 52/02 –
ZDU-1 in 58/02 – ZMR-1);
-      
javni zavod na področju kmetijstva ali
veterinarstva ali živilstva, ki ima strokovna znanja na tem področju in
izpolnjuje predpisane zahteve za referenčne laboratorije v skladu s predpisi
Evropske unije;
-      
druga pravna ali fizična oseba, ki jo imenuje
minister na podlagi javnega razpisa, in ki ima strokovna znanja na področju
kmetijstva ali veterinarstva ali živilstva, ter izpolnjuje predpisane zahteve
za referenčne laboratorije iz prve alinee tega člena.
4. člen
(določen preskusni laboratorij)
Določen preskusni laboratorij za izvajanje
ukrepov kmetijske politike in ureditve kmetijskih trgov je lahko:
-      
določen preskusni laboratorij za potrebe uradne
kontrole oziroma inšpekcijskega nadzora glede kakovosti, ki izpolnjuje pogoje
iz predpisa, ki ureja tehnične in organizacijske pogoje, ki jih morajo
izpolnjevati preskusni laboratoriji za ugotavljanje skladnosti kmetijskih
pridelkov oziroma živil;
-      
javni zavod na področju kmetijstva ali
veterinarstva ali živilstva, ki ima strokovna znanja na tem področju, in ima s
Slovensko akreditacijo ali tujo nacionalno akreditacijsko organizacijo, ki je
priznana s strani Evropskega združenja za akreditacijo (EA), sklenjeno pogodbo,
in mora pridobiti najkasneje do 30. junija 2005 akreditacijsko listino v skladu
s standardom SIST EN ISO/IEC 17025;
-      
laboratorij, ki je organizacijska enota
državnega organa in ima strokovna znanja na področju kmetijstva, veterinarstva
ali živilstva ter uporablja predpisane preskusne metode za posamezne ukrepe
znotraj enega ali več kmetijskih trgov;
-      
druga pravna ali fizična oseba, ki jo imenuje
minister na podlagi javnega razpisa in ki ima strokovna znanja na področju
kmetijstva ali veterinarstva ali živilstva ter izpolnjuje predpisane zahteve za
preskusne laboratorije iz prve alinee tega člena.
5. člen
(določen certifikacijski organ oziroma
kontrolna organizacija)
Določen certifikacijski organ oziroma
kontrolna organizacija za izvajanje ukrepov kmetijske politike in ureditve
kmetijskih trgov je lahko:
-      
določen certifikacijski organ oziroma kontrolna
organizacija, ki je določena na način iz 65. in 66. člena Zakona o kmetijstvu;
-      
javni zavod na področju kmetijstva ali
veterinarstva ali živilstva, ki ima strokovna znanja na področju kmetijstva ali
veterinarstva ali živilstva, in izpolnjuje predpisane zahteve za določene
certifikacijske organe oziroma kontrolne organizacije, in ima s Slovensko
akreditacijo ali tujo nacionalno akreditacijsko organizacijo, ki je priznana s
strani Evropskega združenja za akreditacijo (EA), sklenjeno pogodbo, in mora
pridobiti najkasneje do 30. junija 2005 akreditacijsko listino v skladu s
standardom SIST EN 45004;
-      
druga pravna ali fizična oseba, ki jo imenuje
minister na podlagi javnega razpisa, in ki ima strokovna znanja na področju
kmetijstva ali veterinarstva ali živilstva, ter izpolnjuje predpisane zahteve
za določene certifikacijske organe oziroma kontrolne organizacije iz prve
alinee tega člena.

Uredba o organizacijah za ugotavljanje
skladnosti za potrebe ureditev kmetijskih trgov (Uradni list RS, št. 38/04)
vsebuje naslednjo končno določbo:
»6. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o organizacijah za
ugotavljanje skladnosti za potrebe ureditev kmetijskih trgov (Uradni list RS,
št. 103/04) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.