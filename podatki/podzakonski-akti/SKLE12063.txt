1. člen
(vsebina sklepa)
(1) Ta sklep določa podrobnejša pravila za izračun
minimalnega kapitala iz 331.f člena in v povezavi s šestim odstavkom 331.f
člena tudi pravila za izračun kapitalskih zahtev za dodatna zavarovanja
pokojninske družbe iz 331.g člena Zakona o pokojninskem in invalidskem
zavarovanju (Uradni list RS, št. 96/12, 39/13, 99/13 – ZSVarPre-C, 101/13 –
ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD,
102/15, 23/17, 40/17, 65/17, 28/19, 75/19, 36/20 – ZIUJP in 49/20 – ZIUZEOP; v
nadaljnjem besedilu: ZPIZ-2).
(2) Ta sklep v skladu z drugim odstavkom 332.g člena ZPIZ-2
določa tudi vsebino poročil, roke in način poročanja kapitalskih zahtev iz 2.
točke prvega odstavka 332.f. člena ZPIZ-2.
2. člen
(kapitalske zahteve – prvi in drugi rezultat)
(1) Za izračun kapitalskih zahtev iz drugega in petega
odstavka 331.f člena ZPIZ-2 se upoštevajo obveznosti iz pokojninskih načrtov
dodatnega zavarovanja, določenih v 25. točki 7. člena ZPIZ-2 in obveznosti iz
pokojninskih načrtov za izplačevanje pokojninskih rent, določenih v 26. točki
7. člena ZPIZ-2.
(2) Za izračun kapitalskih zahtev se obveznosti iz
pokojninskih načrtov razvršča v obveznosti, pri katerih člani v času varčevanja
oziroma prejemniki pokojninskih rent ne prevzemajo naložbenih tveganj in v
obveznosti, pri katerih člani v času varčevanja oziroma prejemniki pokojninskih
rent prevzemajo naložbena tveganja.
(3) Višina kapitalskih zahtev iz drugega in petega odstavka
331.f člena ZPIZ-2 se računa ločeno glede na prevzete obveznosti in sicer za:
I. obveznosti, kjer člani v času varčevanja oziroma
prejemniki pokojninskih rent ne prevzemajo naložbenih tveganj (tj. na primer
obveznost po pokojninskem načrtu za izplačevanje pokojninskih rent, po katerem
so prejemniki pokojninskih rent upravičeni do pripisa dobička),
II. obveznosti, pri katerih člani v času varčevanja oziroma
prejemniki pokojninskih rent prevzemajo naložbena tveganja in pokojninska
družba prevzema naložbeno tveganje (tj. na primer obveznost po pokojninskem
načrtu življenjskega cikla za sredstva v zajamčenem skladu),
III. obveznosti, za katere pokojninska družba ne prevzema
naložbenega tveganja, vendar so stroški upravljanja določeni in nespremenljivi
za obdobje daljše od petih let (tj. na primer obveznost po pokojninskem načrtu
življenjskega cikla za sredstva v skladih, namenjenih najmlajši oziroma srednji
starostni skupini),
IV. obveznosti, za katere pokojninska družba ne prevzema
naložbenega tveganja in stroški upravljanja niso določeni in nespremenljivi,
V. obveznost kritja nevarnosti smrti.
(4) Pokojninska družba izračunava in ugotavlja kapitalske
zahteve iz drugega in petega odstavka 331.f člena ZPIZ-2 na obrazcu, ki je
namenjen izračunu kapitalskih zahtev po prvem in drugem rezultatu in je priloga
in sestavni del tega sklepa (v nadaljnjem besedilu: MK-1).
3. člen
(kapitalske zahteve za dodatna zavarovanja)
(1) Pokojninska družba, ki sklepa dodatna zavarovanja, kot
jih določa Zakona o zavarovalništvu (Uradni list RS, št. 93/15, 9/19 in 49/20 –
ZIUZEOP; v nadaljnjem besedilu ZZavar-1) in sicer pri zavarovalni vrsti
življenjska zavarovanja, izračunava poleg kapitalskih zahtev, določenih v
drugem in petem odstavku 331.f členu ZPIZ-2, tudi kapitalske zahteve za dodatna
zavarovanja na podlagi premijskega in škodnega količnika v skladu s 331.g
členom ZPIZ-2.
(2) Dodatna zavarovanja so zavarovanja iz 19. točke drugega
odstavka 7. člena ZZavar-1 in obsegajo predvsem zavarovanje invalidnosti zaradi
nezgode ali bolezni, zavarovanje smrti zaradi nezgode ter zavarovanje za primer
poškodbe, vključno z zavarovanjem nesposobnosti opravljanja poklica zaradi
poškodbe.
(3) Pokojninska družba izračunava in ugotavlja kapitalske
zahteve za dodatna zavarovanja iz drugega odstavka tega člena na obrazcu, ki je
namenjen izračunu kapitalskih zahtev za dodatna zavarovanja in je priloga in
sestavni del tega sklepa (v nadaljnjem besedilu: MK-2).
4. člen
(absolutni prag zahtevanega minimalnega kapitala)
Absolutni prag zahtevanega minimalnega kapitala iz sedmega
odstavka 331.f člena ZPIZ-2 je enak znesku, ki ga določa 2. točka drugega
odstavka 233. člena ZZavar-1.
5. člen
(minimalni kapital)
(1) Zahtevani minimalni kapital pokojninske družbe iz prvega
odstavka 331. člena ZPIZ-2 je enak vsoti kapitalskih zahtev iz drugega in
petega odstavka 331.f člena ZPIZ-2 ter kapitalskih zahtev za dodatna
zavarovanja iz 331.g člena ZPIZ-2, vendar ni nižji od absolutnega praga
zahtevanega minimalnega kapitala iz prejšnjega člena tega sklepa.
(2) Pokojninska družba izračunava in ugotavlja višino
zahtevanega minimalnega kapitala iz prvega odstavka 331.f člena ZPIZ-2 na
obrazcu, ki je namenjen izračunu zahtevanega minimalnega kapitala in je priloga
in sestavni del tega sklepa (v nadaljnjem besedilu: MK-3).
6. člen
(trimesečna poročila)
(1) Pokojninska družba v skladu s 332.f členom ZPIZ-2 za
vsako trimesečje izračunava in ugotavlja višino zahtevanega minimalnega
kapitala tako, kot to določata drugi in tretji odstavek tega člena.
(2) Na obrazcu, ki je namenjen izračunu kapitalskih zahtev po
prvem in drugem rezultatu (MK-1), se upošteva stanje matematičnih oziroma
zavarovalno-tehničnih rezervacij na zadnji dan trimesečja. V postavki »Neto
administrativni stroški preteklega poslovnega leta« se na obrazcih na koncu
prvega, drugega in tretjega trimesečja upošteva neto administrativni strošek preteklega
leta. V izračunu, ki se nanaša na konec leta, se upošteva neto administrativni
strošek tega leta.
(3) Na obrazcu, ki je namenjen izračunu kapitalskih zahtev za
dodatna zavarovanja (MK-2), se za vsako trimesečje upoštevajo drseči podatki,
ki zajemajo obdobje enega oziroma treh let in sicer:
a)    
za prvo trimesečje se upoštevajo podatki za obdobje od 1. 4. predhodnega
leta (tekočega leta – 3) do 31. 3. tekočega leta,
b)    
za drugo trimesečje se upoštevajo podatki za obdobje od 1. 7.
predhodnega leta (tekočega leta – 3) do 30. 6. tekočega leta,
c)    
za tretje trimesečje se upoštevajo podatki za obdobje od 1. 10.
predhodnega leta (tekočega leta – 3) do 30. 9. tekočega leta.
7. člen
(novonastala pokojninska družba oziroma družba, ki začenja
sklepati dodatna zavarovanja)
(1) Novonastala pokojninska družba ugotavlja kapitalske
zahteve iz drugega in petega odstavka 331.f člena ZPIZ-2 tako, kot to določa 2.
člen tega sklepa.
(2) Kapitalske zahteve za dodatna zavarovanja iz 3. člena
tega sklepa ugotavlja novonastala pokojninska družba oziroma pokojninska
družba, ki začenja sklepati dodatna zavarovanja, tako, kot to določajo
naslednji odstavki.
(3) Novonastala pokojninska družba oziroma pokojninska
družba, ki začenja sklepati dodatna zavarovanja, v prvem letu poslovanja oziroma
v prvem letu izvajanja dodanega zavarovanja izračunava kapitalske zahteve za
dodatna zavarovanja le na podlagi premijskega količnika. Za izračun kapitalskih
zahtev na koncu posameznega trimesečja se upošteva začetno stanje
zavarovalno-tehničnih rezervacij in stanje zavarovalno-tehničnih rezervacij na
zadnji dan ustreznega trimesečja ter zneske za premije, davke in prispevke ter
premije za odpovedana zavarovanja v tem obdobju. V stolpcih b in d na obrazcu,
ki je namenjen izračunu kapitalskih zahtev za dodatna zavarovanja (MK-2), se
poročajo vrednosti, ki se nanašajo na začetno stanje.
(4) Pri ugotavljanju kapitalskih zahtev za dodatna
zavarovanja se v naslednjih dveh letih od ustanovitve pokojninske družbe
oziroma izvajanja dodatnega zavarovanja, upoštevajo zneski, ki se nanašajo na
začetek in konec drsečega leta. Podatke, ki se nanašajo na začetno stanje, se
na obrazcu, ki je namenjen izračunu kapitalskih zahtev za dodatna zavarovanja
(MK-2), poroča v stolpcu d.
(5) Novonastala pokojninska družba oziroma pokojninska
družba, ki začenja sklepati dodatna zavarovanja, prvič ugotavlja kapitalske
zahteve za dodatna zavarovanja na podlagi škodnega količnika po stanju na koncu
prvega leta poslovanja oziroma prvega leta izvajanja dodatnega zavarovanja.
Podatke, ki se nanašajo na začetno stanje, se na obrazcu, ki je namenjen
izračunu kapitalskih zahtev za dodatna zavarovanja (MK-2), poroča v stolpcu b
in d.
(6) V naslednjih dveh letih od ustanovitve pokojninske družbe
oziroma od začetka izvajanja dodatnega zavarovanja se pri ugotavljanju
kapitalskih zahtev za dodatna zavarovanja po škodnem količniku upošteva začetno
stanje in stanje na koncu drsečega leta. »Letna vsoto terjatev« v polju [21,a]
na obrazcu MK-2 se preračuna na letni nivo tako, da se upošteva število pretečenih
mesecev od začetka poslovanja oziroma od izvajanja dodatnega zavarovanja.
8. člen
(prenos portfelja)
Prevzemna pokojninska družba v primeru prenosa portfelja
pokojninskih zavarovanj ugotavlja zahtevani minimalni kapital na osnovi skupnih
podatkov prevzemne pokojninske družbe in podatkov, ki se nanašajo na prevzeti
portfelj.
9. člen
(vsebina poročila, roki in način poročanja)
Pokojninska družba predloži Agenciji za zavarovalni nadzor
izpolnjene obrazce MK-1, MK-2 in MK-3 v elektronski obliki za prvo, drugo in
tretje trimesečje v roku enega meseca po izteku četrtletja, za poslovno leto pa
v roku dveh mesecev po izteku poslovnega leta.
10. člen
(prenehanje veljavnosti)
Z dnem uveljavitve tega sklepa preneha veljati Sklep o
minimalnem kapitalu pokojninske družbe (Uradni list RS, št. 18/16).
11. člen
(začetek veljavnosti)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-4/2020-8
Ljubljana, dne 20. maja 2020
EVA 2020-1611-0057
Predsednik strokovnega sveta
Agencije za zavarovalni nadzor
mag. Gorazd Čibej

Priloga
1: obrazec MK-1
Priloga
2: obrazec MK-2
Priloga
3: obrazec MK-3