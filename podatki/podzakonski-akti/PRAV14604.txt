1. člen
(vsebina)
(1) Ta pravilnik določa podrobnejše pogoje, ki jih mora
izpolnjevati nosilec javnega pooblastila za krovno spremljanje stanja kmetijskih
tal iz zakona, ki ureja kmetijstvo (v nadaljnjem besedilu: nosilec javnega
pooblastila za krovno spremljanje stanja kmetijskih tal) in podrobnejša merila
za izbor nosilca javnega pooblastila za krovno spremljanje stanja kmetijskih
tal.
(2) Ta pravilnik določa tudi način oblikovanja cene
izvajanja javnega pooblastila iz prejšnjega odstavka.
2. člen
(opravljanje tehničnega svetovanja ali tehničnega
preizkušanja ali analiziranja)
Nosilec javnega pooblastila za krovno spremljanje stanja
kmetijskih tal z uradnimi listinami (npr. akreditacijami, spričevali, potrdili,
dovoljenji) dokazuje, da je registriran za opravljanje tehničnega svetovanja,
tehničnega preizkušanja ali analiziranja.
3. člen
(tehnična opremljenost in izpolnjevanje podrobnejših
pogojev)
Nosilec javnega pooblastila za krovno spremljanje stanja
kmetijskih tal tehnično opremljenost in izpolnjevanje pogojev za krovno
spremljanje stanja kmetijskih tal dokazuje na naslednji način:
1.     
ima zaposlena vsaj dva strokovnjaka z znanji s področja pedologije in
izkušnjami, ki zajemajo poznavanje morfologije tal, pedološki opis značilnosti
tal, vzorčenje, vrednotenje in oceno kakovosti kmetijskih tal, kar dokazuje s
seznamom zaposlenih ter navedbo vsaj treh njihovih znanstvenih in strokovnih
publikacij ali javnih pooblastil s področja vzorčenja in vrednotenja tal;
2.     
zaposleni iz prejšnje točke mora imeti najmanj izobrazbo naravoslovne
smeri, pridobljeno po študijskem programu druge stopnje, oziroma izobrazbo, ki
ustreza ravni izobrazbe, pridobljene po študijskih programih druge stopnje, in
je v skladu z zakonom, ki ureja slovensko ogrodje kvalifikacij, uvrščena na 8.
raven, z najmanj tremi leti delovnih izkušenj;
3.     
ima zaposlena vsaj dva strokovnjaka z znanji s področja analitike tal in
vsaj enega tehničnega sodelavca za področje analitike tal, kar dokazuje s
seznamom zaposlenih, ki izkazujejo usposobljenost s področja analitike tal z
navedbo vsaj treh referenc iz področja tega pravilnika;
4.     
s seznamom opreme za izvedbo vzorčenja tal in pedološkega opisa tal, kar
dokazuje z dokazili o izvajanju nalog iz področja tega pravilnika v obdobju
zadnjih petih let;
5.     
ima laboratorij za analizo tal z akreditacijo po SIST EN ISO/IEC 17025
izdano s strani Slovenske akreditacije ali nacionalnega akreditacijskega organa
druge države članice, ki ima z Evropsko akreditacijo sklenjen sporazum o
medsebojnem priznavanju akreditacij in uvedene, preverjene ter dokumentirane
analizne metode oziroma postopke za pripravo in analizo kakovosti kmetijskih
tal, s katerimi dokazuje, da lahko izvaja analize in druge naloge javnega
pooblastila (krožne analize, preverjanje kvalitete in kakovosti, ipd.) za
krovno spremljanje stanja kmetijskih tal;
6.     
mu v zadnjih treh letih ni bila izrečena pravnomočna obsodba zaradi
kršenja temeljnih pravic delavcev in
7.     
vsaj deset let sodeluje v mednarodni primerjalni laboratorijski shemi za
zagotavljanje kakovosti in primerljivosti laboratorijev na področju analitike
tal, kar dokazuje s poročili o uspešnosti rezultatov analiz v medlaboratorijski
shemi.
4. člen
(podrobnejša merila za izbor nosilca javnega pooblastila za
krovno spremljanje stanja kmetijskih tal)
(1) Nosilec javnega pooblastila za krovno spremljanje
stanja kmetijskih tal mora ob prijavi na javnem razpisu z dokazili in listinami
izkazati znanja in delovne izkušnje s področja spremljanja stanja kmetijskih
tal, pedologije kmetijskih tal, laboratorijskih analiz kmetijskih tal ter
vzorčenja kmetijskih tal.
(2) Kot ustrezna dokazila in listine za izkazovanje
znanja in delovnih izkušenj iz prejšnjega odstavka se upoštevajo potrdila in
dokazila, za obdobje zadnjih treh let iz katerimi so razvidne:
1.     
izkušnje s poznavanjem področja spremljanja stanja kmetijskih tal;
2.     
usposobljenost za izvajanje terenskega dela za vzorčenje tal s
poznavanjem pedologije;
3.     
znanja in izkušnje na področju zagotavljanja kontrole kakovosti in
opravljenega dela pri medlaboratorijskih primerjalnih analizah, kar dokažejo s
sodelovanjem pri vsaj treh preverjanjih na tem področju v zadnjih petih letih
in
4.     
sodelovanje v mednarodnih strokovnih skupinah za področja kmetijskih
tal.
(3) Kot ustrezne delovne izkušnje iz prvega odstavka
tega člena se upoštevajo najmanj tri leta delovnih izkušenj s področja
spremljanja stanja kmetijskih tal, pedologije kmetijskih tal, laboratorijskih
analiz kmetijskih tal ter vzorčenja kmetijskih tal.
5. člen
(izpolnjevanje pogojev in meril)
Izpolnjevanje pogojev iz 2. in 3. člena tega pravilnika
ter meril iz prejšnjega člena preverja ministrstvo, pristojno za kmetijstvo v
postopku izbora nosilca javnega pooblastila za krovno spremljanje stanja
kmetijskih tal.
6. člen
(način oblikovanja cene)
(1) V ceno urne postavke izvajanja javnega pooblastila
za krovno spremljanje stanja kmetijskih tal so vključeni stroški plač,
prispevkov delodajalca, blaga in storitev.
(2) Cena urne postavke za kabinetno delo znaša 33,41
eurov neto in za terensko delo znaša 47,43 eurov neto.
(3) Za krovno spremljanje stanja kmetijskih tal je
predvideno največ do 1100 ur kabinetnega dela in do 640 ur terenskega dela
letno.
KONČNA DOLOČBA
7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-211/2022/18
Ljubljana, dne 8. julija 2022
EVA 2022-2330-0022
Irena Šinko
ministrica
 za kmetijstvo, gozdarstvo in prehrano