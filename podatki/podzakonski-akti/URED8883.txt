1. člen
(vsebina)
S to uredbo se ureja nastanitev mladoletnikov brez spremstva
(v nadaljnjem besedilu: mladoletniki) v nastanitvenih kapacitetah Urada Vlade
Republike Slovenije za oskrbo in integracijo migrantov (v nadaljnjem besedilu:
urad) ter njihova oskrba in obravnava.
2. člen
(nastanitve za mladoletnike)
(1) Mladoletnika se nastani v kapacitete, ki so primerne za
nastanitev, oskrbo in obravnavo mladoletnikov. Pristojni center za socialno
delo poda mnenje o primernosti nastanitve.
(2) Določbe te uredbe se ne uporabljajo, kadar je mladoletnik
obravnavan oziroma nastanjen v skladu z drugimi predpisi.
3. člen
(oblike nastanitve)
(1) Za nastanitev mladoletnikov Vlada Republike Slovenije
ustanovi naslednje nastanitvene kapacitete:
-       
sprejemni center za mladoletnike brez spremstva,
-       
nastanitvene enote za mladoletnike brez spremstva,
-       
mladinsko stanovanje za mladoletnike brez spremstva.
(2) Urad upravlja nastanitvene kapacitete iz prejšnjega
odstavka, organizira njihovo delovanje ter obravnavo, oskrbo in bivanje
mladoletnikov v njih.
4. člen
(sprejemni center za mladoletnike)
(1) Sprejemni center za mladoletnike je namenjen prvi
nastanitvi mladoletnika. Kapaciteta posameznega centra je do petdeset oseb.
(2) Pred nastanitvijo mladoletnika na oddelek se opravi
preventivni zdravstveni pregled v skladu s predpisi, ki urejajo mednarodno
zaščito.
(3) Nastanitev v sprejemnem centru za mladoletnike traja
praviloma do tri mesece.
(4) Sprejemni center za mladoletnike je organiziran v
različne oddelke glede na starost, spol in morebitno ranljivost.
(5) V sprejemnem centru za mladoletnike se zagotavlja 24-urna
oskrba.
(6) V sprejemnem centru za mladoletnike se smiselno
uporabljajo pravila hišnega reda, ki veljajo za azilni dom, ustanovljen na
podlagi predpisa s področja mednarodne zaščite. Nastanjene osebe morajo
spoštovati tudi navodila in ukrepe, povezane z varnostjo, organizacijo in
bivanjem, ki jih dajejo uslužbenci urada.
5. člen
(nastanitvene enote za mladoletnike)
(1) Nastanitvene enote za mladoletnike so namenjene
mladoletnikom, pri katerih se načrtuje dolgoročna nastanitev. Kapaciteta
posamezne nastanitvene enote je do deset mladoletnikov. Nastanitvena enota je
organizirana v različne oddelke glede na starost, spol in morebitno ranljivost.
(2) V nastanitveni enoti za mladoletnike se zagotavlja
24-urna oskrba.
(3) V nastanitveni enoti za mladoletnike se smiselno
uporabljajo pravila hišnega reda, ki veljajo za integracijsko hišo,
ustanovljeno na podlagi predpisa s področja mednarodne zaščite. Nastanjene
osebe morajo spoštovati tudi navodila in ukrepe, povezane z varnostjo,
organizacijo in bivanjem, ki jih dajejo uslužbenci urada.
6. člen
(mladinsko stanovanje za mladoletnike)
(1) Mladinsko stanovanje za mladoletnike je namenjeno
nastanitvi mladoletnikov, ki dopolnijo 16 let in za katere je bila s strani
multidisciplinarnega tima iz tretjega odstavka 13. člena te uredbe podana
ocena, da so pripravljeni na samostojno življenje.
(2) V enem mladinskem stanovanju za mladoletnike je lahko
nastanjenih do šest mladoletnikov, ki jih usmerja in spremlja strokovni
delavec.
(3) Oskrba mladoletnikov se zagotavlja v okviru rednih
dnevnih obiskov strokovnih delavcev.
(4) Če se po določenem času nastanitve mladoletnikov v
mladinskem stanovanju ugotovi, da oblika bivanja ni primerna za mladoletnika,
je ta lahko ponovno nastanjen v nastanitveno enoto iz prejšnjega člena.
(5) V mladinskem stanovanju za mladoletnike se smiselno
uporabljajo pravila hišnega reda, ki veljajo za integracijsko hišo,
ustanovljeno na podlagi predpisa s področja mednarodne zaščite. Nastanjene
osebe morajo spoštovati tudi navodila in ukrepe, povezane z varnostjo,
organizacijo in bivanjem, ki jih dajejo uslužbenci urada in izvajalci
programov.
7. člen
(kadri)
(1) Za izvajanje te uredbe urad zaposli vodjo namestitvenih
kapacitet iz prvega odstavka 3. člena te uredbe, strokovne delavce,
gospodinjce, hišnike in šoferje.
(2) Naloga vodje namestitvenih kapacitet iz prejšnjega
odstavka je koordinacija dela, podpora zaposlenim, sodelovanje z drugimi
akterji pri nastanitvi in oskrbi mladoletnikov ter skrb za nemoteno delovanje
kapacitet iz prvega odstavka 3. člena te uredbe.
(3) Naloga strokovnih delavcev je izvajanje psihosocialne
pomoči, vzgoje in oskrbe mladoletnikov brez spremstva.
(4) Strokovni delavci so osebe, ki imajo dokončan študij
družboslovne smeri katere koli stopnje in so za delo z mladoletniki ustrezno
usposobljene.
(5) Urad organizira usposabljanje za delo z mladoletniki.
(6) Število zaposlenih po posameznih nastanitvenih
kapacitetah se določi glede na njihovo zasedenost.
8. člen
(osebna mapa)
Osebna mapa vsebuje vso dokumentacijo, povezano z
nastanitvijo in obravnavo mladoletnika, vključno z individualnim načrtom iz 9.
člena te uredbe, in se ob preselitvi mladoletnika posreduje strokovnim delavcem
nove nastanitvene kapacitete.
9. člen
(individualni načrt)
(1) Individualni načrt oskrbe in obravnave pripravi matični
strokovni delavec v petih dneh od sprejema mladoletnika v nastanitveno
kapaciteto iz prvega odstavka 3. člena te uredbe.
(2) Pri pripravi individualnega načrta se ob upoštevanju
mladoletnikove starosti in zrelosti izvede ocena njegove največje koristi, kjer
se identificirajo in obravnavajo njegove ranljivosti, posebne potrebe ali
tveganja, ki vplivajo na postopek nastanitve ali neposredno ogrožajo varnost in
dobrobit mladoletnika. V primeru identifikacije mladoletnika s posebnimi
potrebami ali mladoletnika, ki je izpostavljen tveganjem, se mladoletniku
omogoči ustrezna obravnava.
(3) Individualni načrt matični strokovni delavec dopolnjuje v
skladu s potrebami in okoliščinami mladoletnika. Pri pripravi individualnega
načrta sodelujejo tudi zakoniti zastopnik oziroma skrbnik, strokovni delavci v
nastanitveni kapaciteti ter center za socialno delo in drugi relevantni
deležniki.
(4) Individualni načrt je prilagojen starosti, spolu,
potrebam, drugim okoliščinam in izkušnjam mladoletnika ter njegovim željam in
interesom. Zajema vse relevantne informacije glede nudenja strokovne podpore,
načrtovanja oskrbe, zdravstvene oskrbe, izobraževanja, poklicne poti ter
njegove hobije in interese. Individualni načrt vključuje tudi načrt nadaljnjih
nastanitev ter opredelitev kratkoročnih, srednjeročnih in dolgoročnih ciljev.
10. člen
(nastanitev)
(1) Vsakemu mladoletniku je ob nastanitvi v nastanitveni
kapaciteti iz prvega odstavka 3. člena te uredbe dodeljen matični strokovni
delavec, ki je pristojen za spremljanje mladoletnika. Posamezni strokovni
delavec lahko postane matični strokovni delavec največ petim mladoletnikom.
(2) Mladoletnika v skladu z njegovo starostjo in zrelostjo
matični strokovni delavec seznani s pravicami in obveznostmi ter potekom
postopka nastanitve.
(3) Preselitve mladoletnikov v druge nastanitvene kapacitete
se izvedejo na podlagi individualnega načrta iz prejšnjega člena ter mnenja
pristojnega centra za socialno delo iz prvega odstavka 2. člena te uredbe.
(4) Mladoletnikom se zagotovijo aktivnosti, namenjene
integraciji v slovensko družbo, ter prostočasne dejavnosti, vključno z igro in
rekreativnimi dejavnostmi, ki so primerne njihovi starosti, v prostorih, kjer
so nastanjeni, ali zunaj nastanitvene kapacitete.
11. člen
(materialna oskrba)
Urad mladoletnikom, ki so nastanjeni v nastanitvenih
kapacitetah, zagotavlja prehrano. Mladoletnikom, ki nimajo lastnih sredstev za
preživljanje v višini osnovnega zneska minimalnega dohodka, ter mladoletnikom,
ki nimajo žepnine po Zakonu o začasni zaščiti razseljenih oseb ali denarne
socialne pomoči po predpisih s področja socialnega varstva, urad zagotavlja
obleko, obutev ter higienske in kozmetične pripomočke.
12. člen
(tolmač)
Kadar mladoletnik ne razume uradnega jezika, se mu na podlagi
odločitve strokovnih delavcev za obravnavo in uveljavljanje pravic zagotovi
tolmač za jezik, ki ga razume.
13. člen
(sodelovanje institucij pri obravnavi)
(1) Urad je pristojen za usklajevanje nalog različnih institucij
pri obravnavi mladoletnikov v postopkih nastanitve po tej uredbi.
(2) Medsebojno sodelovanje zakonitega zastopnika, urada,
ministrstva, pristojnega za notranje zadeve, centra za socialno delo in
nastanitvene kapacitete, v kateri je mladoletnik nastanjen, mora biti usmerjeno
v zagotovitev največje mladoletnikove koristi. Vsi navedeni subjekti drug
drugega ažurno obveščajo o vseh pomembnih dejstvih oziroma izvedenih
dejavnostih, ki zadevajo mladoletnika.
(3) Urad lahko za usmeritve pri obravnavi mladoletnikov
skliče multidisciplinarni tim, ki ga sestavljajo predstavniki pristojnega
centra za socialno delo, strokovni delavci nastanitvenih kapacitet, zakoniti
zastopnik oziroma skrbnik mladoletnika in drugi relevantni subjekti, ki so
vključeni v obravnavo mladoletnika.
(4) Ob izginotju mladoletnika strokovni delavci nastanitvene
kapacitete, v kateri je ta nastanjen, o tem nemudoma obvestijo zakonitega
zastopnika in urad, slednji pa o tem nemudoma obvesti ministrstvo, pristojno za
notranje zadeve, in policijo.
PREHODNE IN KONČNE DOLOČBE
14. člen
(začetek izvajanja nastanitve, oskrbe in obravnave
mladoletnikov)
Nastanitev, oskrba in obravnava mladoletnikov se v skladu s
to uredbo začne izvajati najpozneje 1. februarja 2024.
15. člen
(prenehanje veljavnosti)
Z dnem uveljavitve te uredbe prenehata veljati 3. in 4. člen
Uredbe o načinu izvajanja zakonitega zastopanja mladoletnikov brez spremstva
ter načinu zagotavljanja ustrezne nastanitve, oskrbe in obravnave mladoletnikov
brez spremstva (Uradni list RS, št. 163/21) v delu, ki se nanaša na medsebojno
sodelovanje in nastanitev mladoletnikov po tej uredbi.
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-344/2023
Ljubljana, dne 12. oktobra 2023
EVA 2023-1542-0003
Vlada Republike Slovenije
dr. Robert Golob
predsednik