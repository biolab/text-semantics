1. člen
(vsebina pravilnika)
(1) Ta pravilnik določa način izvedbe javnega natečaja za
podelitev letnih nagrad za dobro prakso na področju zaposlovanja invalidov (v
nadaljnjem besedilu: letna nagrada).
(2) Prejemniku letne nagrade se podeli listina, s katero
pridobi pravico do uporabe promocijskega logotipa »INVALIDOM PRIJAZNO
PODJETJE«.
(3) Promocijski logotip, njegova tipografija in barvna
lestvica so določeni v prilogi tega pravilnika.
2. člen
(odbor)
(1) Za izvedbo javnega natečaja minister, pristojen za
invalidsko varstvo, imenuje odbor in določi njegove pristojnosti. Člani odbora
so imenovani za obdobje štirih let.
(2) Odbor ima osem članov, ki jih predlagajo:
-       
Ekonomsko socialni svet: enega člana predstavnika reprezentativnih
delodajalskih združenj in enega člana predstavnika reprezentativnih sindikatov,
-       
Zavod Republike Slovenije za zaposlovanje,
-       
Zavod za pokojninsko in invalidsko zavarovanje Slovenije,
-       
Razvojni center Univerzitetnega rehabilitacijskega inštituta Republike
Slovenije – Soča,
-       
Združenje izvajalcev zaposlitvene rehabilitacije Slovenije (v nadaljnjem
besedilu: ZIZRS),
-       
Nacionalni svet invalidskih organizacij Slovenije, ki predlaga predstavnika
invalidov in
-       
ministrstvo, pristojno za invalidsko varstvo (v nadaljnjem besedilu:
ministrstvo).
(3) Odbor na prvi seji izbere predsednika in namestnika
predsednika.
3. člen
(delo odbora)
(1) Odbor je pri svojem delu samostojen v okviru danih
pristojnosti.
(2) Administrativno tehnična opravila, povezana s pripravo in
izvedbo javnega natečaja in podelitvijo nagrade, vodenje evidence o podeljenih
nagradah in arhiviranje, opravlja ZIZRS.
4. člen
(javni natečaj)
(1) Ministrstvo vsako leto najpozneje do konca aprila na
podlagi predloga besedila, pripravljenega s strani odbora, objavi na svoji
spletni strani javni natečaj za podelitev letnih nagrad.
(2) Javni natečaj iz prejšnjega odstavka vsebuje vsaj:
-       
merila za podelitev nagrad,
-       
navedbo dokumentacije, ki jo je potrebno predložiti predlogu,
-       
rok, do katerega je potrebno poslati predloge, in
-       
naslov, na katerega je potrebno poslati predloge.
5. člen
(omejitve)
Delodajalec, ki je v zadnjih treh letih pred objavo letnega
javnega natečaja huje kršil predpise, ki urejajo delovno pravo, varnost in
zdravje pri delu, ali davčno zakonodajo, ne more biti prejemnik letne nagrade
za dobro prakso na področju zaposlovanja invalidov.
6. člen
(odločitev o prejemnikih letnih nagrad)
(1) Odbor obravnava vse predloge, prejete v razpisnem roku.
Odbor lahko pozove predlagatelje, da dopolnijo dokumentacijo ali zaprosi za
dodatno obrazložitev.
(2) Na podlagi prejete dokumentacije odbor prouči
utemeljenost predlogov in uvrsti kandidate, za katere oceni, da so dosegli
najpomembnejše uspehe na področju zaposlovanja invalidov, v ožji izbor.
(3) O kandidatih iz prejšnjega odstavka odbor pridobi podatke
iz uradnih evidenc, da niso kršitelji po prejšnjem členu in pripravi obrazložen
predlog za podelitev nagrad, ki ga posreduje ministru.
(4) O prejemnikih letnih nagrad odloči minister s sklepom.
7. člen
(podelitev letnih nagrad)
(1) Podelitev letnih nagrad organizira in izvede ZIZRS v
okviru letnega strokovnega izobraževanja iz četrtega odstavka 9. člena
Zakona o zaposlitveni rehabilitaciji in zaposlovanju invalidov (Uradni list RS,
št. 16/07 – uradno prečiščeno besedilo, 87/11, 96/12 – ZPIZ-2 in 98/14).
(2) O prejemnikih letnih nagrad se vodi evidenca.
(3) Za izvajanje nalog iz drugega odstavka 3. člena tega
pravilnika in za izvedbo dogodka iz prvega odstavka tega člena ministrstvo
sklene letno pogodbo o financiranju z ZIZRS.
PREHODNE IN KONČNE DOLOČBE
8. člen
(pravica do uporabe logotipa)
Pravico do uporabe promocijskega logotipa imajo tudi
podjetja, ki so prejela letno nagrado v letu 2015.
9. člen
(objava javnega natečaja v letu 2017)
Ne glede na prvi odstavek 4. člena tega pravilnika
ministrstvo v letu 2017 objavi javni natečaj najpozneje do konca meseca junija.
10. člen
(končna določba)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0072-2/2017/8
Ljubljana, dne 5. aprila 2017
EVA 2017-2611-0015
dr. Anja Kopač Mrak l.r.
Ministrica
za delo, družino, socialne zadeve
in enake možnosti

Priloga: Promocijski
logotip, njegova tipografija in barvna lestvica