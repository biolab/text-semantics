1. člen
Ta pravilnik določa način vzpostavitve, upravljanja in
vzdrževanja enotnega informacijskega sistema iz devetega, desetega in enajstega
odstavka 77. člena Zakona o javnem naročanju (Uradni list RS, št. 91/15 in
14/18; v nadaljnjem besedilu: ZJN-3), način, nabor in dinamiko prevzemanja
podatkov iz uradnih evidenc, način in nabor predložitve drugih dokazil, način
zavarovanja osebnih podatkov ter način določanja pooblaščenosti za vpogled ali
prenos podatkov.
2. člen
(1) Enotni informacijski sistem iz devetega, desetega in
enajstega odstavka 77. člena ZJN-3 je umeščen v nacionalni osnovni funkcionalni
sistem za elektronsko javno naročanje in ga sestavljata dva dela:
-       
orodje za elektronsko pridobivanje podatkov iz uradnih evidenc, vpogled
vanje in razkritje s prenosom pridobljenih podatkov (v nadaljnjem besedilu:
orodje za elektronsko pridobivanje podatkov iz uradnih evidenc) ter
-       
zbirka podatkov o ponudnikih in njihovih ponudbah, v katero ponudnik
oziroma kandidat deponira dokazila, znake, potrdila in druge dokumente,
potrebne za njegovo preveritev ali preveritev njegove ponudbe oziroma prijave
(v nadaljnjem besedilu: zbirka podatkov).
(2) Orodje za elektronsko pridobivanje podatkov iz
uradnih evidenc naročnik uporablja izključno za preveritev ponudb oziroma
prijav v skladu z 89. členom ZJN-3 in 72. členom Zakona o javnem naročanju
na področju obrambe in varnosti (Uradni list RS, št. 90/12, 90/14 – ZDU-1I
in 62/16; v nadaljnjem besedilu: ZJNPOV) ali za preveritev v skladu s 67.a
členom ZJN-3. Z uporabo orodja za elektronsko pridobivanje podatkov iz uradnih
evidenc lahko naročnik pridobi le tiste podatke iz uradne evidence, ki so
potrebni za preverjanje ponudbe ali prijave v posameznem postopku javnega
naročanja ali za preverjanje obstoja okoliščin iz 67.a člena ZJN-3. Preveritev
v skladu s tem odstavkom lahko naročnik izvede za gospodarski subjekt, ki
sodeluje pri oddani ponudbi, prijavi ali pri izvedbi pogodbe, sklenjene na
podlagi javnega naročila, kot ponudnik, kandidat, subjekt, na katerega
kapacitete se sklicuje ponudnik ali kandidat ali kot podizvajalec (v nadaljnjem
besedilu: gospodarski subjekt).
(3) Podatki za preveritev ponudb v skladu z 89. členom
ZJN-3 in 72. členom ZJNPOV ki se v enotni informacijski sistem pridobijo iz
uradnih evidenc z uporabo orodja za elektronsko pridobivanje podatkov iz
uradnih evidenc, se v njem vodijo po naročniku in številki objave obvestila o
javnem naročilu na portalu javnih naročil. Če naročnik ni objavil obvestila o
javnem naročilu, se vodijo po naročniku in referenčni številki javnega
naročila, ki jo je določil naročnik. Podatki za preverjanje obstoja okoliščin
iz 67.a člena ZJN-3, ki se v enotni informacijski sistem pridobijo iz uradnih
evidenc z uporabo orodja za elektronsko pridobivanje podatkov iz uradnih
evidenc, se v njem vodijo po naročniku in številki pogodbe, ki jo je določil
naročnik. Podatki o ponudniku in njegovi ponudbi oziroma o kandidatu in njegovi
prijavi, ki jih je v zbirko podatkov deponiral ponudnik oziroma kandidat, se
vodijo po firmi in matični številki ponudnika oziroma kandidata.
3. člen
(1) Podatki v enotnem informacijskem sistemu se z
uporabo orodja za elektronsko pridobivanje podatkov pridobijo iz naslednjih
uradnih evidenc:
1.     
poslovnega registra,
2.     
registra transakcijskih računov,
3.     
knjigovodske evidence in evidence o davkih,
4.     
evidence insolvenčnih postopkov,
5.     
evidence gospodarskih subjektov z negativnimi referencami,
6.     
evidenc prekrškov na področju delovnih razmerij in zaposlovanja na črno.
(2) Podatki iz uradnih evidenc iz prejšnjega odstavka se
prevzemajo v skladu s pisnim dogovorom o tehničnih pogojih za njihovo
prevzemanje in razmejitvi odgovornosti pri pošiljanju, prevzemanju in obdelavi
podatkov iz uradnih evidenc, ki ga skleneta ministrstvo, pristojno za javna
naročila, in upravljavec posamezne uradne evidence. Podatki se iz uradnih
evidenc prevzemajo na podlagi vsakokratne zahteve naročnika, pri čemer se za ta
namen evidence prekrškov na področju delovnih razmerij in zaposlovanja na črno
ne povezujejo z enotnim informacijskim sistemom.
4. člen
(1) Iz poslovnega registra se z uporabo orodja za
elektronsko pridobivanje podatkov v enotni informacijski sistem pridobijo
naslednji podatki o:
1.     
gospodarskem subjektu:
- 
matična številka;
- 
davčna številka;
- 
firma in skrajšana firma;
- 
sedež in poslovni naslov;
- 
pravnoorganizacijska oblika;
- 
registrirane dejavnosti (SKD);
- 
transakcijski računi;
2.     
zakonitih zastopnikih gospodarskega subjekta ali članih njegovega
upravnega, vodstvenega ali nadzornega organa:
- 
ime osebe, pooblaščene za zastopanje, upravljanje, vodenje ali nadzor;
- 
naslov;
- 
datum podelitve pooblastila za zastopanje, upravljanje, vodenje ali
nadzor;
- 
vrsta zastopnika;
- 
način in omejitve zastopanja.
(2) Iz registra transakcijskih računov se z uporabo
orodja za elektronsko pridobivanje podatkov pridobijo naslednji podatki o:
1.     
gospodarskem subjektu:
- 
matična številka;
- 
davčna številka;
- 
polno in kratko ime;
- 
poslovni naslov;
2.     
transakcijskih računih gospodarskega subjekta:
- 
številka transakcijskega računa;
- 
vrsta računa;
- 
dejstvu, ali ima neporavnane obveznosti;
- 
ponudnik plačilnih storitev.
(3) Podatki iz uradne evidence iz 3. do 6. točke prvega
odstavka prejšnjega člena se samodejno obdelajo tako, da z uporabo orodja
naročnik pridobi le podatek, ali subjekt izpolnjuje zahtevo iz postopka javnega
naročanja ali ne oziroma ali za subjekt obstajajo okoliščine iz 67.a člena
ZJN-3 ali ne.
(4) Podatki, ki se z uporabo orodja za elektronsko
pridobivanje podatkov pridobijo iz uradnih evidenc, se hranijo do naročnikovega
vpogleda vanje. Ob razkritju teh podatkov lahko naročnik pridobljene podatke
shrani in natisne. Po vpogledu oziroma razkritju se podatki v enotnem
informacijskem sistemu izbrišejo.
5. člen
(1) Naročnik lahko v enotnem informacijskem sistemu
zahteva, da se za pravne ali fizične osebe iz kazenske evidence na njegovo
zahtevo posredujejo podatki o pravnomočnih obsodbah gospodarskega subjekta
oziroma njegovih zakonitih zastopnikov za kazniva dejanja iz prvega odstavka
75. člena ZJN-3 ali prvega odstavka 32. člena ZJNPOV, ki se samodejno
obdelajo tako, da se naročniku posreduje le podatek, ali subjekt izpolnjuje
zahtevo iz postopka javnega naročanja ali ne. Za namen tega odstavka se
kazenska evidenca ne povezuje z enotnim informacijskim sistemom.
(2) Podatke iz kazenske evidence za pravne osebe lahko
naročnik za posamezni gospodarski subjekt zahteva, če je gospodarski subjekt
dal soglasje ali pooblastilo za preveritev podatkov o njem. Podatke iz kazenske
evidence za fizične osebe lahko naročnik za zakonite zastopnike posameznega
gospodarskega subjekta zahteva, če je zakoniti zastopnik gospodarskega subjekta
dal soglasje v prijavi ali ponudbi ali če je v zbirki podatkov deponiral pisno
soglasje zakonitih zastopnikov za preveritev podatkov v kazenski evidenci za
fizične osebe. Pisna soglasja iz tega odstavka veljajo za postopek oddaje
javnega naročila, za katerega so dana.
6. člen
(1) V zbirki podatkov lahko gospodarski subjekt deponira
katero koli dokazilo o neobstoju razlogov za izključitev iz 75. člena ZJN-3 ali
izpolnjevanju pogojev za sodelovanje iz 76. člena ZJN-3 ali pogojev za
ugotavljanje sposobnosti iz 32., 33., 34., 35. in 38. člena ZJNPOV, znake, ki
jih določa 69. člen ZJN-3, potrdila o upoštevanju standardov za zagotavljanje kakovosti
in standardov za okoljsko ravnanje ter dokazila o izpolnjevanju tehničnih
specifikacij in meril za oddajo javnega naročila, o katerih se ne vodi uradna
evidenca.
(2) Gospodarski subjekt lahko s kvalificiranim
digitalnim potrdilom v nacionalnem osnovnem funkcionalnem sistemu za
elektronsko javno naročanje oziroma v zbirki podatkov privoli, da naročnik za
preveritev podatkov uporabi dokazila, ki jih je deponiral v tej zbirki.
(3) Gospodarski subjekt lahko obdeluje le podatke, ki
jih je v zbirki podatkov deponiral sam.
(4) Dokazila, znaki, potrdila in drugi dokumenti, ki jih
v zbirko podatkov deponira gospodarski subjekt, se v tej zbirki hranijo dokler
jih gospodarski subjekt iz nje ne izloči.
7. člen
(1) Dostop do obeh delov enotnega informacijskega
sistema je za naročnike urejen na podlagi sistema za avtentikacijo in
avtorizacijo uporabnikov prek enotne vstopne točke nacionalnega osnovnega
funkcionalnega sistema za elektronsko javno naročanje z uporabo kvalificiranih
digitalnih potrdil. Naročnik do obeh delov enotnega informacijskega sistema
dostopa s kvalificiranim digitalnim potrdilom, ki ga uporablja izključno
fizična oseba, ki je zaposlena pri naročniku in ji je digitalno potrdilo
izdano.
(2) Dostop do dela enotnega informacijskega sistema, v
katerem gospodarski subjekt deponira dokazila, znake, potrdila in druge
dokumente, je za gospodarski subjekt urejen na podlagi sistema za avtentikacijo
in avtorizacijo uporabnikov prek enotne vstopne točke nacionalnega osnovnega
funkcionalnega sistema za elektronsko javno naročanje z uporabo kvalificiranih
digitalnih potrdil. Gospodarski subjekt dostopa do navedenega dela zbirke
podatkov s kvalificiranim digitalnim potrdilom, ki je bilo izdano njemu,
njegovemu zastopniku ali osebi, pooblaščeni z njegove strani.
(3) Sistem za avtentikacijo in avtorizacijo je zbirka
podatkov o vseh uporabnikih nacionalnega osnovnega funkcionalnega sistema za
elektronsko javno naročanje in pravicah do dostopa posameznih imetnikov
kvalificiranih digitalnih potrdil. Pravice do dostopa se nanašajo na dodelitev,
odvzem in ukinitev dostopa do obeh delov enotnega informacijskega sistema
oziroma do podatkov v njem. Pravice do dostopa osebam, zaposlenim na
ministrstvu, pristojnem za javna naročila, ki opravljajo naloge nadzora in
upravljanja enotnega informacijskega sistema, in osebam, zaposlenim pri
naročnikih, dodeljuje pooblaščena oseba upravljavca tega sistema.
(4) Kvalificirano digitalno potrdilo se ne sme posojati
tretjim osebam, lastno kvalificirano digitalno potrdilo se ne sme uporabljati
za pridobivanje podatkov namesto tretjih oseb, tudi če ima tretja oseba enake
pravice do dostopa, kakor jih ima imetnik kvalificiranega digitalnega potrdila,
in se ga ne sme uporabljati skupinsko.
(5) Imetnik kvalificiranega digitalnega potrdila mora
pri dostopanju do obeh delov enotnega informacijskega sistema ravnati v skladu
s predpisi, ki urejajo varstvo osebnih podatkov, tajnih podatkov in poslovnih
skrivnosti, ter s tem pravilnikom.
8. člen
(1) Pooblaščena oseba upravljavca, zadolžena za nadzor in
upravljanje enotnega informacijskega sistema, dvakrat letno pripravi seznam
naključnih dostopov, za katere mora naročnik preveriti upravičenost dostopov. O
ugotovitvah odgovorna oseba naročnika poroča pooblaščeni osebi upravljavca.
(2) Dvakrat letno se preveri najmanj 40 programsko
naključno izbranih dostopov.
9. člen
(1) Enotni informacijski sistem se upravlja v elektronski
obliki. Upravlja in vzdržuje ga ministrstvo, pristojno za javna naročila.
(2) Enotni informacijski sistem za vsak dostop in delo v
sistemu zagotavlja možnost naknadnega preverjanja časa, avtorja in vsebine
posegov ter vpogledov v sistem pet let od opravljenega posega ali vpogleda. V
enotnem informacijskem sistemu se osebni podatki varujejo v skladu s predpisi,
ki urejajo varstvo osebnih podatkov.
PREHODNE IN KONČNI DOLOČBI
10. člen
(1) Do vzpostavitve tehničnih možnosti, ki bodo
omogočile izvoz ali deponiranje podatkov, se 4. točka prvega odstavka 3. člena
in 5. ter 6. člen tega pravilnika ne uporabljajo.
(2) Datume posameznih vzpostavitev tehničnih možnosti,
ki bodo omogočile izvoz ali deponiranje podatkov iz prejšnjega odstavka, objavi
minister, pristojen za javna naročila, v Uradnem listu Republike Slovenije.
11. člen
(1) Postopki javnega naročanja, za katere je bilo
obvestilo o javnem naročilu ali obvestilo o projektnem natečaju poslano v
objavo pred začetkom uporabe tega pravilnika, se izvedejo po dosedanjih
predpisih.
(2) Postopki javnega naročanja, za katere na portalu
javnih naročil ni treba objaviti obvestila o naročilu in so naročniki
gospodarskim subjektom poslali povabilo k sodelovanju, povabilo k potrditvi
interesa ali povabilo k predložitvi ponudb pred začetkom uporabe tega
pravilnika, se izvedejo po dosedanjih predpisih.
(3) Ne glede na prvi in drugi odstavek tega člena lahko
naročnik spremeni dokumentacijo v zvezi z oddajo javnega naročila oziroma
navedbe v objavljenem obvestilu o javnem naročilu in javno naročilo odda
upoštevajoč ta pravilnik, če še ni potekel rok za predložitev ponudb.
(4) Ta pravilnik se uporablja tudi za pogodbe, sklenjene
pred začetkom uporabe tega pravilnika, če so izpolnjeni pogoji iz 67.a člena
ZJN-3.
12. člen
Z dnem uveljavitve tega pravilnika preneha veljati Pravilnik o
enotnem informacijskem sistemu na področju javnega naročanja (Uradni list RS,
št. 39/16), uporablja pa se do začetka uporabe tega pravilnika.
13. člen
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. novembra 2018.
Št. 007-357/2018/18
Ljubljana, dne 1. junija 2018
EVA 2018-3130-0013
Boris Koprivnikar l.r.
Minister
za javno upravo