1. člen
(vsebina)
(1) Ta uredba v skladu z Direktivo 2003/87/ES Evropskega
parlamenta in Sveta z dne 13. oktobra 2003 o vzpostavitvi sistema za
trgovanje s pravicami do emisije toplogrednih plinov v Skupnosti in o spremembi
Direktive Sveta 96/61/ES (UL L št. 275 z dne 25. oktobra 2003,
str. 32), zadnjič spremenjeno z Delegiranim sklepom Komisije (EU)
2020/1071 z dne 18. maja 2020 o spremembi Direktive 2003/87/ES Evropskega
parlamenta in Sveta glede izključitve dohodnih letov iz Švice iz sistema EU za
trgovanje z emisijami (UL L št. 234 z dne 21. julija 2020,
str. 16), določa:
-       
vrste naprav, dejavnosti in toplogredne pline, za katere morajo
upravljavci naprav pridobiti dovoljenje za izpuščanje toplogrednih plinov v
skladu z zakonom, ki ureja varstvo okolja, in
-       
letalsko dejavnost, za katero morajo operatorji zrakoplova izvajati
načrt monitoringa emisij toplogrednih plinov v skladu z zakonom, ki ureja
varstvo okolja.
(2) Ta uredba določa način izvajanja načrta monitoringa,
priprave poročila in poročanja ter način in pogostost pregledovanja poročila
upravljavcev malih naprav v skladu z zakonom, ki ureja varstvo okolja (v
nadaljnjem besedilu: upravljavec male naprave).
2. člen
(opredelitev izrazov)
Izraza, uporabljena v tej uredbi, imata naslednji pomen:
1.     
zgorevanje je oksidacija goriv ne glede na to, kako se toplota,
električna ali mehanska energija, proizvedena s tem postopkom, uporablja, in
vse druge neposredno povezane dejavnosti vključno s čiščenjem odpadnih plinov,
in
2.     
toplogredni plini so ogljikov dioksid (CO2), metan (CH4), dušikov oksid
(N2O), fluorirani ogljikovodiki (HFC), perfluorirani ogljikovodiki (PFC) in
žveplov heksafluorid (SF6) ter druge naravne in antropogene plinske sestavine
ozračja, ki absorbirajo in ponovno oddajajo infrardeče sevanje.
3. člen
(naprave, dejavnosti in toplogredni plini)
Naprave, dejavnosti in toplogredni plini, za katere morajo
upravljavci naprav pridobiti dovoljenje za izpuščanje toplogrednih plinov v
skladu z zakonom, ki ureja varstvo okolja, so določeni v prilogi 1, ki je
sestavni del te uredbe.
4. člen
(vključitev drugih naprav, dejavnosti in toplogrednih plinov
v sistem trgovanja)
(1) Ne glede na določbo prejšnjega člena lahko pridobi
dovoljenje za izpuščanje toplogrednih plinov in se vključi v sistem trgovanja s
pravicami do emisije toplogrednih plinov tudi upravljavec naprave, v kateri
poteka zgorevanje goriva, če ima naprava skupno nazivno vhodno toplotno moč od
15 MW do 20 MW, pri čemer se za ugotavljanje praga zmogljivosti naprave
uporabljajo 1. do 5. točka Priloge 1 te uredbe.
(2) Za odobritev Evropske komisije v skladu z zakonom,
ki ureja varstvo okolja se šteje Odločba Komisije z dne 8. aprila 2005 o
enostranski vključitvi dodatnih dejavnosti iz Slovenije v sistem trgovanja s
pravicami do emisije v skladu s 24. členom Direktive 2003/87/ES Evropskega
parlamenta in Sveta.
5. člen
(letalska dejavnost)
Letalska dejavnost, za katero mora operator zrakoplova
izvajati načrt monitoringa emisij toplogrednih plinov v skladu z zakonom, ki
ureja varstvo okolja, je določena v Prilogi 2, ki je sestavni del te uredbe.
6. člen
(načrt monitoringa upravljavca male naprave)
(1) Upravljavec male naprave izvaja načrt monitoringa v
skladu z Izvedbeno uredbo Komisije 2018/2066 z dne 19. decembra 2018 o
spremljanju emisij toplogrednih plinov in poročanju o njih v skladu z Direktivo
2003/87/ES Evropskega parlamenta in Sveta ter spremembi Uredbe Komisije (EU)
št. 601/2012 (UL L št. 334 z dne 31. decembra 2018,
str. 1).
(2) Upravljavcu male naprave ne glede na določbo
predpisa EU iz prejšnjega odstavka, ki ureja vlogo za odobritev načrta
monitoringa v skladu z zakonom, ki ureja varstvo okolja, tej vlogi ni treba
predložiti:
-       
dokazov za vsak večji ali manjši tok vira, s katerimi se dokazuje
skladnost s pragovi negotovosti za podatke o dejavnosti in faktorji za izračun,
za uporabljene stopnje in
-       
rezultatov ocene tveganja, ki dokazujejo, da so predlagane nadzorne
dejavnosti in postopki za nadzorne dejavnosti sorazmerni z opredeljenimi
tveganji pri delovanju in nadzoru.
(3) Upravljavec male naprave ne glede na določbo
predpisa EU iz prvega odstavka tega člena, ki ureja določitev podatkov o
dejavnosti, lahko določi količino goriva ali materiala na podlagi
razpoložljivih in dokumentiranih evidenc nakupa in ocenjenih sprememb zaloge.
(4) Upravljavcu male naprave ne glede na določbo
predpisa EU iz prvega odstavka tega člena, ki določa obvezne priloge k vlogi za
spremembo načrta monitoringa v skladu z zakonom, ki ureja varstvo okolja, tej
vlogi ni treba predložiti ocene negotovosti.
(5) Upravljavec male naprave ne glede na določbo
predpisa EU iz prvega odstavka tega člena, ki ureja določanje ustreznih stopenj
za glavne in manjše tokove vira, lahko uporabi najmanj stopnjo 1 za določanje
podatkov o dejavnosti in faktorjev za izračun za vse tokove vira.
(6) Upravljavec male naprave lahko ne glede na določbo
predpisa EU iz prvega odstavka tega člena, ki ureja določanje faktorjev za
izračun na podlagi analiz, za določanje faktorjev za izračun na podlagi analiz
uporabi laboratorij, ki je tehnično usposobljen in sposoben zagotoviti tehnično
veljavne rezultate z uporabo ustreznih analitskih postopkov.
7. člen
(poročilo in poročanje upravljavca male naprave)
Upravljavec male naprave poroča o emisijah toplogrednih
plinov v elektronski obliki na predlogah obrazcev, objavljenih na osrednjem
spletnem mestu državne uprave.
8. člen
(način in pogostost pregledovanja poročila upravljavca male
naprave)
Agencija Republike Slovenije za okolje poročilo iz prejšnjega
člena enkrat letno pregleda v skladu s kontrolnim seznamom iz Priloge 3, ki je
sestavni del te uredbe.
9. člen
(nadzor)
Nadzor nad izvajanjem te uredbe opravlja inšpekcija,
pristojna za varstvo okolja.
10. člen
(prekrški)
(1) Z globo od 4.000 do 40.000 eurov se kaznuje pravna
oseba ali samostojni podjetnik posameznik oziroma posameznik, ki samostojno
opravlja dejavnost, če kot upravljavec male naprave ne predloži poročila v
skladu s 7. členom te uredbe.
(2) Z globo od 1.200 do 4.100 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika oziroma posameznika, ki samostojno
opravlja dejavnost.
PREHODNA IN KONČNA DOLOČBA
11. člen
(prenehanje veljavnosti)
(1) Z dnem uveljavitve te uredbe preneha veljati Uredba
o toplogrednih plinih, dejavnostih in napravah, za katere je treba pridobiti
dovoljenje za izpuščanje toplogrednih plinov oziroma izvajati monitoring emisij
toplogrednih plinov (Uradni list RS, št. 55/11 in 1/13).
(2) Ne glede na določbo prejšnjega odstavka se določba
sedmega odstavka 5. člena Uredbe o toplogrednih plinih, dejavnostih in
napravah, za katere je treba pridobiti dovoljenje za izpuščanje toplogrednih
plinov oziroma izvajati monitoring emisij toplogrednih plinov (Uradni list RS,
št. 55/11 in 1/13) uporablja do 31. decembra 2020.
12. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-55/2020
Ljubljana, dne 23. decembra 2020
EVA 2020-2550-0090
Vlada Republike Slovenije
Janez Janša
predsednik

Priloga
1: Naprave, dejavnosti in toplogredni plini, za katere morajo upravljavci
naprav pridobiti dovoljenje za izpuščanje toplogrednih plinov v skladu z
zakonom, ki ureja varstvo okolja 
Priloga
2: Letalska dejavnost, za katero morajo operatorji zrakoplova izvajati načrt
monitoringa emisij toplogrednih plinov v skladu z zakonom, ki ureja varstvo
okolja 
Priloga
3: Kontrolni seznam za pregled letnega poročila o emisijah toplogrednih plinov
upravljavca male naprave 