1. člen
(vsebina)
Ta uredba določa začasne izredne ukrepe
podpore za sektor sadja in zelenjave za izvajanje:
-       
Delegirane uredbe Komisije (EU) št. 1031/2014 z dne 29. septembra
2014 o določitvi nadaljnjih začasnih izrednih podpornih ukrepov za proizvajalce
nekaterih vrst sadja in zelenjave (UL L št. 284 z dne 30. 9. 2014, str.
22), zadnjič spremenjene z Delegirano uredbo Komisije (EU) 2015/1369 z dne
7. avgusta 2015 o spremembi Delegirane uredbe (EU) št. 1031/2014 o
določitvi nadaljnjih začasnih izrednih podpornih ukrepov za proizvajalce
nekaterih vrst sadja in zelenjave (UL L št. 211 z dne 8. 8. 2015, str.
17), (v nadaljnjem besedilu: Uredba 1031/2014/EU;
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne 20. 12. 2013,
str. 671), zadnjič spremenjene z Uredbo (EU) št. 1310/2013 Evropskega
parlamenta in Sveta z dne 17. decembra 2013 o določitvi nekaterih
prehodnih določb glede podpore za razvoj podeželja iz Evropskega kmetijskega
sklada za razvoj podeželja (EKSRP), o spremembi Uredbe (EU) št. 1305/2013
Evropskega parlamenta in Sveta glede sredstev in njihove razdelitve za leto
2014 in o spremembi Uredbe Sveta (ES) št. 73/2009 in uredb (EU) št. 1307/2013,
(EU) št. 1306/2013 in (EU) št. 1308/2013 Evropskega parlamenta in Sveta v zvezi
z njihovo uporabo v letu 2014 (UL L št. 347 z dne 20. 12. 2013, str. 865),
(v nadaljnjem besedilu: Uredba 1308/2013/EU) in
-       
Izvedbene uredbe Komisije (EU) št. 543/2011 z dne 7. junija 2011 o
določitvi podrobnih pravil za uporabo Uredbe Sveta (ES) št. 1234/2007 za
sektorja sadja in zelenjave ter predelanega sadja in zelenjave (UL L št. 157 z
dne 15. 6. 2011, str. 1), zadnjič spremenjene z Izvedbeno uredbo Komisije
(EU) 2015/678 z dne 29. aprila 2015 o spremembi Izvedbene uredbe (EU) št.
543/2011 glede sprožitvenih ravni za dodatne dajatve za paradižnik, kumare,
namizno grozdje, marelice, češnje razen višenj, breskve, vključno z breskvami
sorte brugnon in nektarinami, ter slive (UL L št. 111 z dne 30. 4. 2015,
str. 24), (v nadaljnjem besedilu: Uredba 543/2011/EU).
2. člen
(ukrep)
(1) Pomoč po tej uredbi se nameni za
ukrep umik s trga iz 75. člena Uredbe 543/2011/EU, in sicer za obdobje vlaganja
predhodnih uradnih obvestil o umiku s trga iz 8. člena te uredbe.
(2) Umik s trga (v nadaljnjem
besedilu: ukrep) se izvede z:
-       
brezplačno razdelitvijo pridelka organizacijam in ustanovam iz točke (a)
četrtega odstavka 34. člena Uredbe 1308/2013/EU, ki so opredeljene v
prilogi 3, ki je sestavni del te uredbe, in
-       
brezplačno razdelitvijo pridelka organizacijam iz točke (b) četrtega
odstavka 34. člena Uredbe 1308/13/EU, ki so opredeljene v prilogi 4, ki je
sestavni del te uredbe.
(3) Največja skupna upravičena
količina za ukrep je 3.000 ton.
(4) Pri ukrepu umaknjeni pridelki v
skladu s tretjim odstavkom 80. člena Uredbe 543/2011/EU ne smejo ponovno
vstopiti na trg s svežim sadjem in zelenjavo.
3. člen
(pristojni organ)
(1) Za izvajanje ukrepa je pristojna
Agencija Republike Slovenije za kmetijske trge in razvoj podeželja (v nadaljnjem
besedilu: agencija).
(2) Ne glede na prejšnji odstavek
kontrolo skladnosti s posebnimi tržnimi standardi oziroma splošnim tržnim
standardom za sadje in zelenjavo izvaja Uprava Republike Slovenije za varno
hrano, veterinarstvo in varstvo rastlin (v nadaljnjem besedilu: uprava).
4. člen
(obdobje izvajanja ukrepa)
(1) Pomoč se dodeli za obdobje
izvajanje ukrepa od uveljavitve te uredbe do 30. junija 2016 v skladu z
Uredbo 1369/15/EU in to uredbo.
(2) Ukrep mora biti končan najpozneje
do 30. junija 2016.
5. člen
(vrsta sadja in zelenjave)
Pomoč po tej uredbi se nameni za vrste
sadja in zelenjave iz priloge 2, ki je sestavni del te uredbe.
6. člen
(višina pomoči in dodatkov k pomoči)
(1) Najvišje višine pomoči za vrste
sadja in zelenjave iz prejšnjega člena so določene v drugem do petem pododstavku
prvega odstavka 5. člena Uredbe 1031/2014/EU.
(2) Stroški prevoza oziroma stroški
sortiranja in pakiranja za ukrep (v nadaljnjem besedilu: dodatki k pomoči) so
določeni v 81. in 82. členu Uredbe 543/2011/EU ter Prilogi XII in Prilogi XIII
Uredbe 543/2011/EU.
7. člen
(upravičenci in pogoji za pridobitev
sredstev)
Upravičenci do ukrepa so nosilci kmetijskih
gospodarstev, ki izpolnjujejo naslednje pogoje:
-       
pridelujejo sadje in zelenjavo iz 5. člena te uredbe in izvajajo ukrep,
ki ga končajo do 30. junija 2016 ter vložijo zahtevek iz drugega odstavka
13. člena te uredbe;
-       
so na agencijo oddali zbirno vlogo za leto 2015 (v nadaljnjem besedilu:
ZV 2015), vključno z geoprostorskim obrazcem za vloge in zahtevke na površino
(v nadaljnjem besedilu: obrazec), na katerem imajo prijavljene zelenjadnice kot
glavni posevek (šifra kmetijske rastline: 402 korenje, 402 paprika, 402
paradižnik, 402 brokoli, 402 cvetača, 402 zelje, 402 kumare), intenzivni
sadovnjak jablan (šifra kmetijske rastline 611), intenzivni sadovnjak hrušk
(šifra kmetijske rastline 612) ali intenzivni sadovnjak sliv/češpelj (šifra
kmetijske rastline 623);
-       
pridelujejo zelenjavo na GERK-u z vrsto rabe 1191 – rastlinjak, kjer
pridelava ni v tleh (šifra kmetijske rastline: 402 korenje, 402 paprika,
402 paradižnik, 402 brokoli, 402 cvetača, 402 zelje, 402 kumare);
-       
v primeru paradižnika v skladu s četrtim odstavkom 8. člena Uredbe
1031/2014/EU, na površinah, na katerih pridelujejo zelenjadnice iz druge in
tretje alineje tega člena, pridelujejo tipe paradižnika iz Dela B/10 Priloge 1
k Uredbi 543/2011/EU namenjene izključno za svežo porabo;
-       
imajo sklenjene pogodbe za pridelek letnika 2015 z zadrugami ali
gospodarskimi družbami s področja trgovine oziroma odkupa;
-       
agencijo uradno obvestijo o umiku s trga v skladu z 8. členom te uredbe;
-       
nimajo ugotovljenih nepravilnosti pri umiku s trga pri kontroli iz 10.
ali 11. člena te uredbe.
8. člen
(predhodno uradno obvestilo)
(1) Nosilci kmetijskih gospodarstev,
ki želijo uveljavljati ukrep, morajo agencijo predhodno uradno obvestiti o
načrtovanem umiku s trga v skladu z 78. členom Uredbe 543/2011/EU. Predhodno
uradno obvestilo se vloži na agencijo v petih delovnih dneh od uveljavitve te
uredbe na obrazcu iz priloge 1, ki je sestavni del te uredbe, po pošti na
naslov Agencija Republike Slovenije za kmetijske trge in razvoj podeželja, p.p.
189, 1001 Ljubljana.
(2) Ne glede prejšnji odstavek
Ministrstvo za kmetijstvo, gozdarstvo in prehrano (v nadaljnjem besedilu:
ministrstvo) na svoji spletni strani objavi obvestilo o prenehanju vlaganja
predhodnih uradnih obvestil in o skupnih najavljenih količinah, če je največja
skupna upravičena količina iz tretjega odstavka 2. člena te uredbe presežena.
(3) Ne glede na prvi odstavek tega
člena ministrstvo šesti delovni dan od uveljavitve te uredbe na svoji spletni
strani objavi obvestilo o podaljšanju obdobja vlaganja predhodnih uradnih
obvestil na deset delovnih dni od uveljavitve te uredbe, če največja skupna
upravičena količina iz tretjega odstavka 2. člena te uredbe ni presežena.
(4) Če je največja skupna upravičena
količina iz tretjega odstavka 2. člena te uredbe po opravljeni kontroli prve stopnje
iz 10. člena in vložitvi zahtevkov iz 13. člena te uredbe presežena, se
količina, ki je predmet ukrepa in za katero nosilci kmetijskih gospodarstev
vložijo zahtevek iz drugega odstavka 13. člena te uredbe, proporcionalno
zmanjša s količnikom zmanjšanja količine, ki se izračuna po naslednji enačbi:
količnik zmanjšanja količine = 3.000 t /
vsota upravičenih količin pridelka, za katerega nosilci kmetijskih gospodarstev
vložijo zahtevek v skladu z drugim odstavkom 13. člena te uredbe.
(5) Količnik zmanjšanja količine iz prejšnjega odstavka se
upošteva pri zadnjem vloženem zahtevku za obdobje vlaganja zahtevkov do 31.
julija 2016 iz četrte alineje prvega odstavka 13. člena te uredbe za
posameznega nosilca kmetijskega gospodarstva.
9. člen
(kontrole prve stopnje)
(1) Za odobritev pomoči po tej uredbi
se izvede administrativna kontrola prve stopnje in kontrola na kraju samem prve
stopnje v skladu s 108. členom Uredbe 543/2011/EU.
(2) Administrativna kontrola prve
stopnje vključuje preverjanje:
-       
podatkov iz uradnega obvestila;
-       
podatkov iz obrazca ZV 2015 ter zelenjave na GERK-­u z vrsto rabe 1191
glede površin, na katerih je bilo sadje ali zelenjava, ki je predmet
načrtovanega umika s trga, pridelano;
-       
hektarskih pridelkov, ki ne smejo presegati hektarskih pridelkov iz
priloge 2 te uredbe.
(3) Nosilec kmetijskega gospodarstva
po poslanem predhodnem uradnem obvestilu iz prejšnjega člena z najavo po
elektronski pošti na naslov: aktrp@gov.si obvesti agencijo o datumu in kraju
izvedbe ukrepa ter količini pridelka za pregled. Po prejemu take najave
agencija in uprava izvedeta kontrolo prve stopnje na kraju samem, pri kateri
mora biti prisoten nosilec kmetijskega gospodarstva ali njegov pooblaščenec.
10. člen
(kontrole prve stopnje na kraju samem)
(1) Kontrole prve stopnje na kraju
samem za umik s trga vključujejo preverjanje:
-       
sklenjenih pogodb iz pete alineje 7. člena te uredbe, ki so jih nosilci
kmetijskega gospodarstva navedli na predhodnem uradnem obvestilu, datuma
sklenitve pogodbe in obdobja veljavnosti pogodbe;
-       
ločenih evidenc obiranja, skladiščenja, zalog, ki izkazujejo sledljivost
količin pridelka s površine iz predhodnega uradnega obvestila;
-       
dobavnic in prevzemnic, če se sadje oziroma zelenjava nahaja v skladišču
tretje osebe;
-       
količin, ki so v skladiščnih prostorih;
-       
skladnosti s posebnimi tržnimi standardi oziroma splošnim tržnim
standardom umaknjene zelenjave oziroma sadja;
-       
tipa paradižnika iz Dela B/10 Priloge 1 k Uredbi 543/11/EU;
-       
kmetijskih površin, na katerih je bilo pridelano sadje oziroma
zelenjava, ki je predmet umika s trga.
(2) Kontrole prve stopnje na kraju
samem za umik s trga se izvedejo na kmetijskem gospodarstvu oziroma po potrebi
v skladiščnih prostorih tretje osebe iz priloge 3 in priloge 4 te uredbe.
(3) Če se predaja pridelka v okviru
ukrepa ne izvaja v času kontrole prve stopnje na kraju samem iz prvega odstavka
tega člena, se ob predaji pridelka organizacijam iz priloge 3 in priloge 4 te
uredbe na kmetijskem gospodarstvu lahko izvede ponovna
kontrola. O datumu naknadne predaje pridelka organizacijam in ustanovam iz
priloge 3 in priloge 4 te uredbe je nosilec kmetijskega gospodarstva dolžan
obvestiti agencijo po elektronski pošti na naslov: aktrp@gov.si vsaj dva
delovna dneva pred predajo pridelka organizacijam in ustanovam iz priloge 3 in
priloge 4 te uredbe.
11. člen
(kontrole druge stopnje na kraju samem)
Kontrole druge stopnje za ukrep iz 109. člena
Uredbe 543/2011/EU se izvedejo s smiselno uporabo določb sedmega odstavka 5.
člena in tretjega odstavka 8. člena Uredbe 1031/2014/EU po vložitvi zahtevkov
za pomoč iz 13. člena te uredbe ter pred izplačilom pomoči in dodatkov k
pomoči.
12. člen
(umik s trga z brezplačno razdelitvijo)
(1) Pridelek, ki je bil umaknjen s
trga v skladu z 2. členom te uredbe, se lahko brezplačno razdeli organizacijam
in ustanovam iz priloge 3 in priloge 4 te uredbe (v nadaljnjem besedilu:
brezplačna razdelitev).
(2) Stroške sortiranja in pakiranja
nosi in uveljavlja nosilec kmetijskega gospodarstva, ki izvaja umik s trga.
Stroške prevoza uveljavlja nosilec kmetijskega gospodarstva za stranko, ki je
dejansko krila stroške prevoza. Stroški prevoza se obračunavajo na podlagi
razdalje med krajem umika in krajem dostave iz Priloge XII uredbe 543/2011/EU.
Razdalja poti se preveri na spletni strani http://zemljevid.najdi.si/.
(3) Enote pakiranja za brezplačno
razdelitev iz prvega odstavka tega člena morajo biti v skladu s prvim odstavkom
82. člena Uredbe 543/2011/EU in v skladu z drugim odstavkom 82. člena Uredbe
543/2011/EU opremljene z evropskim simbolom in navedbo »Proizvod, namenjen za
prosto razdelitev (Izvedbena uredba (EU) št. 543/2011)«.
13. člen
(vlaganje zahtevkov in izplačilo pomoči in
dodatkov k pomoči)
(1) Nosilci kmetijskih
gospodarstev vložijo zahtevke za dodelitev pomoči in dodatkov k pomoči za ukrep
po izvedbi ukrepa na naslov: Agencija za kmetijske trge in razvoj podeželja, p.
p. 189, 1001 Ljubljana (s pripisom: začasni izredni ukrepi), in sicer za
naslednja obdobja vlaganja (dveh ali treh) zahtevkov:
-       
do 15. novembra 2015,
-       
do 31. marca 2016,
-       
do 31. julija 2016.
(2) Posamezni zahtevek za
dodelitev pomoči in dodatkov k pomoči za ukrep po izvedbi ukrepa za posamezno
obdobje vlaganja zahtevkov iz prejšnjega odstavka ne sme presegati 80 odstotkov
količin iz predhodnih uradnih obvestil o načrtovanem umiku s trga, s katerim so
nosilci kmetijskih gospodarstev obvestili agencijo, razen zahtevka za obdobje
vlaganja zahtevkov do 31. julija 2016. Vsak nosilec kmetijskega gospodarstva
vloži zahtevek za dodelitev pomoči in dodatkov k pomoči za ukrep po izvedbi
ukrepa za obdobje vlaganja zahtevkov do 31. julija 2016 za najmanj 10 odstotkov
količin iz predhodnih uradnih obvestil o načrtovanem umiku s trga, s katerim je
nosilec kmetijskega gospodarstva obvestil agencijo.
(3) Zahtevek iz prvega odstavka tega člena vsebuje:
-       
izpolnjen obrazec Zahtevek za dodelitev pomoči in dodatkov k pomoči za
začasne izredne ukrepe na trgu s svežim sadjem in zelenjavo, ki se objavi na
spletni strani agencije;
-       
kopijo pogodbe iz pete alineje 7. člena te uredbe, vendar le pri prvem
vloženem zahtevku iz prvega odstavka tega člena;
-       
s strani pogodbenega partnerja podpisane obračunske liste, ki izkazujejo
prodajo od 1. januarja 2015 do datuma vložitve zahtevka iz tega člena;
-       
pisno izjavo na podlagi četrtega odstavka 9. člena Uredbe 1031/2014/EU,
da kmetijsko gospodarstvo še ni in ne bo prejelo nikakršnih dvojnih sredstev
Evropske unije ali nacionalnih sredstev ali nadomestil iz zavarovalne police za
postopke, ki so na podlagi te uredbe upravičeni do pomoči in dodatka k pomoči;
-       
izjavo prejemnika pridelkov, umaknjenih s trga, na obrazcu iz priloge 5,
ki je sestavni del uredbe, vendar le pri prvem vloženem zahtevku iz prvega
odstavka tega člena.
(4) Za
uveljavljanje stroškov prevoza pri ukrepu vsebuje zahtevek iz prvega odstavka
tega člena tudi s strani nosilca kmetijskega gospodarstva, organizacije oziroma
ustanove iz priloge 3 in priloge 4 te uredbe ter izvajalca prevoza podpisan
dokument, ki vsebuje:
-       
naziv in naslov skladiščnih prostorov iz prvega odstavka 10. člena te
uredbe, v katerih je pridelek, ki je predmet ukrepa (v nadaljnjem besedilu:
kraj prevzema);
-       
naziv in naslov kraja dostave pridelka, ki je predmet ukrepa;
-       
količino in vrsto pridelka, ki je predmet ukrepa;
-       
razdaljo med krajem prevzema in krajem dostave pridelka, ki je predmet
ukrepa;
-       
uporabljena prevozna sredstva;
-       
kopijo dokumentacije, ki dokazuje odpremo, prevoz in dostavo oziroma
prevzem pridelka, ki je predmet ukrepa, s strani organizacij in ustanov iz
priloge 3 in priloge 4 te uredbe;
-       
izjavo nosilca kmetijskega gospodarstva, da bo najpozneje v 15 dneh po
nakazilu sredstev za povračilo stroškov prevoza s strani agencije ta sredstva
prenakazal dejanskemu izvajalcu prevoza.
(5) Za
uveljavljanje stroškov sortiranja in pakiranja pri ukrepu vsebuje zahtevek iz
prvega odstavka tega člena tudi s strani nosilca kmetijskega gospodarstva in
organizacije oziroma ustanove iz priloge 3 in priloge 4 te uredbe podpisan
dokument, ki vsebuje:
-       
količino in vrsto pridelka, ki je predmet ukrepa in je bil sortiran,
pakiran in označen v skladu s prvim in drugim odstavkom 82. člena Uredbe
543/2011/EU ter v skladu s prvim odstavkom prejšnjega člena;
-       
kopijo dokumentacije, ki dokazuje prevzem pridelka, ki je predmet
ukrepa, s strani organizacij in ustanov iz priloge 3 in priloge 4 te uredbe;
-       
izjavo, da je pridelek pakiran in označen v skladu s prvim in drugim
odstavkom 82. člena Uredbe 543/2011/EU in prvim odstavkom prejšnjega člena.
(6) Upravičencem
se izplačajo pomoč in dodatki k pomoči v skladu s 7. členom te uredbe in
11. členom Uredbe 1031/2014/EU v okviru ukrepov za stabilizacijo trga v
proračunskem letu 2016.
14. člen
(obveščanje Komisije EU)
Agencija obvešča Komisijo EU v skladu z 10.
členom Uredbe 1031/2014/EU.
15. člen
(obravnava zahtevkov)
(1) Če se pri kontroli prve stopnje na
kraju samem ali kontroli druge stopnje za umike s trga iz 11. člena te uredbe
ugotovi, da umik s trga ni bil izveden v skladu s 2. členom te uredbe, nosilci
kmetijskih gospodarstev niso upravičeni do izplačila pomoči po tej uredbi in
agencija zahtevke iz 13. člena, ki jih vložijo ti nosilci kmetijskih
gospodarstev, zavrne.
(2) Če se pri kontroli prve stopnje na
kraju samem za umike s trga iz 10. člena te uredbe ugotovi, da umaknjena zelenjava
in sadje ni v skladu s posebnimi tržnimi standardi oziroma splošnim tržnim
standardom, nosilci kmetijskih gospodarstev niso upravičeni do izplačila pomoči
po tej uredbi in agencija zahtevke iz 13. člena, ki jih vložijo ti nosilci
kmetijskih gospodarstev, zavrne za tisti del količin, ki niso v skladu s peto
in šesto alinejo prvega odstavka 10. člena te uredbe.
(3) Če se pri kontrolah prve stopnje
na kraju samem za umike s trga iz 10. člena te uredbe ali kontroli druge
stopnje ugotovi, da je količina s trga umaknjenega proizvoda različna od
količine, prijavljene na uradnem obvestilu iz 8. člena te uredbe, se za izračun
pomoči upošteva nižja količina.
(4) Če nosilci kmetijskih gospodarstev
ali njihovi pooblaščenci ovirajo kontrole prve stopnje na kraju samem iz 9. in
10. člena te uredbe ali kontrole druge stopnje na kraju samem iz 11. člena te
uredbe, nosilci kmetijskih gospodarstev niso upravičeni do izplačila pomoči po
tej uredbi in agencija zahtevke iz 13. člena te uredbe, ki jih vložijo ti
nosilci kmetijskih gospodarstev, zavrne.
(5) Nosilec kmetijskega gospodarstva
ni upravičen do izplačila pomoči in dodatkov k pomoči po tej uredbi, če s
podatki iz evidenc iz prvega odstavka 10. člena te uredbe ne more dokazati
sledljivosti količin pridelka s površine iz predhodnega uradnega obvestila iz
8. člena te uredbe.
16. člen
(pogoji za prejemnike umaknjenih
proizvodov)
(1) Prejemniki umaknjenih proizvodov
morajo izpolnjevati pogoje iz prvega odstavka 83. člena Uredbe 543/2011/EU.
(2) Organizacije in ustanove iz
priloge 3 in priloge 4 te uredbe, ki prevzamejo pridelek, morajo voditi ločene
evidence po posameznih končnih prejemnikih v skladu s to uredbo in prvim
odstavkom 83. člena Uredbe 543/2011/EU.
(3) Organizacije in ustanove iz
priloge 3 in priloge 4 te uredbe ob prvem prevzemu pridelka za izvajanje ukrepa
umika s trga iz drugega odstavka 2. člena te uredbe podpišejo izjavo na obrazcu
iz priloge 5, ki je sestavni del te uredbe, v skladu s to uredbo, prvim
odstavkom 83. člena in 120. členom Uredbe 543/2011/EU.
(4) Organizacije in ustanove iz
priloge 3 in priloge 4 te uredbe s podpisom izjave iz prejšnjega odstavka
jamčijo, da:
-       
bodo ravnali v skladu z Uredbo 543/2011/EU, ki določa pogoje za
prejemnike umaknjenih proizvodov, da bodo vodili ločeno evidenco zalog za
zadevne postopke,
-       
bodo sprejeli preglede, določene s pravnimi akti Unije,
-       
bodo predložili dodatno dokumentacijo o končnem namembnem kraju zadevnih
proizvodov v obliki potrdila o prevzemu (ali enakovrednega dokumenta), ki
potrjuje, da je umaknjene proizvode prevzela tretja stranka za prosto
razdelitev, ter
-       
so seznanjeni s sankcijami za nepravilnosti iz 120. člena Uredbe
543/2011/EU.
(5) Če se pri izvajanju kontrol iz te
uredbe ugotovijo nepravilnosti, ki so ugotovljene pri organizaciji ali ustanovi
iz priloge 3 in priloge 4 te uredbe, agencija izda odločbo, s katero se ji
izrečejo sankcije iz 120. člena Uredbe 543/2011/EU.
(6) Sankcija iz točke (a) prvega
odstavka 120. člena Uredbe 543/2011/EU začne veljati z dnem vročitve odločbe.
(7) Pri sankciji iz točke (b) prvega
odstavka 120. člena Uredbe 543/2011/EU se vrednost prejetega pridelka in s tem
povezani stroški sortiranja, pakiranja in prevoza izračunajo v skladu s 6.
členom te uredbe.

Priloga
1: Predhodno uradno obvestilo o umiku s trga
Priloga
2: Najvišji priznani hektarski pridelki posameznih vrst zelenjave za umik s
trga glede na območje pridelave in način pridelave (ton/ha)
Priloga
3: Brezplačna razdelitev pridelka organizacijam in ustanovam (umik s trga)
Priloga
4: Brezplačna razdelitev pridelka organizacijam (umik s trga)
Priloga
5: Izjava prejemnika pridelkov, umaknjenih s trga

Uredba o začasnih izrednih ukrepih na trgu s
svežim sadjem in zelenjavo (Uradni list RS, št. 62/15) vsebuje naslednjo prehodno in
končni določbi:
»PREHODNA IN KONČNI DOLOČBI
17. člen
(dokončanje
postopkov)
Postopki, začeti v skladu z Uredbo o
začasnih izrednih ukrepih na trgu s svežim sadjem in zelenjavo (Uradni list RS,
št. 66/14 in 72/14), se končajo v skladu z Uredbo o začasnih izrednih ukrepih na
trgu s svežim sadjem in zelenjavo (Uradni list RS, št. 66/14 in 72/14).
18. člen
(prenehanje
veljavnosti)
Z dnem uveljavitve te uredbe preneha
veljati Uredba o začasnih izrednih ukrepih na trgu s svežim sadjem in zelenjavo
(Uradni list RS, št. 66/14 in 72/14), uporablja pa se še za dokončanje
postopkov.
19. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
začasnih izrednih ukrepih na trgu s svežim sadjem in zelenjavo (Uradni list RS,
št. 81/15) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.