1. člen
Ta uredba določa splošne in posebne pogoje, ki jih mora
izpolnjevati samostojni kulturni delavec, če želi pridobiti pravico do deleža
sredstev za plačilo prispevkov za socialno zavarovanje iz državnega proračuna
(v nadaljevanju: pravica do plačila prispevkov za socialno zavarovanje).
2. člen
Samostojni kulturni delavec, ki želi pridobiti pravico do
plačila prispevkov za socialno zavarovanje (v nadaljevanju: predlagatelj), mora
izpolnjevati naslednje splošne pogoje:
-       
da je vpisan v razvid samostojnih kulturnih delavcev pri ministrstvu,
pristojnem za kulturo;
-       
da je državljan Republike Slovenije ali da je po narodnosti Slovenec;
-       
da mu njegov dohodkovni položaj ne zagotavlja normalnih pogojev za delo.
3. člen
Predlagateljev dohodkovni položaj ne zagotavlja normalnih
pogojev za delo, če je priliv na njegov žiro račun v zadnjih dvanajstih mesecih
pred vložitvijo zahtevka ali v preteklem koledarskem letu, povečan za plačane
akontacije davkov ter zmanjšan za potrebne stroške v višini, kot se upoštevajo
pri določitvi osnove za davek iz premoženjskih pravic, manjši od vsote
dvanajstih plač, ki jih je ministrstvo, pristojno za kulturo, zagotovilo v
istem obdobju zaposlenim v kulturnih ustanovah, v obsegu izhodiščne plače,
določene s kolektivno pogodbo za negospodarstvo, pomnožene s koeficientom 4,2,
zmanjšane za plačane prispevke.
Priliv na predlagateljev žiro račun se zmanjša tudi za.
sredstva, ki jih je predlagatelj plačal v istem obdobju za svoje socialno
zavarovanje.
4. člen
Poleg splošnih pogojev mora
predlagatelj izpolnjevati še naslednje posebne pogoje:
1.     
LITERARNA DEJAVNOST
PISATELJ, ESEJIST
-       
2 objavljeni književni deli ali več književnih del v prozi oziroma
esejističnih spisov (skupaj najmanj 20 avtorskih pol);
PESNIK
-       
2 pesniški zbirki;
DRAMATIK
AVTOR RADIJSKIH IGER
-       
1 krstno uprizorjeno ali dve objavljeni dramski deli;
-       
ali 4 uresničene oziroma 6 objavljenih radijskih iger;
SCENARIST
-       
1 uresničen celovečerni igrani film;
-       
ali 2 uresničena televizijska filma (najmanj po 60 min.) ali
televizijsko serijo dokumentarne ali igrane vsebine, dolgo najmanj 150 min.;
-       
ali 4 dokumentarne filme v filmski ali video produkciji;
-       
ali 4 kratke igrane filme v filmski ali video produkciji;
-       
1 uresničen scenarij za celovečerni animirani ali lutkovni film ali
scenarije za več kratkih animiranih ali lutkovnih filmov v skupni dolžini
najmanj 40 min.;
UMETNOSTNI KRITIK
KUSTOS
-       
objavljene kritiške ali strokovne spise (skupaj najmanj 20 avtorskih
pol).
2.     
PREVAJALSKA DEJAVNOST na področju leposlovnih zvrsti ali znanstvene ali
strokovne literature s humanističnega in družboslovnega področja (vede:
literarna zgodovina in teorija, umetnostna zgodovina in teorija, klasična
filologija. jezikoslovje, arheologija, arhitektura, urbanizem, etnologija,
muzikologija, zgodovina, filozofija, sociologija, psihologija, pedagogika,
politologija, ekonomija, pravo, geografija)
PREVAJALEC
-       
dva objavljena knjižna prevoda ali več objavljenih prevodov krajših del
v prozi (skupaj najmanj 40 avtorskih pol) ali verzih (skupaj najmanj 4000
verzov);
-       
dva objavljena knjižna prevoda znanstvenih ali strokovnih del ali več
objavljenih prevodov krajših del (skupaj najmanj 40 avtorskih pol);
-       
ali 8 uprizorjenih ali objavljenih prevodov, lutkovnih, radijskih ali
televizijskih iger;
-       
ali 40 objavljenih prevodov in priredb besedil za podnaslavljanje
celovečernih filmov. 
3.     
LIKOVNA DEJAVNOST
SLIKAR
KIPAR
GRAFIK
ILUSTRATOR
FOTOGRAF
-       
1 samostojno in 1 selekcionirano razstavo s strokovno predstavitvijo
predlagateljevih del;
-       
ali 3 selekcionirane razstave s strokovno predstavitvijo
predlagateljevih del;
-       
ali ilustracije 3 izdanih knjižnih del;
-       
ali 3 vizualne kreacije lutkovnih predstav;
-       
ali likovno opremo 4 večjih scenskih ali televizijskih projektov;
VIDEO USTVARJALEC
-       
1 samostojno in 1 selekcionirano predstavitev na strokovno vodenih
prezentacijah ali videofestivalih.
KONZERVATOR
-       
najmanj 5 del, objavljenih v strokovnih publikacijah;
RESTAVRATOR
-       
najmanj 5 samostojno izvedenih restavratorskih del, katerih rezultati so
strokovno preverjeni in je njih poročilo objavljeno v strokovnem tisku;
OBLIKOVALEC
-       
sodelovanje na 3 selekcioniranih razstavah s strokovno predstavitvijo
del;
-       
ali 1 samostojno razstavo s strokovno predstavitvijo del;
-       
ali 3 objave dela v strokovnih publikacijah;
-       
ali 5 izvedenih del oziroma del, ki so še v fazi industrijske izvedbe s
področja industrijskega oblikovanja;
ARHITEKT
-       
3 razstave ali objave dela, od katerih mora biti vsaj ena samostojna s
strokovno predstavitvijo predlagateljevih del;
-       
ali izvedeno delo, ovrednoteno v strokovnih publikacijah;
-       
ali uspešno sodelovanje na strokovno izvedenih javnih natečajih z
uvrstitvijo vsaj 4 projektov med nagrajene ali odkupljene, pri katerih je
predlagatelj avtor;
SCENOGRAF
KOSTUMOGRAF
-       
10 samostojnih gledaliških kostumografij oziroma samostojnih gledaliških
scenografij;
-       
ali 10 samostojnih televizijskih scenografij, oziroma samostojnih televizijskih
kostumografij;
-       
ali 5 samostojnih kostumografij oziroma samostojnih scenografij za
celovečerne igrane filme;
-       
ali 14 kostumografij oziroma scenografij kratkih igranih filmov;
-       
ali scenografije 4 celovečernih ali 14 kratkih animiranih ali lutkovnih
filmov.
4.     
GLEDALIŠKA DEJAVNOST
IGRALEC
-       
5 večjih gledaliških vlog;
-       
ali 8 večjih vlog v televizijskih dramah
-       
ali 15 večjih vlog v radijskih igrah;
-       
ali 8 vidnih gledaliških vlog;
-       
ali 15 vidnih vlog v televizijskih dramah;
REŽISER
-       
5 gledaliških režij ali 5 režij televizijskih dram;
-       
ali 10 režij radijskih iger, ki so daljše kot 30 minut;
DRAMATURG
-       
8 gledaliških dramaturgij;
-       
ali 12 dramaturgij televizijskih iger; 
5.     
FILMSKA DEJAVNOST
REŽISER
-       
režiji 2 celovečernih igranih filmov;
-       
ali režije 4 televizijskih filmov (vsak najmanj po 60 min.) ali režijo
televizijske serije igrane ali dokumentarne vsebine, dolgo najmanj 150 min.;
-       
ali režije 4 dokumentarnih filmov v filmski ali video produkciji:
-       
ali režije 3 kratkih igranih filmov v filmski ali video produkciji;
-       
ali režije štirideset minut animiranih ali lutkovnih filmov;
GLAVNI SNEMALEC
-       
snemalno delo pri celovečernih igranih filmih;
-       
ali snemalno delo pri 8 televizijskih igranih ali dokumentarnih filmih;
-       
ali snemalno delo pri televizijski seriji igrane ali dokumentarne
vsebine, dolgi najmanj 150 min.;
-       
ali snemalno delo pri 6 kratkih igranih filmih v filmski ali video
produkciji;
-       
ali snemalno delo pri 6 kratkih igranih filmih v filmski ali video
produkciji (vsak dolžine najmanj 30 min.);
-       
ali snemalno delo pri 80 min. animiranih ali lutkovnih filmih;
RISAR ZNAČAJEV
-       
opravljeno risanje 40 minut animiranih filmov;
ANIMATOR
-       
animacijo 40 minut animiranih ali lutkovnih filmov;
MONTAŽER
-       
opravljene montaže 6 celovečernih igranih filmov;
-       
ali opravljene montaže 10 televizijskih ali dokumentarnih filmov;
-       
ali montaže 3 televizijskih serij, dolgih najmanj po 150 min.
REŽISER TONA
-       
opravljene režije tona 6 celovečernih igranih filmov ali 10
televizijskih filmov;
-       
ali opravljene režije tona 10 kratkih igranih, dokumentarnih filmov;
-       
ali opravljene režije tona 80 min. animiranih filmov;
KREATOR MASKE
-       
opravljene kreacije maske v 8 celovečernih igranih filmih;
-       
opravljene kreacije maske v 14 kratkih igranih ali televizijskih filmih;
IGRALEC
-       
3 nosilne vloge v celovečernih igranih filmih;
-       
ali 8 vidnejših vlog v celovečernih igranih filmih. 
6.     
GLASBENA DEJAVNOST
SKLADATELJ
-       
2 večji simfonični deli v izvedbi poklicnih orkestrov, izvedeni javno
ali v radijskih oziroma televizijskih programih ali dostopni na nosilcih zvoka;
-       
ali 2 celovečerni vokalno-instrumentalni ali glasbeno scenski deli v
izvedbi poklicnih poustvarjalcev, izvedeni javno ali v radijskih oziroma
televizijskih programih ali dostopni na nosilcih zvoka;
-       
ali 10 komornih ali solističnih glasbenih del v izvedbi poklicnih
poustvarjalcev, izvedenih javno ali v radijskih oziroma televizijskih programih
ali dostopnih na nosilcih zvoka;
-       
ali izvirno glasbo za 4 celovečerne igrane ali za 6 dokumentarnih ali
televizijskih filmov;
-       
ali izvirno glasbo za 8 gledaliških ali drugih scenskih uprizoritev
oziroma večmedijskih projektov;
DIRIGENT
-       
poustvarjanje 4 celovečernih programov v izvedbi poklicnih
poustvarjalcev, izvedenih javno ali v radijskih oziroma televizijskih programih
ali dostopnih na drugih nosilcih zvoka;
-       
ali poustvarjanje 8 glasbenih del v skupni dolžini 240 minut v izvedbi
poklicnih poustvarjalcev, izvedenih javno ali v radijskih oziroma televizijskih
programih ali dostopnih na drugih nosilcih zvoka;
INSTRUMENTALIST PEVEC
-       
poustvarjanje 8 celovečernih solističnih koncertov oziroma glavnih vlog
v vokalnoinstrumentalnih delih, izvedenih v javnosti ali v radijskih in
televizijskih programih ali dostopnih na drugih nosilcih zvoka;
-       
ali poustvarjanje v 12 komornih delih, izvedenih v javnosti ali v
radijskih in televizijskih programih ali dostopnih na drugih nosilcih zvoka;
REŽISER ZVOKA
-       
opravljeni režiji zvoka 2 velikih glasbenih projektov;
-       
ali deset zapisov, objavljenih na nosilcih zvoka. 
7.     
PLESNA DEJAVNOST KOREOGRAF
-       
dve ali več izvedenih koreografij v skupni dolžini najmanj 200 min.;
-       
dve ali več izvedenih koreografij na televiziji ali filmu v skupni
dolžini najmanj 200 min.;
-       
ali kontinuirano koreografsko ustvarjanje v gledaliških, filmskih,
televizijskih in drugih projektih;
PLESALEC
-       
odplesanih 5 nosilnih vlog;
-       
ali 15 krajših plesnih vlog.
Pri ugotavljanju izpolnjevanja pogojev iz tega člena se
upošteva tudi kombinirano izpolnjevanje kvantitativnih kriterijev v okviru ene
ali več dejavnosti, katerega seštevek v procentih mora predstavljati
stoodstotno celoto.
5. člen
Dela iz 4. člena te uredbe morajo pomeniti kakovosten
prispevek k slovenski kulturi in morajo biti praviloma opravljena pri za to
specializiranih izvajalcih, ki v strokovni javnosti pomenijo prostor, kjer so
že uveljavljene kulturne in strokovne vrednote glede na kvalitetno raven.
6. člen
Predlagatelj, ki izpolnjuje pogoje iz 2., 4. in 5. člena
oziroma iz 2. in 8. člena te uredbe, je upravičen do plačila prispevkov:
-       
za pokojninsko in invalidsko zavarovanje od najnižje pokojninske osnove,
-       
za vse pravice iz naslova obveznega zdravstvenega zavarovanja,
-       
za pravice za primer brezposelnosti.
V primeru, da predlagatelj ne presega zneska iz 3. člena te
uredbe za več kot 10%, se pravica zniža za polovico.
7. člen
Predlagatelju, ki izpolnjuje pogoje iz 2., 4. in 5. člena, se
prizna pravica iz prejšnjega člena za dobo 5 let.
Minister, pristojen za kulturo, ponovno odloči o pravici iz
prvega odstavka tega člena na podlagi vloge samostojnega kulturnega delavca, ki
jo ta vloži najkasneje 4 mesece pred pretekom roka iz prejšnjega odstavka. Iz
nje mora biti razvidno, da je predlagatelj v zadnjih petih letih ponovno
izpolnil pogoje iz 4. in 5. člena te uredbe.
Samostojnemu kulturnemu delavcu, ki je opravljal dejavnosti
iz 4. člena te uredbe najmanj 25 let in mu manjka največ 10 let do polne
pokojninske dobe ter izpolnjuje splošne in posebne pogoje iz te uredbe, se
prizna pravica do plačila prispevkov za socialno zavarovanje do izpolnitve
polne pokojninske dobe.
Dohodkovni položaj se preverja vsako leto. V primeru, da niso
izpolnjeni pogoji iz 3. člena te uredbe, se pravica odvzame.
8. člen
Ne glede na pogoje, določene v 4. in 5. členu te uredbe,
lahko samostojni kulturni delavec, ki prvič uveljavlja pravico iz 6. člena te
uredbe, zaprosi, da se mu ta pravica prizna pod pogoji iz tega člena za čas 3
let. V tem primeru mora izpolnjevati poleg splošnih pogojev iz 2. člena te
uredbe še naslednje posebne pogoje:
-       
da je s šolanjem pridobil
usposobljenost za poklicno opravljanje dejavnosti iz 4. člena te uredbe,
-       
da od takrat nista minili več kot 2 leti,
-       
da je iz njegovega dela razviden samostojen pristop k umetniškemu delu
oziroma izraženo samostojno avtorstvo.
Ne glede na določbo prejšnjega odstavka lahko pisatelji,
pesniki, dramatiki in avtorji radijskih iger, ki prvič uveljavljajo pravico iz
6. člena te uredbe zaprosijo, da se jim ta pravica prizna pod naslednjimi
posebnimi pogoji:
-       
pisatelj ali esejist, če je objavil književno delo ali več književnih
del v prozi z obsegom najmanj 10 avtorskih pol;
-       
pesnik, če je objavil pesniško zbirko;
-       
dramatik ali avtor radijskih iger, če ima uprizorjeno ali objavljeno
dramsko delo ali dve radijski igri.
Navedena dela morajo pomeniti kakovosten prispevek k
slovenski kulturi.
9. člen
Predlagatelj za pridobitev pravice do plačila prispevkov za
socialno zavarovanje mora vlogi priložiti:
1.     
potrdilo o državljanstvu,
2.     
odločbo za odmero dohodnine za zadnje leto pred vložitvijo zahtevka, izpisek
iz žiro računa za zadnjih 12 mesecev pred vložitvijo zahtevka,
3.     
dokazila o doseženi strokovni izobrazbi,
4.     
dokumentacijo o izpolnjevanju posebnih pogojev, ki mora vsebovati poleg
podatkov o delovanju predlagatelja še:
- 
v primeru pridobitve pravice iz 6. člena te uredbe tudi obrazloženi
strokovni mnenji strokovnjaka s področja predlagateljeve dejavnosti in
ustreznega stanovskega društva oziroma, če predlagatelj ni član društva, dve
obrazloženi strokovni mnenji strokovnjakov s področja predlagateljeve
dejavnosti, katera predlagateljeva dela in zakaj pomenijo kakovosten prispevek
k slovenski kulturi;
- 
v primeru pridobitve pravice iz 8. člena te uredbe tudi obrazloženo
strokovno mnenje pristojne izobraževalne institucije oziroma dveh strokovnjakov
s področja predlagateljeve dejavnosti, da je iz predlagateljevega dela razviden
samostojen pristop k umetniškemu delu oziroma izraženo samostojno avtorstvo.
10. člen
O pravici do plačila prispevkov za socialno zavarovanje
odloči minister, pristojen za kulturo, z odločbo.
11. člen
Samostojni kulturni delavec, ki ima pravico do plačila
prispevkov za socialno zavarovanje, lahko iz utemeljenih razlogov (kot npr.
študij, služenje vojaškega roka, začasen odhod v tujino ipd.) zaprosi
ministrstvo, pristojno za kulturo, za mirovanje te pravice, vendar ne dalj kot
za eno leto.
Pravica do deleža za plačilo prispevkov za socialno
zavarovanje se na predlog predlagatelja podaljša za čas trajanja porodniškega
dopusta. V tem primeru predlagatelj predloži potrdilo zdravnika.
12. člen
Upravičenec do plačila prispevkov za socialno zavarovanje
mora sporočiti vsako spremembo podatkov v zvezi z izpolnjevanjem splošnih
pogojev v roku 15 dni od njenega nastanka.
Upravičenec do plačila prispevkov za socialno zavarovanje
mora vsako leto do konca januarja predložiti ministrstvu, pristojnemu za
kulturo, izpisek iz žiro računa za preteklo koledarsko leto.
Upravičencu, ki ne sporoči podatkov iz prvega odstavka tega
člena oziroma ne predloži zahtevanih dokazil v skladu z drugim odstavkom tega
člena, pravica do plačila prispevkov za socialno zavarovanje preneha.
Prenehanje ugotovi minister, pristojen za kulturo, z odločbo.
13. člen
Minister, pristojen za kulturo, ustanovi kot posvetovalni
organ za pomoč pri ugotavljanju, ali predlagatelj izpolnjuje posebne pogoje iz
4. in 5. oziroma 8. člena te uredbe, posebno delovno komisijo, katere člane
imenuje izmed priznanih kulturnih delavcev oziroma strokovnjakov na področju
kulture.
Komisija iz prejšnjega odstavka ima 9 članov in 9 njihovih
namestnikov. Iz vsake dejavnosti se imenuje najmanj en član in en njegov
namestnik.
Člani komisije iz prvega odstavka tega člena izvolijo izmed
sebe predsednika in. njegovega namestnika.
Član komisije iz prvega odstavka tega člena oziroma njegov
namestnik, ki načrtuje odsotnost, ki je daljša od treh tednov, mora najkasneje
mesec dni pred svojim odhodom o tem obvestiti ministra, pristojnega za kulturo.
Ta ima pravico imenovati drugega člana oziroma njegovega namestnika, če ugotovi,
da bi odsotnost ogrozila nemoteno delo.

Uredba o pogojih za pridobitev pravice do
deleža sredstev za plačilo prispevkov za socialno zavarovanje samostojnega
kulturnega delavca iz državnega proračuna (Uradni list RS, št. 46/93) vsebuje naslednjo prehodno in
končno določbo:
»14. člen
Določba drugega odstavka 12. člena te uredbe se začne
uporabljati za samostojne kulturne delavce, ki jim je bila pravica do plačila
prispevkov za socialno zavarovanje priznana pred uveljavitvijo te uredbe, v
letu 1994.
15. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah uredbe o pogojih za
pridobitev pravice do deleža sredstev za plačilo prispevkov za socialno
zavarovanje samostojnega kulturnega delavca iz državnega proračuna (Uradni list
RS, št. 61/93) vsebuje naslednjo končno določbo:
»7. člen
Ta uredba začne veljati naslednji dan po objavi v Uradnem
listu Republike Slovenije.«.