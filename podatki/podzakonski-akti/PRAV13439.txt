I. SPLOŠNE DOLOČBE
1. člen
(vsebina)
(1) Ta pravilnik podrobneje določa postopek in način
izvajanja sistemskega nadzora.
(2) Ta pravilnik velja za izvajalce zdravstvene
dejavnosti na primarni, sekundarni in terciarni ravni v in izven mreže
izvajalcev javne zdravstvene službe (v nadaljnjem besedilu: izvajalec).
2. člen
(smiselna uporaba predpisov)
(1) Če ta pravilnik ne določa drugače, se glede začetka,
postopka in zaključka sistemskega nadzora, poročila, ukrepov, stroškov,
evidence in letnega poročila smiselno uporabi pravilnik, ki ureja upravni
nadzor v zdravstvu.
(2) Pri izvajanju sistemskega nadzora se glede vprašanj,
ki niso urejena s tem pravilnikom in pravilnikom, ki ureja upravni nadzor v
zdravstvu, uporabijo pravilniki, ki urejajo strokovni nadzor s svetovanjem, ki
ga izvaja zbornica oziroma strokovno združenje z javnim pooblastilom oziroma
ministrstvo, pristojno za zdravje, kadar za posamezne poklicne skupine
zdravstvenih delavcev ni organizirane zbornice ali strokovnega združenja z
javnim pooblastilom.
II. IZVAJANJE SISTEMSKEGA NADZORA
3. člen
(namen)
S sistemskim nadzorom se ugotavlja in zagotavlja pravilnost dela
izvajalcev v zvezi z organizacijo ali strokovnostjo delovnega procesa ter
kakovostjo in varnostjo dela zdravstvenih delavcev, zdravstvenih sodelavcev ali
zdravstvenih storitev pri izvajalcu.
4. člen
(obseg in način izvajanja)
(1) Sistemski nadzor obsega celovit upravni in strokovni
nadzor s svetovanjem, k sočasni izvedbi tega nadzora pa se lahko pozove tudi
organe iz 8. člena tega pravilnika.
(2) Sistemski nadzor se izvaja kot izredni nadzor.
5. člen
(odločitev za sistemski nadzor)
Kadar se sistemski nadzor začne na podlagi pisnega predloga,
predlog vsebuje najmanj naslednje podatke:
-       
podatek o izvajalcu,
-       
navedba ravnanja izvajalca, ki domnevno ni pravilno, strokovno,
kakovostno oziroma varno (predmet sistemskega nadzora) in
-       
obrazložitev domnevno nepravilnega, nestrokovnega, nekakovostnega
oziroma nevarnega ravnanja izvajalca (z morebitnimi dokazili).
6. člen
(komisija za izvedbo sistemskega nadzora)
(1) Minister pristojen za zdravje (v nadaljnjem
besedilu: minister) imenuje Komisijo za izvedbo sistemskega nadzora (v
nadaljnjem besedilu: komisija), ki jo sestavlja pet do deset članov. Predsednik
komisije je uradna oseba ministrstva, pristojnega za zdravje, druge člane
komisije pa se imenuje glede na predmet nadzora.
(2) Minister pozove zbornico, pristojno za strokovni
nadzor s svetovanjem nad posamezno poklicno skupino, kadar je del sistemskega
nadzora tudi strokovni nadzor s svetovanjem nad to poklicno skupino, k
določitvi posameznega člana za področje, ki je v pristojnosti posameznega
organa, v petih delovnih dneh, in sicer po najmanj enega člana na posamezno
zbornico.
(3) Če zbornica iz prejšnjega odstavka člana ne določi
pravočasno, minister posameznega člana imenuje neposredno.
7. člen
(poročilo o sistemskem nadzoru)
(1) Komisija v poročilu o sistemskem nadzoru poleg ocene
dejanskega stanja navede tudi morebitna priporočila za zagotavljanja
strokovnosti, kakovosti oziroma varnosti izvajanja zdravstvene dejavnosti.
(2) Poleg ukrepov, ki jih določa pravilnik, ki ureja
upravni nadzor v zdravstvu, se izvajalcu lahko predlaga tudi sistematična analiza
globljih vzrokov ugotovljene nepravilnosti oziroma pomanjkljivosti.
III. POZIV K SOČASNI IZVEDBI NADZORA
8. člen
(poziv k sočasni izvedbi nadzora)
(1) Če minister oceni, da se za celovit nadzor izvede
tudi nadzor Zavoda za zdravstveno zavarovanje Slovenije nad izpolnjevanjem pogodb
z izvajalci, pisno pozove Zavod za zdravstveno zavarovanje Slovenije k sočasni izvedbi
tega nadzora in posredovanju ugotovitev nadzora. Zavod za zdravstveno
zavarovanje Slovenije ministra seznani z zapisnikom o nadzoru in morebitnem
obvestilu o opravljenem nadzoru v 15 dneh od izdaje zapisnika in morebitnega
obvestila.
(2) Predsednik komisije sodeluje s predsednikom
komisije, ki izvaja nadzor nad izpolnjevanjem pogodb z izvajalci, ki časovno
usklajujeta posamezna nadzorna dejanja tako, da se oba nadzora izvajata in
zaključita v približno enakem časovnem obdobju ter tako, da se nadzorovanca kar
najmanj obremenjuje.
(3) Prejšnji odstavek se smiselno uporabi tudi, kadar
minister oceni, da se izvede nadzor pristojne inšpekcije, in sicer:
-       
inšpekcije, pristojne za zdravje,
-       
inšpekcije, pristojne za delo,
-       
informacijskega pooblaščenca,
-       
inšpekcije, pristojne za kulturo in medije,
-       
inšpekcije, pristojne za šolstvo in šport.
IV. KONČNA DOLOČBA
9. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-55/2018
Ljubljana, dne 1. junija 2018
EVA 2018-2711-0027
Milojka Kolar Celarc l.r.
Ministrica
za zdravje