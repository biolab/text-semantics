I. SPLOŠNE DOLOČBE
1. člen
(1) Ta
pravilnik podrobneje ureja izvrševanje dela v splošno korist kot načina
izvršitve kazni zapora do dveh let ali denarne kazni, ki ga sodišče določi pod
pogoji iz kazenskega zakonika.
(2) Smiselno se uporablja tudi za
izvrševanje dela v splošno korist ali korist samoupravne lokalne skupnosti, s
katerim sodišče nadomesti plačilo globe, izrečene v postopku o prekršku.
2. člen
(1) Delo v splošno korist ne sme biti
namenjeno pridobivanju dobička.
(2) Napotena oseba ne krije stroškov
izvrševanja dela v splošno korist.
3. člen
(1) Oseba, napotena na delo v splošno
korist (v nadaljnjem besedilu: napotena oseba), je obsojenec, ki mu je kazen
zapora ali denarna kazen nadomeščena z delom v splošno korist, ali storilec prekrška, ki mu
je plačilo globe, izrečene v postopku o prekršku, nadomeščeno z opravo določene
naloge v splošno korist ali korist samoupravne lokalne skupnosti.
(2) Izvajalska organizacija, v kateri
napotena oseba opravlja delo v splošno korist, je lahko vsaka pravna oseba v
Republiki Sloveniji, ki opravlja tudi nepridobitno dejavnost. Delo v splošno
korist se lahko opravlja tudi v okviru samoupravne lokalne skupnosti.
II. NAČIN IZVRŠEVANJA DELA V SPLOŠNO KORIST
4. člen
Samoupravne lokalne skupnosti so centru za
socialno delo, pristojnemu po predpisih o socialnem varstvu (v nadaljnjem
besedilu: center), dolžne sporočati seznam vseh del iz lastnih dejavnosti, ki
bi se lahko opravljala v okviru dela v splošno korist. Sporočati mu morajo tudi
seznam vseh organizacij na svojem območju, ki bi bile pripravljene postati
izvajalska organizacija, vključno z deli, ki se pri organizaciji lahko
opravljajo.
5. člen
Center pri izbiri izvajalske organizacije
upošteva, kakšna dela bi bila primerna za napoteno osebo glede na njene osebne
lastnosti, osebne razmere, zdravstveno stanje, morebitno zaposlenost,
sposobnosti, znanja in veščine, ter tudi stalno oziroma začasno bivališče
napotene osebe.
6. člen
(1) Center spremlja in nadzira, ali
napotena oseba izpolnjuje naloge, ki izvirajo iz izvrševanja dela v splošno
korist. Če na podlagi obvestila izvajalske organizacije, lahko pa tudi
neposredno, ugotovi, da napotena oseba ne izpolnjuje teh nalog, o tem obvesti
sodišče.
(2) Za neizpolnjevanje nalog se štejejo
zlasti naslednja ravnanja napotene osebe:
-      
ponavljajoče zamujanje na delo,
-      
ponavljajoča neupravičena odsotnost z dela,
-      
hujše neprimerno vedenje do zaposlenih pri
izvajalski organizaciji ali do uporabnikov njenih storitev,
-      
namerno poškodovanje delovnih sredstev.

Pravilnik o izvrševanju dela v splošno korist
(Uradni list RS, št. 109/08)
vsebuje naslednjo končno določbo:
»III. KONČNA DOLOČBA
7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju dela v splošno korist (Uradni list RS, št. 46/12) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Zakon o probaciji – Zpro (Uradni list RS, št. 27/17) v
zvezi z delnim prenehanjem veljavnosti določb pravilnika določa:
»49. člen
(prenehanje
veljavnosti in uporaba podzakonskih predpisov)
[…]
(2) Z dnem uveljavitve tega zakona preneha
veljati Pravilnik o izvrševanju dela v splošno korist (Uradni list RS,
št. 109/08 in 46/12), razen v delu, ki se nanaša na mladoletne storilce
kaznivih dejanj, uporablja pa se do uveljavitve podzakonskih predpisov po tem
zakonu, kolikor ni v nasprotju s tem zakonom.«;
ter vsebuje naslednjo končno določbo:
»53. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. aprila 2018, razen določb IV. poglavja, ki se začnejo uporabljati z začetkom
uveljavitve tega zakona.«.

Pravilnik o izvrševanju probacijskih nalog
(Uradni list RS, št. 21/18) v
zvezi z delnim prenehanjem uporabe določb pravilnika določa:
»22. člen
(prenehanje
uporabe)
[…]
(2) Z dnem uveljavitve tega pravilnika
se preneha uporabljati Pravilnik o izvrševanju dela v splošno korist (Uradni
list RS, št. 109/08 in 46/12), razen v delu, ki se nanaša na mladoletne
storilce kaznivih dejanj.«;
ter vsebuje naslednjo končno določbo:
»23. člen
(začetek veljavnosti)
Ta pravilnik začne veljati 1. aprila
2018.«.