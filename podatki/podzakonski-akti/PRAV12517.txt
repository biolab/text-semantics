I. SPLOŠNE DOLOČBE
1. člen
(vsebina)
(1) Ta pravilnik določa pojem ultralahkih letalnih
naprav in njihovo delitev, pogoje za njihovo uporabo, vzdrževanje in izdelavo,
vpis v evidenco ultralahkih letalnih naprav in plovnost ultralahkih letalnih
naprav, pogoje za pooblaščenega izvajalca za izvajanje pregledov plovnosti in
izdajanje dovoljenj za letenje, oznake in obvestila o omejitvah ultralahkih letalnih
naprav, minimalno opremo ultralahkih letalnih naprav, pilota in drugih oseb ter
pogoje za usposabljanje, izpite, dovoljenja in pooblastila pilotov ultralahkih
letalnih naprav.
(2) Ta pravilnik se ne uporablja za motorna jadralna
padala brez podvozja in motorne jadralne zmaje brez podvozja, za katere se
uporabljajo predpisi, ki urejajo jadralne zmaje in jadralna padala.
2. člen
(pristojni organ)
Pristojni organ za nadzor po tem pravilniku je Javna agencija
za civilno letalstvo Republike Slovenije (v nadaljnjem besedilu: agencija).
3. člen
(pomen izraza in delitev ultralahkih letalnih naprav)
(1) Ultralahka letalna naprava (v nadaljnjem besedilu:
naprava) je zrakoplov posebne kategorije, z motornim pogonom ali brez njega, ki
se v zraku krmari okoli dveh ali treh osi z odklonom krmil ali s premikom
masnega središča oziroma s kombinacijo obeh in se za njegovo uporabo ne zahteva
certifikacija tipa zrakoplova v skladu z mednarodnimi standardi in
priporočenimi praksami Mednarodne organizacije civilnega letalstva.
(2) Naprave so lahko enosedežne ali dvosedežne, s posadko in
se delijo na naslednje vrste:
1.     
ultralahka motorna letala,
2.     
ultralahki helikopterji,
3.     
ultralahki giroplani,
4.     
motorna jadralna padala s podvozjem,
5.     
motorni zmaji s podvozjem (motorna letala, ki se v zraku krmarijo s
premikom masnega središča),
6.     
ultralahka jadralna letala in ultralahka motorna jadralna letala.
(3) Med naprave iz prejšnjega odstavka spadajo tudi
zrakoplovi, za katere certifikat tipa ali spričevalo o plovnosti oziroma
dovoljenje za letenje ni izdano na podlagi Uredbe (EU) 2018/1139 Evropskega
parlamenta in Sveta z dne 4. julija 2018 o skupnih pravilih na področju
civilnega letalstva in ustanovitvi Agencije Evropske unije za varnost v
letalstvu ter spremembi uredb (ES) št. 2111/2005, (ES) št. 1008/2008, (EU) št.
996/2010, (EU) št. 376/2014 ter direktiv 2014/30/EU in 2014/53/EU Evropskega
parlamenta in Sveta ter razveljavitvi uredb (ES) št. 552/2004 in (ES) št.
216/2008 Evropskega parlamenta in Sveta ter Uredbe Sveta (EGS) št. 3922/91 (UL
L št. 212 z dne 22. 8. 2018, str. 1; v nadaljnjem besedilu: Uredba
1139/2018/EU) in spadajo v eno od naslednjih kategorij:
1.     
motorna letala, ki imajo največ dva sedeža, katerih hitrost, pri kateri
se poruši vzgon, ali najmanjša stalna hitrost letenja v pristajalni
konfiguraciji ne presega 45 vozlov kalibrirane hitrosti (CAS) in največjo
vzletno maso (MTOM), ki ne presega 600 kg za kopensko letalo ali 650 kg, kadar
se uporablja kot vodno letalo, vključno s sistemom reševalnega padala,
pritrjenim na ogrodje;
2.     
helikopterji, ki imajo največ dva sedeža in največjo vzletno maso
(MTOM), ki ne presega 600 kg za kopenski helikopter ali 650 kg, kadar se
uporablja kot vodni helikopter, vključno s sistemom reševalnega padala,
pritrjenim na ogrodje;
3.     
jadralna letala in motorna jadralna letala, ki imajo največ dva sedeža
in največjo vzletno maso (MTOM), ki ne presega 600 kg;
4.     
motorni zmaji s podvozjem, ki imajo največ dva sedeža in največjo
vzletno maso (MTOM), ki ne presega:
- 
300 kg za kopenski enosed ali 315 kg, če je opremljen s sistemom
reševalnega padala, pritrjenim na ogrodje, ali
- 
450 kg za kopenski dvosed ali 475 kg, če je opremljen s sistemom
reševalnega padala, pritrjenim na ogrodje, ali
- 
330 kg za amfibijski ali vodni motorni zmaj enosed s podvozjem ali 345
kg če je opremljen s sistemom reševalnega padala, pritrjenim na ogrodje, ali
- 
495 kg za amfibijski ali vodni motorni zmaj dvosed s podvozjem ali 520
kg če je opremljen s sistemom reševalnega padala, pritrjenim na ogrodje, pri
čemer je največja vzletna masa amfibijskega ali vodnega motornega zmaja s
podvozjem, enoseda ali dvoseda, kadar se uporablja kot vodni motorni zmaj in
kot kopenski motorni zmaj, pod obema ustreznima zgornjima mejama MTOM;
5.     
motorna jadralna padala s podvozjem, ki imajo največ dva sedeža in
največjo vzletno maso (MTOM), ki ne presega:
- 
300 kg za kopenski enosed ali 315 kg, če je opremljen s sistemom
reševalnega padala, pritrjenim na ogrodje, ali
- 
450 kg za kopenski dvosed ali 475 kg, če je opremljen s sistemom
reševalnega padala, pritrjenim na ogrodje;
6.     
eno- ali dvosedežni giroplani, pri katerih največja dovoljena vzletna
masa (MTOM) ne presega 600 kg;
7.     
vsi drugi zrakoplovi s posadko, katerih največja lastna masa, vključno z
gorivom, ne presega 70 kg.
II. POGOJI ZA UPORABO IN VZDRŽEVANJE NAPRAVE
4. člen
(uporaba naprave)
Naprava se sme uporabljati za letenje, če:
-       
je vpisana v evidenco naprav ali register zrakoplovov,
-       
izpolnjuje pogoje za varno letenje in ima veljavno dovoljenje za letenje
naprave,
-       
ima sklenjeno predpisano zavarovanje odgovornosti,
-       
ima pilot oziroma oseba, ki upravlja napravo, predpisano licenco in
-       
izpolnjuje druge pogoje, določene s pravili letenja.
5. člen
(namen)
(1) Naprava se sme uporabljati za lastno uporabo,
usposabljanje pilotov naprav, dela v zraku in uvodne lete, razen amatersko
zgrajena naprava, ki se sme uporabljati samo za lastno uporabo. 
(2) Naprava se ne sme uporabljati za prevoz potnikov,
blaga ali pošte proti plačilu ali nadomestilu ter za izvajanje specializiranih
operacij oziroma dela v zraku, ki jih agencija določi kot specializirane operacije
z visokim tveganjem.
5.a člen
(dela v zraku)
(1) Z napravo se sme izvajati naslednja dela v
zraku: 
-       
fotografiranje, snemanje in oglaševanje iz zraka, 
-       
vleka jadralnih letal, 
-       
vleka reklamnih napisov, 
-       
raztros pepela iz zraka v morje za pogrebne namene, 
-       
izvajanje letov za znanstveno raziskovanje, 
-       
letalske operacije za namene pregledov/raziskav, vključno s kartografijo
in nadzorom onesnaženja, 
-       
leti na letalskih prireditvah, vključno s predstavitvenimi in
tekmovalnimi leti. 
(2) Dela v zraku se z napravo lahko izvajajo pod
pogojem, da priročnik za letenja naprave določa takšen namen naprave in je
naprava ustrezno atestirana za določena dela v zraku, če je to potrebno, v
skladu z 18. členom tega pravilnika. 
(3) Za dela v zraku je treba pridobiti dovoljenje
agencije. Agencija izda dovoljenje za izvajanje del v zraku za naprave, ki so
vpisane v evidenco ultralahkih letalnih naprav, ki jo vodi agencija. 
(4) Dela v zraku lahko izvaja pilot naprave, ki je
imetnik veljavnega zdravniškega spričevala razreda 2 ali višje, izdanega v
skladu z Uredbo Komisije (EU) št. 1178/2011 z dne 3. novembra 2011 o
tehničnih zahtevah in upravnih postopkih za letalsko osebje v civilnem
letalstvu v skladu z Uredbo (ES) št. 216/2008 Evropskega parlamenta in Sveta
(UL L št. 311 z dne 25. 11. 2011, str. 1), zadnjič spremenjena z Izvedbeno
uredbo Komisije (EU) 2019/430 z dne 18. marca 2019 o spremembi Uredbe (EU) št.
1178/2011 glede izvajanja omejenih privilegijev brez nadzora pred izdajo
licence pilota lahkega zrakoplova (UL L št. 75 z dne 19. 3. 2019, str. 66;), (v
nadaljnjem besedilu: Uredba 1178/2011/EU). 
(5) Lastnik naprave mora skleniti pogodbo o zavarovanju
odgovornosti za škodo, povzročeno potnikom, prtljagi, tovoru in tretjim osebam,
ki jo povzroči naprava, registrirana v Republiki Sloveniji, v letu ali na tleh,
v skladu z Uredbo (ES) št. 785/2004 Evropskega parlamenta in Sveta z dne
21. aprila 2004 o zahtevah v zvezi z zavarovanjem za letalske prevoznike
in operaterje (UL L št. 138 z dne 30. 4. 2004, str. 1), zadnjič
spremenjena z Uredbo Komisije (EU) št. 285/2010 o spremembi Uredbe (ES)
št. 785/2004 Evropskega parlamenta in Sveta o zahtevah v zvezi z zavarovanjem
za letalske prevoznike in operaterje (UL L št. 87 z dne 7. 4. 2010, str.
19; v nadaljnjem besedilu: Uredba 785/2004/ES), in zakonom, ki ureja obvezna
zavarovanja v prometu. 
(6) Na krovu naprave ni dovoljeno prevažati nevarnih
snovi. 
(7) Agencija določi natančnejše zahteve, način in
postopek izvajanja posamezne vrste del v zraku. 
5.b člen
(uvodni leti)
(1) Naprava se sme uporabljati za izvajanje uvodnih
letov, ki pomenijo vsak let za plačilo ali drugo protivrednost, ki vključuje
kratko zračno potovanje, ki ga ponuja organizacija za šolanje letenja z
namenom, da bi pritegnila nove udeležence. Uvodni leti se opravljajo pod
naslednjimi pogoji: 
-       
let se začne in konča na istem letališču ali vzletišču za motorna
letala, helikopterje, giroplane, jadralna letala in motorne zmaje; 
-       
leti se izvajajo podnevi v skladu s pravili vizualnega letenja (VFR) v
vizualnih meteoroloških pogojih (VMC); 
-       
lete nadzoruje imenovana oseba, odgovorna za njihovo varnost; 
-       
let izvede učitelj letenja naprave, ki ima veljavno pooblastilo učitelja
letenja iz 40. in 41.a člena tega pravilnika in izpolnjuje pogoje za izvajanje
privilegijev iz dovoljenja pilota naprave, določene v 47. členu tega
pravilnika; 
-       
da je lastnik naprave oziroma operator sklenil pogodbo o zavarovanju
odgovornosti za škodo, povzročeno potnikom, prtljagi, tovoru in tretjim osebam,
ki jo povzroči naprava, registrirana v Republiki Sloveniji, v letu ali na tleh,
v skladu z Uredbo 785/2004/ES; 
-       
leti se opravljajo kot postranska dejavnost, ki je omejena na 20
odstotkov celotne aktivnosti organizacije za šolanje letenja ali druge
registrirane letalske šole, pri čemer 20 odstotkov celotne aktivnosti v
tekočem letu pomeni 20 odstotkov glede na število ur naleta v letalski
šoli v preteklem letu. Uvodne lete organizacija za šolanje letenja ali druga
registrirana letalska šola ne sme izvajati kot svojo glavno dejavnost in z
izvajanjem teh letov ne sme ustvarjati dobička; 
-       
pilot naprave je imetnik veljavnega zdravniškega spričevala razreda 2
ali višje, izdanega v skladu z Uredbo 1178/2011/EU; 
-       
na krovu naprave ni dovoljeno prevažati nevarnih snovi; 
-       
da se leti izvajajo v skladu s operativno tehničnimi zahtevami, ki jih
določi agencija. 
(2) Za izvajanje uvodnih letov je treba pridobiti
dovoljenje agencije. Agencija izda dovoljenje za izvajanje uvodnih letov za
naprave, ki so vpisane v evidenco ultralahkih letalnih naprav, ki jo vodi
agencija.
6. člen
(letališča in vzletišča)
Naprave vzletajo in pristajajo na letališčih in vzletiščih,
ki so primerna za posamezno vrsto naprave v skladu z navodili za uporabo
letališča oziroma vzletišča.
7. člen
(pravila letenja, hrup, omejitve)
(1) Naprava leti v zračnem prostoru Republike Slovenije v
skladu s pravili letenja.
(2) Naprava leti po pravilih vizualnega letenja (VFR). Nočni
leti VFR niso dovoljeni.
(3) Naprava lahko leti v nekontroliranem zračnem prostoru
razredov G in E, ob upoštevanju omejitev letenja v zračnem prostoru in zahtev
glede opremljenosti.
(4) Glede hrupa, ki ga povzroča motorna naprava iz drugega odstavka
3. člena tega pravilnika, uporaba mednarodnih standardov in priporočenih praks
Mednarodne organizacije civilnega letalstva navedenih v dokumentu Annex 16 to
the Convention on International Civil Aviation, Environmental Protection,
Volume I, Aircraft Noise, Seventh Edition, July 2014 (v nadaljnjem besedilu:
Annex 16, Volume I) ustvarja domnevo skladnosti z zahtevami tega pravilnika,
pri čemer se:
-       
za ultralahka motorna letala za uporabo kot kopenska letala, ultralahka
motorna jadralna letala, motorna jadralna padala s podvozjem in motorne zmaje s
podvozjem, upošteva meritve, opredeljene v poglavju številka 10 dokumenta Annex
16, Volume I, z mejnimi vrednostmi emisij hrupa, kot so opredeljene v točki
10.4.b dokumenta Annex 16, Volume I;
-       
za ultralahka motorna letala za uporabo kot vodna letala in ultralahke
giroplane, upošteva meritve, opredeljene v poglavju številka 10 dokumenta Annex
16, Volume I, z mejnimi vrednostmi emisij hrupa, kot so opredeljene v točki
10.4.a dokumenta Annex 16, Volume I;
-       
za ultralahke helikopterje upošteva meritve, opredeljene v poglavju
številka 11 dokumenta Annex 16, Volume I, z mejnimi vrednostmi emisij hrupa,
kot so opredeljene v točki 11.4.2. dokumenta Annex 16, Volume I.
(5) Raven emisije hrupa je treba ugotavljati v naslednjih
primerih:
-       
v postopku atestiranja naprave ali
-       
v postopku odobritve spremembe naprave, ki lahko vpliva na raven emisije
hrupa ali
-       
v postopku ugotavljanja, če naprava, ki je bila izdelana v tujini
izpolnjuje tehnične zahteve, ki veljajo v Republiki Sloveniji.
(6) Pilot mora let načrtovati tako, da v primeru odpovedi
motorja lahko varno pristane. Letalne in pristajalne lastnosti ultralahkih
letalnih naprav so projektirane na način, da je tista odpoved motorja, ki ima
za posledico delno ali popolno izgubo moči motorja, sprejemljivo varnostno
tveganje. Takšna odpoved je pričakovan dogodek, katerega se mora predvidevati
pri načrtovanju letenja.
8. člen
(letenje naprave v kontroliranem zračnem prostoru)
(1) Letenje naprave v kontroliranem zračnem prostoru je
prepovedano, razen v primerih iz drugega, tretjega in petega odstavka tega
člena.
(2) Pristojna služba za vodenje zračnega prometa lahko
izjemoma dovoli letenje naprave v kontroliranem zračnem prostoru, če so podane
okoliščine, ki štejejo za izredne dogodke med letenjem zrakoplova v skladu s
predpisi, ki urejajo pravila o letenju zrakoplovov.
(3) Ne glede na prvi in drugi odstavek tega člena je
letenje naprave v kontroliranem zračnem prostoru dovoljeno, če gre za let: 
1.     
na letalski prireditvi, in sicer pod pogojem, da je naprava opremljena z
ustrezno radijsko postajo; 
2.     
v CTR letališča, na katerem je letenje naprav urejeno z odobrenim
načinom in pogoji za varno letenje, če je pristajalna hitrost naprave najmanj
38 vozlov in pod pogojem, da je naprava opremljena z ustrezno radijsko postajo
in radarskim odzivnikom, pilot pa poseduje pooblastilo za letenje v
kontroliranem zračnem prostoru ali licenco zasebnega oziroma športnega pilota
(LAPL oziroma PPL) ali licenco višje kategorije, izdano v skladu z Uredbo
1178/2011/EU; radarski odzivnik ni potreben za letenje v coni letališča, če je
to predvideno v odobrenih postopkih za varno vzletanje in pristajanje na
določenem letališču; 
3.     
v drugih delih kontroliranega zračnega prostora, če potovalna hitrost
naprave presega 76 vozlov in pod pogojem, da je naprava opremljena z ustrezno
radijsko postajo in radarskim odzivnikom, če se odzivnik zahteva glede na
razred zračnega prostora, pilot pa poseduje pooblastilo za letenje v
kontroliranem zračnem prostoru ali licenco zasebnega oziroma športnega pilota
(LAPL oziroma PPL) ali licenco višje kategorije, izdano v skladu z Uredbo
1178/2011/EU.
(4) Če pogoji iz prejšnjega odstavka glede potovalne
hitrosti, opremljenosti z radijsko postajo ter radarskim odzivnikom niso
izpolnjeni, izvajalec služb zračnega prometa zavrne načrt leta. Izvajalec služb
zračnega prometa zavrne načrt leta tudi, če prometni pogoji, pretok zračnega
prometa ali obveznosti v zvezi nadzorom zračnega prostora Republike Slovenije
in zunanje meje Evropske unije ne omogočajo varne izvedbe leta naprave ali
katerega koli drugega zrakoplova.
(5) Pred izvedbo leta v kontroliranem zračnem prostoru
mora pilot naprave pristojni navigacijski službi zračnega prometa predložiti
načrt leta. Izvajalec navigacijske službe zračnega prometa načrt leta zavrne in
let naprave v kontroliranem zračnem prostoru prepove, če prometne okoliščine v
zračnem prostoru nameravanega leta ne zagotavljajo varne izvedbe leta.
(6) Ne glede na določbe tega člena je šolanje pilotov
naprav v kontroliranem zračnem prostoru dovoljeno, če so izpolnjeni naslednji
pogoji:
-       
učitelj letenja naprave ima pooblastilo za letenje v kontroliranem
zračnem prostoru oziroma ima najmanj licenco zasebnega oziroma športnega pilota
(LAPL oziroma PPL), izdano v skladu z Uredbo 1178/2011/EU, s pooblastilom za
vrsto naprave,
-       
naprava izpolnjuje pogoje iz tretjega odstavka tega člena,
-       
pristojni izvajalec služb zračnega prometa ni zavrnil načrta leta.
9. člen
(ozemeljska veljavnost dovoljenja za letenje naprave in
mednarodni leti)
(1) Dovoljenje za letenje naprave, izdano v skladu s
24. členom tega pravilnika, velja samo za letenje v Republiki Sloveniji.
(2) Za letenje naprave v drugo državo je treba pridobiti
dovoljenje oziroma soglasje pristojnih organov države, kamor je naprava
namenjena, in vsake države, ki jo namerava preleteti.
(3) Mednarodni let naprave se izvede tako, da se vzlet
in pristanek izvedeta le z letališča oziroma na letališče, ki je odprto za
mednarodni zračni promet, in v skladu z določbami prejšnjega člena, če se let
izvede v kontroliranem zračnem prostoru. Vstop v zračni prostor druge države se
opravi v skladu z zahtevami države vstopa, če z mednarodno pogodbo ali
dogovorom med pristojnimi navigacijskimi službami zračnega prometa zadevnih
držav ni drugače določeno.
(4) Ne glede na določbe tega člena se lahko let naprave
znotraj schengenskih meja začne ali konča na vsakem letališču, ki je namenjeno
notranjim letom, če so izpolnjeni pogoji iz drugega odstavka tega člena.
10. člen
(letenje tujih naprav)
Tuja naprava lahko leti v slovenskem zračnem prostoru na
podlagi načrta leta, v katerega se med opombe napiše kratica UL (ang.
ultralight), če so izpolnjeni naslednji pogoji: 
1.     
tuja naprava ima dovoljenje za letenje naprave v smislu 24. člena tega
pravilnika oziroma drug ustrezen dokument, ki ga je za letenje naprave v drugi
državi izdal pristojni organ te države; 
2.     
pilot tuje naprave ima veljavno dovoljenje pilota za to vrsto naprave in
zračni prostor, v katerem namerava leteti, ki ga je izdal pristojni organ
države registracije zrakoplova ali ustrezen dokument, s katerim je pristojni
organ države registracije zrakoplova priznal dovoljenje pilota naprave, izdano
v skladu s tem pravilnikom, ter izpolnjuje zdravstvene pogoje za izvajanje
privilegijev tega dovoljenja; 
3.     
tuja naprava ima potrdilo o sklenjenih obveznih zavarovanjih, ki velja
za območje Republike Slovenije; 
4.     
tuja naprava izpolnjuje pogoje glede jakosti hrupa iz tretjega odstavka
7. člena tega pravilnika; 
5.     
tuja naprava ima dovoljenje za delo radijske postaje, če je vgrajena v
napravo; 
6.     
tuja naprava in pilot izpolnjujeta pogoje iz 31. do 35. člena tega
pravilnika; 
7.     
tuje dovoljenje pilota naprave mora vsebovati privilegij za
radiotelefonijo in jezikovno pooblastilo v angleškem ali slovenskem jeziku.
III. IZDELAVA NAPRAV
11. člen
(vrste izdelave naprav)
Naprave se lahko gradijo amatersko oziroma se proizvajajo
serijsko.
12. člen
(amaterska gradnja naprave)
Amatersko zgrajen zrakoplov je zrakoplov, ki ga je vsaj v
51-odstotnem deležu zgradil ljubitelj ali nepridobitno združenje ljubiteljev za
svoje namene in brez komercialnih ciljev.
13. člen
(uporaba predpisov o amaterski gradnji zrakoplovov)
Za amatersko gradnjo naprav se uporabljajo predpisi, ki
urejajo amatersko gradnjo zrakoplovov.
14. člen
(serijska proizvodnja naprav)
(1) Serijska proizvodnja naprav je izdelava naprav,
njihovih sklopov, delov ali opreme pri pooblaščenem proizvajalcu, ki temelji na
atestu tipa naprave.
(2) Serijska proizvodnja naprav brez atesta tipa naprave
iz 15. člena tega pravilnika ni dovoljena.
15. člen
(atest tipa naprave)
(1) Atest tipa naprave je dokument, s katerim se
potrjuje, da tip naprave ustreza zahtevam iz 16. in 17. člena tega pravilnika.
(2) Atestiranje je postopek, s katerim se ugotovi, ali
tip naprave ustreza zahtevam iz 16. in 17. člena tega pravilnika in določbam
priročnika za letenje in vzdrževanje naprave, kar se ugotovi s preizkušanjem.
(3) Preizkušanje iz prejšnjega odstavka sme opravljati
oseba, ki je pridobila pooblastilo, ki ga izda agencija, s katerim dokazuje, da
izpolnjuje pogoje glede prostorov, opremljenosti s tehničnimi sredstvi za delo,
osebja in operativno-tehničnih postopkov za izvajanje atestiranja, kar opredeli
v organizacijskem priročniku. Preizkušanje se opravlja pod nadzorom pooblaščene
uradne osebe agencije.
(4) Glede izpolnjevanja pogojev iz prejšnjega odstavka
se smiselno uporabljajo predpisi iz tretjega odstavka 19. člena tega
pravilnika.
(5) Po uspešno opravljenem atestiranju se izda atest
tipa naprave na podlagi:
1.     
tehnične dokumentacije o proizvodnji naprave,
2.     
izračunov in poročil o preizkusih naprave,
3.     
priročnika za letenje in vzdrževanje naprave ter
4.     
poročila o opravljenem preizkušanju.
16. člen
(tehnična dokumentacija o proizvodnji tipa naprave)
Tehnična dokumentacija o proizvodnji tipa naprave iz
prejšnjega člena mora zajemati:
1.     
risbo naprave v treh projekcijah, sestavnice glavnih sklopov in posebno
zapletenih sklopov ter risbe detajlov, po katerih je mogoče izdelati napravo,
2.     
seznam materiala, polizdelkov in izdelkov, iz katerih se izdeluje
naprava,
3.     
aerodinamični izračun naprave z izračunom stabilnosti in krmarljivosti,
4.     
statični izračun naprave z rezultati preizkušanja trdnosti naprave,
5.     
izračun mas vseh delov naprave, koristnega tovora, goriva in maziva,
mase pilota ter izračun lege masnega središča in največje vzletne mase naprave,
6.     
opis tehnoloških postopkov pri proizvodnji.
17. člen
(izračuni in preizkušanja tipa naprave)
(1) Izračuni in preizkušanja naprave iz 15. in 16. člena
tega pravilnika se določijo z odobrenimi tehničnimi zahtevami za izdelavo
posamezne vrste naprave, ki jih na predlog proizvajalca predhodno odobri
agencija.
(2) Preizkušanje tipa naprave se opravi po programu
preizkušanja na zemlji in v zraku, ki ga na predlog proizvajalca predhodno
odobri agencija. Preizkušanje ne sme biti krajše od 30 ur letenja, obsega
najmanj 60 vzletov in pristankov in mora vsebovati najmanj:
-       
dviganje na višino do zgornje meje zmogljivosti naprave,
-       
lete, ki ustrezajo največji avtonomiji leta, skrajšani za 20 minut,
-       
lete z največjo in najmanjšo hitrostjo za določene konfiguracije letala
(npr. lega podvozja, zakrilc ipd.),
-       
lete v pogojih mejnih leg središča težišča letala,
-       
lete z največjo vzletno maso.
(4) Preizkušanje tipa naprave v zraku sme opravljati
testni pilot naprave. O preizkušanju proizvajalec vodi dnevnik, vsak preizkus
pa posebej dokumentira.
(5) Po opravljenem preizkušanju na zemlji in opravljenih
preizkusnih letih pooblaščena uradna oseba agencije napiše poročilo o
sposobnosti naprave v skladu z zahtevami atesta določenega tipa naprave.
(6) Na podlagi poročila o preizkusih iz prejšnjega
odstavka proizvajalec izdela priročnik za letenje in vzdrževanje tipa naprave.
18. člen
(priročnik)
Priročnik naprave mora vsebovati podatke in navodila o: 
1.     
namenu, 
2.     
masi, 
3.     
območju dovoljenega premikanja masnega središča, 
4.     
sposobnostih, 
5.     
stabilnosti in krmarljivosti, 
6.     
omejitvah uporabe, 
7.     
vzdrževanju, 
8.     
pogonu in njegovem vzdrževanju (ne velja za ultralahka jadralna letala)
in 
9.     
predpoletnem pregledu, sestavljanju, razstavljanju in skladiščenju
naprave.
18.a člen
(vzdrževanje)
(1) Za vzdrževanje naprave je odgovoren lastnik. 
(2) Lastnik se šteje kot kvalificirana oseba za izvedbo
vzdrževanja svoje naprave. 
(3) Ne glede na prejšnji odstavek, se kot kvalificirana
oseba za izvedbo vzdrževanja naprave šteje tudi: 
-       
oseba, za katero lastnik oceni, da ima potrebno znanje in izkušnje za
izvedbo predpisanega vzdrževanja svoje naprave, kar lastnik opredeli s pisnim
pooblastilom, 
-       
proizvajalec naprave in od proizvajalca pooblaščene osebe za izvajanje
vzdrževanja tega tipa naprave, 
-       
licencirano letalsko tehnično osebje z ratingom primerljivega tipa
zrakoplova ali skupine tipov zrakoplovov. V primeru, da licencirano letalsko tehnično
osebje dvomi o primerljivosti tipa zrakoplovov ali skupine tipov zrakoplovov, o
tem odloči agencija, 
-       
vzdrževalna organizacija, ki je s strani pristojnih letalskih organov
potrjena za vzdrževanje primerljivega tipa zrakoplova ali skupine tipov zrakoplovov.
V primeru, da vzdrževalna organizacija dvomi o primerljivosti tipa zrakoplova
ali skupine tipov zrakoplova, o tem odloči agencija,
-       
v primeru motornih zmajev s podvozjem, katerih proizvajalci niso več
aktivni ali od njih pooblaščene osebe za vzdrževanje v Republiki Sloveniji niso
več aktivne:
a)   
izvedenec za motorne zmaje s podvozjem, ki je fizična oseba z izkušnjami
iz načrtovanja, izdelave, vzdrževanja in preizkušanja motornih zmajev s
podvozjem, ki jo na predlog Letalske zveze Slovenije imenuje agencija ali
b)   
fizična oseba, z najmanj pet letnimi izkušnjami vzdrževanja motornih
zmajev s podvozjem, ki jo za vzdrževanje motornih zmajev s podvozjem pooblasti
agencija po uspešno opravljenem praktičnem preizkusu znanja pred komisijo, ki
jo sestavljajo izvedenec za motorne zmaje s podvozjem iz prejšnje točke,
letalski nadzornik agencije in predstavnik Letalske zveze Slovenije.
(4) Kot kvalificirana oseba za izvedbo servisa,
popravila ali obnove motorja naprave se šteje tudi proizvajalec motorja naprave
in od proizvajalca pooblaščene osebe za izvajanje vzdrževanja tega tipa
motorja. 
(5) Kot kvalificirana oseba za izvedbo servisa,
popravila ali obnove propelerja naprave se šteje tudi proizvajalec propelerja
naprave in od proizvajalca pooblaščene osebe za izvajanje vzdrževanja tega tipa
propelerja. 
(6) Kot kvalificirana oseba za izvedbo servisa,
popravila ali obnove komponente naprave se šteje tudi proizvajalec komponente
naprave in od proizvajalca pooblaščene osebe za izvajanje vzdrževanja tega tipa
komponente. 
(7) Za predpoletni pregled je odgovoren pilot naprave.
Pilot naprave se šteje kot kvalificirana oseba za izvedbo predpoletnega
pregleda. 
(8) Za naprave so obvezni samo letni pregledi po
priročniku za letenje in vzdrževanje naprave, ter v njem predpisane zamenjave
komponent z zavrženjem po preteku opredeljene dobe obratovanja, ostali
vzdrževalni pregledi po priročniku za letenje in vzdrževanje naprave so
priporočeni. Letni pregled naprave se šteje po priročniku za letenje in
vzdrževanje predpisan vzdrževalni pregled v obsegu vsaj vzdrževalnega pregleda
po 100 urah letenja od predhodnega enakovrednega vzdrževalnega pregleda oziroma
od izdelave naprave. Če tak pregled v priročniku za letenje in vzdrževanje ni
določen, ga določi agencija. Letni pregled naprave je treba izvesti najmanj
enkrat letno. 
(9) Če se priporočil priročnika za letenje in
vzdrževanje naprave glede priporočenega vzdrževanja ne upošteva, to ne vpliva
na veljavnost dovoljenja za letenje, se pa šteje, da lastnik oziroma pilot, če
ni hkrati lastnik, sprejema dejstvo, da se lahko pojavi povečano tveganje
odpovedi naprave, motorja ali komponente. 
(10) Za letenje v kontroliranem zračnem prostoru so
obvezni tudi predpisani redni kontrolni pregledi navigacijske in komunikacijske
opreme naprave s strani licenciranega letalsko tehničnega osebja ustrezno
usposobljenega za izvajanje tovrstnih kontrolnih pregledov. 
(11) Lastnik mora v Poročilu o tehničnem pregledu
naprave natančno navesti, v kakšnem obsegu izvaja predpisano vzdrževanje
naprave in to potrditi s svojim podpisom. Obliko in vsebino Poročila o
tehničnem pregledu naprave določi agencija. 
(12) Lastnik naprave mora zagotoviti redno vodenje
knjige zrakoplova, ki jo izda agencija. Za rednost vodenja knjige zrakoplova in
točnost podatkov je odgovoren lastnik naprave. Knjigo zrakoplova mora lastnik
naprave hraniti kot trajno dokumentacijo. 
(13) Na napravi se lahko izvajajo standardne spremembe
in standardna popravila, za katere se smiselno uporablja predpise in tehnične
zahteve o standardnih spremembah in standardnih popravilih. Ostale spremembe in
popravila na napravi se klasificira po predpisih, ki opredeljujejo
klasifikacijo sprememb in popravil, izvajajo pa se lahko samo, če je zanje
izdelana tehnična dokumentacija iz 16. člena tega pravilnika, ki jo odobri
agencija. 
(14) Ne glede na drugi odstavek in prvo alinejo tretjega
odstavka tega člena, vzdrževanje naprave, ki se uporablja za usposabljanje,
dela v zraku in izvajanje uvodnih letov, ne sme opravljati lastnik ali oseba,
za katero lastnik oceni, da ima potrebno znanje in izkušnje za izvedbo
predpisanega vzdrževanja svoje naprave.
19. člen
(dovoljenje za proizvodnjo)
(1) Pred začetkom proizvodnje določenega tipa naprave
mora proizvajalec za vsak določen tip naprave pridobiti dovoljenje za proizvodnjo,
ki ga izda agencija.
(2) Dovoljenje za proizvodnjo določenega tipa naprave se
izda, če vlagatelj poleg splošnih pogojev, predpisanih za opravljanje take
dejavnosti, izpolnjuje tudi posebne pogoje glede prostorov, osebja,
operativno-tehničnih postopkov, opreme in organiziranosti sistema nadzora
kakovosti, kar opredeli v organizacijskem priročniku proizvajalca, ki ga odobri
agencija.
(3) Glede izpolnjevanja pogojev iz prejšnjega odstavka
se smiselno uporabljajo predpisi, ki urejajo posebne pogoje za gradnjo in
spremembe na zrakoplovu, motorju, propelerju, padalu in opremi zrakoplova,
načinu izdelave tehnično-tehnološke dokumentacije in tehničnem nadzoru gradnje.
(4) Vlogi za izdajo dovoljenja za proizvodnjo določenega
tipa naprave mora vlagatelj priložiti:
1.     
atest tipa naprave, ki ga želi proizvajati, s pripadajočo tehnično
dokumentacijo iz 1. točke petega odstavka 15. člena tega pravilnika in
2.     
podatke ter dokumentacijo glede izpolnjevanja pogojev iz drugega
odstavka tega člena.
20. člen
(nadzor kakovosti proizvodnje naprav)
(1) Proizvajalec naprav mora zagotoviti nadzor kakovosti
proizvodnje, ki jo izvaja nadzornik gradnje v skladu z organizacijskim
priročnikom proizvajalca. Nadzornik gradnje mora imeti ustrezno izobrazbo in
potrebne izkušnje, ki so primerne glede na zahtevnost proizvodnje.
(2) Vsaka naprava mora biti po končani izdelavi
preizkušena na zemlji in v zraku. Preizkušanje, ki se dokumentira, se mora
opraviti po programu preizkušanja serijsko izdelane naprave, ki ga na predlog
proizvajalca odobri agencija.
(3) Preizkušanje naprave v zraku lahko opravi pilot, ki
ima najmanj 200 ur samostojnega letenja na vrsti naprave, ki se preizkuša in je
seznanjen s tehnikami preizkušanja, tipom naprave, priročnikom za letenje in
programom preizkušanja ter namenom preskusnega leta. Izpolnjevanje pogojev
dokumentira proizvajalec. Pilotu, ki preizkuša naprave v zraku, se prizna 100
ur naleta, če ima vsaj 100 ur samostojnega naleta kot pilot licence,
pridobljene na podlagi Uredbe 1178/2011/EU.
21. člen
(potrdilo proizvajalca naprave o ustreznosti naprave)
(1) Po uspešno opravljenem preizkušanju naprave
proizvajalec za vsako napravo izda potrdilo proizvajalca o ustreznosti naprave,
s katerim potrjuje, da je naprava sposobna za varno letenje.
(2) Potrdilo proizvajalca iz prejšnjega odstavka se izda
na obrazcu ULN-01, ki je kot priloga sestavni del tega pravilnika.
(3) Potrdilu iz prejšnjega odstavka mora proizvajalec
priložiti:
1.     
poročilo o preizkušanju naprave po programu preizkušanja,
2.     
poročilo o tehtanju in legi masnega središča naprave,
3.     
poročilo o kontroli geometrije naprave in
4.     
seznam standardne in dodatne opreme naprave.
22. člen
(stroški postopka atestiranja tipa naprave)
Stroške postopka atestiranja tipa naprave nosi vlagatelj.
IV. VPIS V EVIDENCO IN SPOSOBNOST NAPRAVE ZA LETENJE
23. člen
(vpis naprave v evidenco)
(1) V Evidenco naprav Republike Slovenije (v nadaljnjem
besedilu: evidenca naprav) se vpiše naprava, ki ima slovenski ali tuji atest za
določen tip naprave ali drug ustrezen dokument, ki se lahko prizna v skladu s
tem členom.
(2) Naprava, ki je bila izdelana v tujini, se na vlogo
lastnika naprave vpiše v evidenco naprav. Vloga mora vsebovati:
-       
dokazilo o lastništvu naprave,
-       
atest za tip naprave,
-       
priročnik za letenje in vzdrževanje naprave,
-       
dokumentacijo, iz katere je razvidno, po katerih tehničnih zahtevah za
izdelavo je naprava izdelana, in
-       
v primeru rabljene naprave dokazilo o načinu vzdrževanja naprave za
zadnja tri leta.
(3) Vpis naprave iz prejšnjega odstavka v evidenco
naprav se zavrne, če naprava ne izpolnjuje tehničnih zahtev, ki veljajo v
Republiki Sloveniji, ali če nista izkazana lastništvo in ustreznost atesta za
tip naprave ali če priročnik za letenje in vzdrževanje naprave nima potrebnih
vsebin in zahtev za njegovo varno uporabo in letenje ali če iz predloženega
dokazila o načinu vzdrževanja izhaja, da rabljena naprava ni bila vzdrževana.
(4) Če v Republiki Sloveniji še niso določene tehnične
zahteve za izdelavo naprave ali opremo naprave, za katero predlagatelj zahteva
vpis v evidenco naprav, mora vlagatelj zahtevi za vpis naprave v evidenco
naprav priložiti tudi tehnične zahteve za izdelavo naprave in seznam opreme
naprave.
(5) Atest za tip naprave oziroma drug ustrezen dokument
za določen tip naprave, ki ga je izdala druga država oziroma pooblaščeni organ
te države, se prizna na podlagi ustrezne tehnične dokumentacije in preizkusov v
zraku, če naprava izpolnjuje najmanj zahteve slovenskih predpisov oziroma
zahteve slovenskim predpisom enakovrednih tujih predpisov.
(6) V primeru spremembe lastništva naprave sta obvezna
pregled naprave in posodobitev podatkov z evidentiranjem prenosa lastništva v
knjigi zrakoplova, ki ga opravi lastnik naprave oziroma oseba, ki jo za to
pooblasti lastnik naprave. O opravljenem pregledu in točnosti podatkov v knjigi
zrakoplova mora prejšnji lastnik novemu lastniku naprave podati pisno izjavo.
(7) Vpis tuje amatersko grajene naprave v evidenco
naprav ni dovoljen.
24. člen
(plovnost naprave in dovoljenje za letenje naprave)
(1) Plovnost naprave pomeni sposobnost naprave za
letenje, ki jo ugotavlja agencija oziroma drug pooblaščeni izvajalec.
(2) Na zahtevo lastnika ali uporabnika naprave agencija
izda dovoljenje za letenje naprave, za katero se v skladu s 24., 25. in 26.
členom tega pravilnika ugotovi, da izpolnjuje pogoje za varno letenje.
(3) Vlogi za izdajo dovoljenja iz prejšnjega odstavka
vlagatelj priloži:
1.     
poročilo komisije, izdelano v skladu s predpisi, ki urejajo amatersko
gradnjo zrakoplovov, oziroma atest tipa naprave, če gre za serijsko proizvodnjo
naprav,
2.     
priročnik za letenje in vzdrževanje naprave,
3.     
potrdilo, iz katerega izhaja, da hrup naprave ne presega omejitev,
določenih v tem pravilniku (ne velja za naprave brez motorja),
4.     
dovoljenje za delo radijske postaje, če je vgrajena v napravo, in
5.     
potrdilo proizvajalca o ustreznosti naprave.
(4) Dovoljenje za letenje naprave je spričevalo o
sposobnosti naprave za varno letenje in dokaz o vpisu v evidenco naprav.
(5) Dovoljenje za letenje naprave se izda na obrazcu
ULN-02, ki je kot priloga sestavni del tega pravilnika.
(6) Dovoljenje za letenje naprave mora biti med letom v
napravi oziroma na njej oziroma ga mora imeti pilot naprave pri sebi.
(7) Potrdilo iz 3. točke tretjega odstavka tega člena
izda oseba, ki ima naprave za opravljanje meritev hrupa, kvalificirano osebje
in opredeljene postopke za izvajanje meritev. Kot potrdilo iz 3. točke tretjega
odstavka tega člena se šteje tudi meritev, ki jo opravi proizvajalec naprave,
ali meritev, ki je bila opravljena v tuji državi.
25. člen
(ugotavljanje plovnosti naprave)
(1) Plovnost naprave se ugotavlja s:
1.     
pregledom naprave in njene dokumentacije,
2.     
preizkusom naprave na zemlji in
3.     
preizkusom naprave v zraku.
(2) S pregledom naprave se ugotovi, ali naprava ustreza
atestu tipa naprave. S pregledom dokumentacije naprave se ugotovi, ali se je
letenje in vzdrževanje naprave izvajalo v skladu s priročnikom o letenju in
vzdrževanju naprave. Pregled obsega tudi nadzor izvedbe plovnostno-tehničnih
zahtev.
(3) S preizkusom na zemlji se ugotovi delovanje vseh
sistemov naprave in delovanje motorja na vseh delovnih področjih njegovega
delovanja. Delovanje sistemov naprave se ugotavlja po priročniku o letenju in
vzdrževanju naprave, delovanje motorja pa po programu proizvajalca motorja.
(4) Preizkus naprave v zraku je preizkus naprave v
okviru omejitev, določenih v priročniku o letenju in vzdrževanju naprave.
Preizkus naprave v zraku opravi pilot naprave, ki ima najmanj 100 ur samostojnega
letenja na ustrezni vrsti naprave.
(5) Za ugotavljanje plovnosti naprave se smiselno
uporabljajo določbe predpisov, ki urejajo postopek in način ugotavljanja
plovnosti zrakoplovov, če niso v nasprotju z določbami tega pravilnika.
26. člen
(veljavnost dovoljenja za letenje naprave)
Dovoljenje za letenje naprave velja 24 mesecev in se lahko
podaljša v skladu s prejšnjim členom.
27. člen
(pooblaščeni izvajalec)
(1) Pooblaščeni izvajalec mora imeti za pridobitev
pooblastila za opravljanje pregledov plovnosti ustrezne prostore in tehnično
opremo ter organizacijski priročnik, ki ga pred izdajo pooblastila odobri
agencija.
(2) Organizacijski priročnik iz prejšnjega odstavka
mora:
1.     
izkazati strokovno usposobljenost osebja v skladu z 28. členom tega
pravilnika ter način vzdrževanja njihove usposobljenosti, imeti mora
vzpostavljen sistem pooblaščanja takega osebja in razvite postopke za
ugotavljanje kompetenc ter dokazovati ustrezno vodenje in kontrolo teh
postopkov znotraj svoje organizacijske strukture. Postopki, ki jih odobri
agencija, morajo jasno določati omejitve, znotraj katerih se osebju izdajajo
pooblastila;
2.     
imeti vzpostavljen sistem nadzora stalne plovnosti, kar pomeni, da mora
pooblaščeni izvajalec:
a)   
dokazovati, da ima vzpostavljen sistem nadzora stalne plovnosti, ki ga
vzdržuje na način, da lahko izvaja periodične preglede plovnosti in izdaja ter
podaljšuje dovoljenja za letenje naprav iz njegovega obsega pooblastil;
b)   
zagotavljati, da je stalna plovnost vsake naprave, katere pregled
plovnosti izvaja, taka, da:
-     naprava
ostaja v odobreni konfiguraciji,
-     so
odobrene vse spremembe na napravi,
-     so vse
zahteve in priporočila proizvajalca naprave izpolnjene,
-     je vse
predpisano vzdrževanje izvedeno,
-     so bili
instrumenti pregledani, preizkušeni in odobreni skladno z zahtevami,
-     je bilo
preverjanje v letu naprave izvedeno po odobrenem programu preverjanja v letu,
-     masa in
pozicija masnega središča naprave ustrezata zahtevam;
c)   
imeti vzpostavljen proces za izvedbo pregleda plovnosti vsake naprave,
katere plovnost nadzira, ustrezen zahtevam tega pravilnika;
3.     
imeti navedene naslednje informacije:
a)   
izjavo odgovornega vodje, ki potrjuje, da so priročnik in z njim
povezani dokumenti skladni s tem pravilnikom;
b)   
splošen opis obsega del glede na pooblastilo;
c)   
nazive, imena in funkcije naslednjih oseb, ki se štejejo kot obvezne:
-     odgovorni
vodja;
-     tehnični
vodja nadzora stalne plovnosti naprav;
-     vodja
zagotavljanja nadzora kakovosti;
d)   
organizacijsko shemo s prikazom linije odgovornosti;
e)   
seznam pooblaščenih oseb za izvajanje pregledov plovnosti naprav in
izdajanje oziroma podaljševanje dovoljenj za letenje;
f)    
splošni opis kadrovskih potreb pooblaščenega izvajalca glede na obseg
del;
g)   
postopke, ki opisujejo, kako pooblaščeni izvajalec zagotavlja skladnost
s tem pravilnikom;
h)   
postopek obveščanja agencije o organizacijskih in drugih spremembah
pooblaščenega izvajalca;
i)     
postopek za odobritev spremembe organizacijskega priročnika
pooblaščenega izvajalca;
j)     
zapis ali referenco o vsaki napravi, katere pregled plovnosti izvaja
pooblaščeni izvajalec;
k)   
podroben opis sistema ter načel hranjenja zapisov;
l)     
splošni opis prostorov na vsakem od naslovov pooblaščenega izvajalca,
navedenem v pooblastilu;
m) 
postopek dopolnjevanja oziroma spreminjanja organizacijskega priročnika,
kot je potrebno, da ohranja njegovo vsebino skladno s stanjem svoje
organizacije;
4.     
imeti vzpostavljen sistem nadzora kakovosti, ki:
a)   
po podelitvi pooblastila zagotavlja agenciji izvajanje nadzora v celotni
organizaciji pooblaščenega izvajalca, pod vodstvom odgovornega vodje, kot je
opredeljeno v organizacijskem priročniku, ter zagotavlja nadzor nad standardi
in zahtevami ter dopolnitvami le-teh, kot izhaja iz pooblastila,
b)   
dokazuje, da ima vzpostavljen dokumentiran sistem nadzora kakovosti in
ga vzdržuje,
c)   
zagotavlja skladnost z zahtevami tega pravilnika in ima vodjo sistema
nadzora kakovosti, ki spremlja ustreznost in pravilnost postopkov, potrebnih za
zagotavljanje plovnosti naprav, spremljanje ustreznosti pa mora vključevati
povratno informacijo odgovornemu vodji za izvedbo potrebnih korektivnih
ukrepov,
d)   
določa, da za izpolnitev zahtev iz prejšnje točke pooblaščeni izvajalec
določi program notranjih presoj, ki bo sprejemljiv za agencijo,
e)   
določa, da ima agencija ob vsakem primernem času dostop do vseh
podatkov, poročil in zapisov, neposredno ali posredno povezanih s preverjanjem
naprav v letu, plovnosti naprav, motorjev, propelerjev ali delov naprav, in da
ima pravico do navzočnosti pri funkcionalnem preverjanju oziroma testiranju v
kakršni koli povezavi z vzpostavljanjem plovnosti ali sposobnosti za letenje naprav,
motorjev, propelerjev ali sestavnih delov naprav.
(3) Pooblaščeni izvajalec mora skleniti škodno
zavarovanje za primer odgovornosti.
(4) Prvo dovoljenje za letenje izda pooblaščeni
izvajalec, pregled plovnosti in podaljšanje dovoljenja za letenje pa osebje
pooblaščenega izvajalca.
(5) Pooblaščeni izvajalec je za storitve iz tega člena
upravičen zaračunati nagrado v skladu z vsakokrat veljavno Tarifo za izvajanje
storitev Javne agencije za civilno letalstvo Republike Slovenije.
(6) Pooblaščeni izvajalec je dolžan agencijo obvestiti o
izdaji oziroma podaljšanju dovoljenja za letenje najkasneje v desetih dneh.
28. člen
(osebje pooblaščenega izvajalca)
(1) Osebje pooblaščenega izvajalca, ki izvaja preglede
plovnosti in izdaja dovoljenja za letenje, mora izpolnjevati naslednje pogoje,
in sicer:
-       
starost najmanj 21 let,
-       
opravljen strokovni izpit iz splošnega upravnega postopka,
-       
dokazilo o seznanitvenem usposabljanju za vsaj en tip naprave,
pridobljenem pri proizvajalcih tipov naprav oziroma pri organizacijah, pooblaščenih
od proizvajalcev tipa naprave,
-       
katero koli licenca v skladu z Delom 66 Priloge III Uredbe Komisije (EU)
št. 1321/2014 z dne 26. novembra 2014 o stalni plovnosti zrakoplovov
in letalskih izdelkov, delov in naprav ter o potrjevanju organizacij in osebja,
ki se ukvarjajo s temi nalogami (UL L št. 362 z dne 17. 12. 2014,
str. 1), zadnjič spremenjena z Uredbo Komisije (EU) 2018/1142 z dne 14.
avgusta 2018 o spremembi Uredbe (EU) št. 1321/2014, kar zadeva uvedbo nekaterih
kategorij licenc za vzdrževanje zrakoplovov, spremembo postopka sprejema
komponent od zunanjih dobaviteljev in spremembo pravic organizacij za
usposabljanje za vzdrževanje (UL L št. 207 z dne 16. 8. 2018, str. 2), (v
nadaljnjem besedilu: Uredba 1321/2014/EU), ali
-       
najmanj srednješolska izobrazba z dokazilom o opravljenih modulih M7a,
M9a, M10, M12, M16 in M17a za licenco kategorije A, in modul M11b za ultralahka
letala ter modul M12 za ultralahke helikopterje in giroplane, v skladu z
Delom 66 Uredbe 1321/2014/EU, ter petletne delovne izkušnje na področju
vzdrževanja zrakoplovov ali naprav, ali
-       
veljavno dovoljenje pilota naprave vsaj pet let in opravljen osnovni
tečaj za vzdrževanje vsaj enega tipa motorja naprave ali
-       
najmanj pet let delovnih izkušenj kot nadzornik gradnje zrakoplovov v proizvodni
organizaciji za gradnjo zrakoplovov ali kontrolor gradnje amatersko zgrajenih
zrakoplovov.
(2) Pooblaščeni izvajalec je dolžan zagotavljati, da
njegovo osebje vzdržuje usposobljenost, pri čemer se za vzdrževanje
usposobljenosti šteje, da osebje opravi dva pregleda plovnosti na leto ali
opravi usposabljanje, ki se nanaša na podaljšanje plovnosti.
29. člen
(nadzor nad pooblaščenim izvajalcem)
(1) Nadzor nad delom pooblaščenega izvajalca izvaja
agencija.
(2) Če obstajajo dokazi, da pooblaščeni izvajalec ne
izpolnjuje zahtev iz 27. in 28. člena tega pravilnika, se podajo ugotovitve, ki
so opredeljene po naslednjih stopnjah:
-       
ugotovitev prve stopnje je kakršno koli neskladje z zahtevami, ki zniža
varnostni standard in ogrozi letalsko varnost,
-       
ugotovitev druge stopnje je kakršno koli neskladje z zahtevami, ki ni
stopnjevano kot ugotovitev prve stopnje.
(3) Po prejemu obvestila o ugotovitvah:
-       
pooblaščeni izvajalec predlaga načrt korektivnih ukrepov, ki
identificira morebitni sistemski vzrok ter vsebuje analizo za namen preprečitve
ponovitve. Korektivni ukrepi se v potrditev v dogovorjenem časovnem intervalu
predložijo agenciji;
-       
za ugotovitev prve stopnje lahko agencija predlaga ministru, pristojnemu
za infrastrukturo, da prekliče, omeji, v celoti ali delno odvzame pooblastilo
do uspešne izvedbe korektivnih ukrepov;
-       
za ugotovitev druge stopnje agencija določi obdobje za izvedbo
korektivnih ukrepov, ki je primerno naravi ugotovitve in za začetek ni daljše
od treh mesecev, v primerih, ko glede na naravo ugotovitve in predložitve
ustreznega načrta korektivnih ukrepov, pa agencija lahko podaljša rok za
izvedbo korektivnih ukrepov;
-       
v primeru časovno neuspešne izvedbe korektivnih ukrepov, se ugotovitev
zviša na ugotovitev prve stopnje in agencija predlaga ministru, pristojnemu za
infrastrukturo, sprejem ukrepov iz druge alineje tega odstavka.
(4) Pooblaščeni izvajalec je dolžan agencijo predhodno
obveščati o spremembi:
-       
firme pooblaščenega izvajalca,
-       
sedeža oziroma lokacije pooblaščenega izvajalca,
-       
dodatne lokacije pooblaščenega izvajalca,
-       
odgovornega vodje,
-       
katere koli od obveznih oseb, zahtevanih v organizacijskem priročniku,
-       
prostorov, postopkov, obsega del in osebja, če bi te spremembe lahko
vplivale na pooblastilo pooblaščenega izvajalca.
30. člen
(predhodna preveritev)
Pooblaščeni izvajalec pridobi pooblastilo, če izpolnjuje
pogoje iz 27. in 28. člena tega pravilnika, na podlagi predhodno izvedenega
postopka presoje izpolnjevanja navedenih pogojev, ki ga izvede agencija.
V. OZNAKE NAPRAVE IN OBVESTILA O OMEJITVAH NAPRAVE
31. člen
(registrska oznaka naprave)
Vsaka naprava mora imeti registrsko oznako, določeno v skladu
s predpisi, ki urejajo registrske in druge oznake zrakoplovov.
32. člen
(identifikacijska tablica in serijska številka naprave)
(1) Vsaka naprava mora imeti stabilno pritrjeno
identifikacijsko tablico velikosti 10 × 5 centimetrov z vsebino,
določeno v obrazcu ULN-03, ki je kot priloga sestavni del tega pravilnika.
(2) Naprave morajo imeti na trupu in krilu stabilno
pritrjeno serijsko številko naprave, naprave z motorjem na motorju tudi
serijsko številko motorja ter na propelerju serijsko številko propelerja.
33. člen
(obvestilo o uporabi naprave)
Vsaka naprava mora imeti na vidnem mestu pilotovega in
sopotnikovega sedeža nameščeno čitljivo obvestilo, napisano z velikimi
tiskanimi črkami velikosti najmanj 8 milimetrov v slovenskem in angleškem
jeziku, iz katerega je razvidno, da naprava ne izpolnjuje zahtev standardov in
priporočenih praks Mednarodne organizacije civilnega letalstva za izdajo
spričevala o plovnosti zrakoplova. Obvestilo se glasi:
OBVESTILO: ZA TA ZRAKOPLOV NI IZDANO SPRIČEVALO O PLOVNOSTI
ZRAKOPLOVA V SKLADU Z MEDNARODNIMI STANDARDI IN PRIPOROČENIMI PRAKSAMI
MEDNARODNE ORGANIZACIJE CIVILNEGA LETALSTVA. Z NJIM LETITE NA LASTNO
ODGOVORNOST!
NOTICE: THIS AIRCRAFT IS OPERATING WITHOUT A CERTIFICATE OF
AIRWORTHINESS ISSUED ACCORDING TO INTERNATIONAL CIVIL AVIATION ORGANIZATION
STANDARDS AND RECOMMENDED PRACTICES. FLY AT YOUR OWN RISK.
VI. MINIMALNA OPREMA NAPRAVE, PILOTA NAPRAVE IN DRUGE OSEBE
34. člen
(oprema naprave)
(1) Naprava z motornim pogonom mora imeti:
1.     
varnostne pasove, v odvisnosti od vrste naprave,
2.     
merilec hitrosti,
3.     
višinomer,
4.     
količinomer goriva ali možnost optične kontrole količine goriva oziroma
prikazovalnik preostale količine energije v napravi za shranjevanje energije,
5.     
kompas,
6.     
reševalni sistem oziroma sistem reševalnega padala oziroma sistem padala
za ponovni dvig (v nadaljnjem besedilu: reševalni sistem), če ga je
proizvajalec naprave predvidel za ta tip naprave.
(2) Ultralahko jadralno letalo mora imeti opremo,
navedeno iz 1., 2. in 3. točke prejšnjega odstavka.
(3) Odpenjanje varnostnih pasov mora biti možno z enim
namernim gibom.
(4) Naprava z motornim pogonom, ki se uporablja v
kontroliranem zračnem prostoru mora imeti tudi radijsko postajo in radarski
odzivnik ter drugo predpisano opremo in naprave, ki se zahtevajo za določen
zračni prostor.
(5) Naprava, razen giroplana, s katerim se opravlja
usposabljanje za pilota naprave, mora imeti tudi reševalni sistem.
35. člen
(oprema pilota naprave in druge osebe)
(1) Na napravi z odprto kabino je obvezna uporaba
zaščitne čelade in zaščitnih očal, če čelada nima vizirja. Za letenje z napravo
nad jezeri in morjem je v skladu s pravili letenja obvezna uporaba rešilnega
jopiča. Na napravi je obvezna uporaba reševalnega padala, če je zahtevana po
priročniku o letenju in vzdrževanju naprave.
(2) Pilot naprave ne sme dovoliti, da na isti napravi
hkrati z njim leti oseba, ki nima predpisane opreme.
(3) Testni pilot mora imeti reševalno padalo med letenjem
v okviru preizkušanja novega tipa naprave, razen giroplana, če naprava ni
opremljena z reševalnim sistemom.
VII. USPOSABLJANJE, IZPITI, DOVOLJENJA IN POOBLASTILA PILOTOV
NAPRAV
36. člen
(pogoji za usposabljanje)
(1) Oseba, ki se usposablja za pilota naprave, mora
izpolnjevati naslednje pogoje: 
1.     
da ni mlajša od 16 let; 
2.     
da glede zdravstvenih pogojev pred prvim samostojnim letom izpolnjuje
pogoje, ki so določeni s predpisi o zdravstvenih zahtevah, ki jih mora
izpolnjevati voznik motornega vozila kategorije B, kar izkaže z zdravniškim
spričevalom o opravljenem zdravstvenem pregledu kandidata za voznika oziroma
voznika, ki ni starejše od treh mesecev oziroma je imetnik veljavnega
zdravniškega spričevala za licenco LAPL ali višje, izdanega v skladu z Uredbo
1178/2011/EU; 
3.     
da je pred praktičnim usposabljanjem za pilota naprave uspešno končala
ustrezne vsebine teoretičnega usposabljanja po potrjenem programu usposabljanja
pilotov za določeno vrsto naprave; 
4.     
da je vpisana v register učencev pri organizaciji za šolanje letenja ali
drugi registrirani letalski šoli, pri kateri se usposablja; 
5.     
da vlogi za začetek usposabljanja priloži pisno soglasje staršev ali
skrbnika, če je mlajša od 18 let. 
(2) Usposabljanje za pilota naprave se sme izvajati le
po priročniku za usposabljanje, ki ga potrdi agencija. Priročnik za
usposabljanje mora izpolnjevati najmanj zahteve programov usposabljanja za
določeno vrsto naprave, ki ga odobri minister, pristojen za infrastrukturo. Za
program usposabljanja se smiselno uporabljajo zahteve, ki veljajo za programe
usposabljanja za licenco zasebnega oziroma športnega pilota letala, če s tem
pravilnikom ni določeno drugače. 
(3) Usposabljanje pilotov naprav lahko opravlja
organizacija, ki ji agencija na podlagi izpolnjevanja pogojev izda Dovoljenje
za delo letalske šole, in sicer za pridobitev dovoljenj vrst naprav ter
pooblastil, navedenih na tem dovoljenju. 
(4) Praktično usposabljanje pilotov naprav se lahko
izvaja na vzletiščih z vzletno-pristajalno stezo predpisane dolžine in na letališčih.
37. člen
(prijava na izpit)
(1) Kdor želi opravljati teoretični izpit za pilota
naprave, mora vlogi za prijavo na izpit priložiti izjavo registrirane letalske
šole, da je kandidat izpolnil določen program teoretičnega usposabljanja.
(2) Po uspešno opravljenem teoretičnem izpitu mora
kandidat pristopiti k praktičnemu izpitu najkasneje v 24 mesecih, sicer
mora ponovno opraviti teoretični izpit.
(3) Kdor želi opravljati praktični izpit za pilota
naprave, mora vlogi za prijavo priložiti:
-       
dokazilo o naletu na vrsti naprave, kot je predpisano s programom
usposabljanja in
-       
izjavo učitelja letenja naprave, da je kandidat usposobljen za izpit.
(4) Praktični izpit za pilota naprave lahko opravlja
oseba, ki je dopolnila 17 let.
38. člen
(izpit in dovoljenje pilota naprave)
(1) Izpit se opravlja pred izpitno komisijo. Izpit za
pridobitev dovoljenja pilota naprave sestavljata teoretični in praktični del v
skladu s programom usposabljanja za določeno vrsto naprave. Izpitno komisijo
imenuje agencija.
(2) Teoretični del izpita obsega:
1.     
osnove aerodinamike in mehanike letenja (teorijo letenja),
2.     
letalsko meteorologijo,
3.     
konstrukcije in materiale,
4.     
pogonsko skupino (motor),
5.     
letalsko navigacijo,
6.     
postopke v sili,
7.     
radiofonijo in VFR-frazeologijo,
8.     
letalske instrumente,
9.     
letalske predpise,
10.  
uporabo naprave,
11.  
uporabo vzletišč in letališč in
12.  
letalsko medicino.
(3) Po uspešno opravljenem teoretičnem delu izpita
kandidat pristopi k praktičnem delu izpita. Izpitni let se opravi po programu
usposabljanja pilotov naprave, ki je določen za vsako vrsto naprave v skladu z
drugim odstavkom 36. člena tega pravilnika.
(4) Pilotu naprave z dovoljenjem za določeno vrsto
naprave, ki želi pridobiti dovoljenje pilota naprave za drugo vrsto naprave,
opravi zahtevano teoretično in praktično usposabljanje za pridobitev dovoljenja
med vrstami naprav v skladu z drugim odstavkom 36. člena tega pravilnika. 
(5) Kandidat za pilota naprave, ki je imetnik licence
pilota jadralnega letala (LAPL(S) oziroma SPL), licence zasebnega oziroma
športnega pilota (LAPL oziroma PPL), licence poklicnega pilota (CPL) ali
licence prometnega pilota (ATPL), opravi teoretično in praktično usposabljanje
za pridobitev dovoljenja pilota naprave na podlagi drugih letalskih licenc v
skladu z drugim odstavkom 36. člena tega pravilnika, razen imetnikov licence
pilota jadralnega letala, ki se jim praktično usposabljanje za pilota ULN jadralne
naprave prizna v celoti.
(6) Po uspešno opravljenem izpitu izda agencija
dovoljenje pilota naprave.
(7) Dovoljenje pilota naprave se izda na obrazcu ULN-04, ki
je kot priloga sestavni del tega pravilnika.
39. člen
(pilot naprave)
(1) Z napravo lahko upravlja oseba, ki ima veljavno
dovoljenje pilota naprave za to vrsto naprave, izpolnjuje predpisane
zdravstvene zahteve in ima tip naprave, ki ga lahko upravlja, vpisan v knjižico
letenja.
(2) Pod nadzorom učitelja letenja naprave lahko z
napravo upravlja tudi oseba, ki se usposablja za pridobitev dovoljenja pilota
naprave, v skladu s 36. členom tega pravilnika.
(3) Preverjanje sposobnosti pilota naprave za upravljanje
tipa naprave v okviru posamezne vrste naprave, katerega kandidat še nima
vpisanega v knjižico letenja, opravi učitelj letenja naprave s preverjanjem v
letu in ugotovljeno sposobnost vpiše v knjižico letenja.
(4) Pilot naprave mora glede zdravstvenih zahtev izpolnjevati
pogoje, ki jih mora izpolnjevati voznik motornega vozila kategorije B, kar
izkaže z zdravniškim spričevalom o opravljenem zdravstvenem pregledu voznika
oziroma je imetnik veljavnega zdravniškega spričevala za licenco LAPL ali višje,
izdanega v skladu z Uredbo 1178/2011/EU. Zdravniško spričevalo o opravljenem
zdravstvenem pregledu voznika motornega vozila kategorije B velja 48 mesecev od
datuma izdaje.
40. člen
(učitelj letenja naprave)
(1) Usposabljanje in preverjanje strokovne usposobljenosti
učencev za pilote naprav lahko v skladu s tretjim odstavkom 36. člena tega
pravilnika opravlja učitelj letenja naprave, ki: 
1.     
ima najmanj 200 ur letenja na ultralahkih letalnih napravah, od tega
najmanj 30 ur na vrsti naprave, za katero bo usposabljal, 
2.     
opravi najmanj 18 ur metodskega letenja na vrsti naprave v sklopu tečaja
učitelja letenja naprave, ki ga organizira letalska šola po priročniku za
usposabljanje, ki ga potrdi agencija, 
3.     
ima opravljen izpit za učitelja letenja naprave določene vrste naprave,
in 
4.     
ima v veljavno dovoljenje pilota naprave vpisano pooblastilo učitelja
letenja naprave za ustrezno vrsto naprave. 
(2) Učitelj letenja naprave, ki izpolnjuje pogoje iz
prejšnjega odstavka za določeno vrsto naprave, mora za izvajanje usposabljanja
na drugi vrsti naprave: 
1.     
predhodno pridobiti dovoljenje pilota za ustrezno vrsto naprave, 
2.     
na tej vrsti naprave po pridobitvi njenega vpisa v dovoljenje pilota
opraviti najmanj 30 ur letenja, od tega najmanj 10 ur metodskega letenja na
vrsti naprave, po vsebinah iz tečaja za pridobitev pooblastila učitelja
letenja, ki ga organizira letalska šola, 
3.     
opraviti izpit za učitelja letenja določene vrste naprave in v veljavno
dovoljenje pilota naprave pridobiti vpis ustreznega pooblastila. 
(3) Privilegiji učitelja letenja naprave so omejeni na
izvajanje usposabljanja za letenje pod nadzorom učitelja letenja naprave za
isto vrsto naprave, ki ga za to imenuje organizacija za šolanje letenja ali
druga registrirana letalska šola, v primerih izdaje dovoljenja za ustrezno
vrsto naprave in za izdajo ustreznih pooblastil. Privilegiji učitelja letenja
naprave so omejeni dokler učitelj letenja naprave pod mentorstvom drugega
učitelja letenja ne opravi najmanj 25 ur usposabljanja, kar dokazuje s podpisi
mentorja v svoji knjižici letenja. 
(4) Učitelj letenja naprave med izvajanjem usposabljanja
pod nadzorom v skladu s prejšnjim odstavkom nima privilegija, da pilote
pripravnike pooblasti za opravljanje prvih samostojnih letov in prvih
samostojnih preletov. 
(5) Kandidat za pridobitev pooblastila učitelja letenja
na vrsti naprave, ki je imetnik potrdila inštruktorja letenja brez vpisane
omejitve v skladu z FCL.910.FI Dela FCL Priloge I Uredbe EU št. 1178/2011/EU,
za istovrstno kategorijo zrakoplova, mora: 
1.     
predhodno pridobiti dovoljenje pilota vrste naprave, na kateri bo
usposabljal, 
2.     
opraviti najmanj 5 ur metodskega letenja na vrsti naprave, za katero bo
usposabljal in 
3.     
v veljavno dovoljenje pilota naprave pridobiti vpis ustreznega
pooblastila. Pri tem se kandidatu prizna izpolnjevanje pogojev iz tretjega
odstavka tega člena. 
(6) Kandidat za učitelja letenja na vrsti naprave, ki je
imetnik potrdila inštruktorja letenja, izdanega v skladu z Uredbo 1178/2011/EU,
za drugo kategorijo zrakoplova, mora: 
1.     
predhodno pridobiti dovoljenje pilota vrste naprave, za katero bo
usposabljal, 
2.     
na tej vrsti naprave po pridobitvi dovoljenja pilota naprave opraviti
najmanj 30 ur letenja, od tega najmanj 10 ur metodskega letenja na vrsti
naprave po vsebinah iz tečaja za pridobitev pooblastila učitelja letenja
naprave, ki ga organizira letalska šola, 
3.     
opraviti izpit za učitelja letenja določene vrste naprave in 
4.     
v veljavno dovoljenje pilota naprave pridobiti vpis ustreznega
pooblastila. 
(7) Kandidatu za pridobitev pooblastila učitelja letenja
določene vrste naprave, ki je imetnik licence, pridobljene v skladu z Uredbo
1178/2011/EU, se na podlagi samostojnega naleta na istovrstni kategoriji
zrakoplova prizna do 150 ur zahtevanega letenja iz 1. točke prvega odstavka
tega člena ali do 100 ur zahtevanega letenja na podlagi samostojnega naleta na
drugi kategoriji zrakoplova. 
(8) Učitelj letenja naprave mora za izvajanje
privilegijev iz dovoljenja izpolnjevati pogoje iz 47. člena tega pravilnika. 
(9) Veljavnost pooblastila učitelja letenja naprave je
3 leta.
41. člen
(izpit za učitelja letenja naprave)
(1) Kdor želi opravljati izpit za pridobitev pooblastila za
učitelja letenja naprave za določeno vrsto naprave, mora za opravljanje izpita
predložiti dokazila o izpolnjevanju ustreznih pogojev iz prejšnjega člena in
izjavo učitelja letenja naprave, da je kandidat usposobljen za izpit.
(2) Izpit za učitelja določene vrste naprave se opravi
pred komisijo, ki jo imenuje agencija. Izpit sestavljata teoretični in
praktični del, v skladu s programom usposabljanja za določeno vrsto naprave.
(3) Teoretični del izpita obsega:
1.     
osnove aerodinamike in mehanike letenja (teorijo letenja),
2.     
letalsko meteorologijo,
3.     
pogonsko skupino (motor),
4.     
letalsko navigacijo,
5.     
vzdrževanje,
6.     
postopke v sili,
7.     
radiofonijo in VFR-frazeologijo,
8.     
letalske predpise,
9.     
letalsko medicino s psihofiziologijo in
10.  
metodiko poučevanja.
(4) Praktični del izpita obsega izpitni let, ki se
opravi po programu usposabljanja učitelja letenja naprave, ki je določen za
vsako vrsto naprave posebej.
(5) Izpit za učitelja letenja naprave lahko opravlja
oseba, ki je dopolnila 19 let.
41.a člen
(podaljšanje in obnova pooblastila učitelja letenja naprave)
(1) Imetnik pooblastila za učitelja letenja
naprave za njegovo podaljšanje opravi: 
1.     
25 ur usposabljanja za letenje na ustrezni vrsti letalne naprave med
veljavnostjo pooblastila učitelja letenja naprave ali praktični del izpita za
učitelja letenja naprave in 
2.     
osvežitveni seminar za učitelje letenja naprave v organizaciji za
šolanje ali drugi registrirani letalski šoli letenja med veljavnostjo
pooblastila učitelja letenja naprave, ki ga predhodno potrdi agencija. 
(2) Učitelju letenja naprave, ki je imetnik potrdila
inštruktorja letenja brez vpisane omejitve v skladu z Delom FCL Priloge I
Uredbe EU št. 1178/2011/EU, se prizna 15 ur inštruktorskega naleta iz 1. točke
prejšnjega odstavka, če je nalet pridobljen v času veljavnosti pooblastila
učitelja letenja naprave in na ustrezni vrsti zrakoplova. 
(3) Učitelju letenja naprave, ki je imetnik pooblastila
učitelja letenja naprave na določeni vrsti naprave, se prizna 10 ur
učiteljskega naleta iz 1. točke prvega odstavka tega za drugo vrsto naprave, če
je nalet pridobljen v času veljavnosti pooblastila učitelja letenja naprave. 
(4) Če pooblastilo učitelja letenja naprave poteče, se kandidat
v dvanajstih mesecih po poteku veljavnosti pooblastila učitelja letenja naprave
in pred obnovo: 
1.     
udeleži osvežitvenega seminarja za učitelje letenja naprave v
organizaciji za šolanje letenja ali drugi registrirani letalski šoli med
veljavnostjo pooblastila učitelja letenja naprave, ki ga predhodno potrdi
agencija; 
2.     
uspešno opravi praktični del izpita za učitelja letenja naprave. 
(5) Vsak nalet, pridobljen v vlogi učitelja letenja
naprave kot člana izpitne komisije, se šteje kot nalet učitelja letenja
naprave.
42. člen
(testni pilot naprave)
(1) Testiranje in preizkušanje novih vrst in tipov naprav iz
17. člena tega pravilnika lahko opravlja testni pilot naprave, ki izpolnjuje
naslednje pogoje:
1.     
je star najmanj 21 let,
2.     
ima najmanj 300 ur samostojnega letenja, od tega najmanj 150 ur na vrsti
naprave, ki naj bi jo preizkušal, preostali potrebni nalet pa kot vodja posadke
katerega koli drugega zrakoplova,
3.     
je uspešno opravil izpit za testnega pilota naprave in
4.     
ima v veljavnem dovoljenju pilota naprave vpisano ustrezno pooblastilo.
(2) Kandidat, ki želi opravljati izpit za pridobitev
pooblastila testnega pilota naprave, mora vlogi za opravljanje izpita
priložiti:
1.     
dokazilo o naletu na vrsti naprave, kot je predpisano s programom
usposabljanja,
2.     
izjavo organizacije za šolanje letenja ali druge registrirane letalske
šole, da je opravil določen program usposabljanja,
3.     
izjavo učitelja letenja naprave, da je kandidat usposobljen za izpit in
4.     
dokazilo, da je za opravljanje izpita zagotovljena naprava.
(3) Ne glede na prvi in drugi odstavek tega člena se ob
izpolnjevanju pogojev iz 1. in 2. točke prvega odstavka tega člena, v veljavno
dovoljenje pilota naprave lahko vpiše pooblastilo testnega pilota naprave
osebi, ki lahko izvaja preizkušanje v letenju po predpisu, ki ureja zrakoplove
za raziskovalne, eksperimentalne ali znanstvene namene ali osebi, ki je
diplomirala na eni od mednarodno priznanih šol za eksperimentalne testne
pilote, ki so na seznamu, ki je kot priloga sestavni del tega pravilnika.
43. člen
(izpit za testnega pilota naprave)
(1) Izpit za testnega pilota naprave sestavljata
teoretični in praktični del, in sicer v skladu s programom usposabljanja za
določeno vrsto naprave. Izpit za testnega pilota naprave se opravi pred
komisijo, ki jo imenuje agencija, v katero se najmanj en član imenuje s seznama
pilotov za preizkušanje eksperimentalnih zrakoplovov v letenju največje vzletne
mase do vključno 2.000 kg, po predpisu, ki ureja zrakoplove za raziskovalne,
eksperimentalne ali znanstvene namene.
(2) Teoretični del izpita obsega:
1.     
aerodinamiko in mehaniko letenja (teorijo letenja),
2.     
materiale in konstrukcijo naprave,
3.     
meritve, metode in postopke preizkušanja in
4.     
postopke v sili.
(3) Praktični del izpita obsega serijo izpitnih letov,
ki se opravijo po potrjenem programu usposabljanja za testnega pilota naprave,
ki morajo vsebovati vse elemente preizkušanja naprave pred izdajo atesta tipa
naprave.
44. člen
(pooblastilo za letenje v kontroliranem zračnem prostoru)
(1) Za pridobitev pooblastila za letenje v kontroliranem
zračnem prostoru mora kandidat v letalski šoli opraviti teoretično in praktično
usposabljanje po potrjenem priročniku za usposabljanje ter opraviti teoretični
in praktični izpit.
(2) Teoretični del izpita pilota naprave za pridobitev
pooblastila za letenje v kontroliranem zračnem prostoru obsega:
1.     
letalsko navigacijo z osnovami radionavigacije,
2.     
pravila letenja v kontroliranem zračnem prostoru,
3.     
postopke v sili v kontroliranem zračnem prostoru in
4.     
angleško oziroma slovensko letalsko frazeologijo.
(3) Praktični del izpita pilota naprave za pridobitev
pooblastila za letenje v kontroliranem zračnem prostoru obsega izpitne lete, ki
se opravijo po odobrenem programu usposabljanja pilotov naprave za pridobitev
pooblastila za letenje z napravo v kontroliranem zračnem prostoru. Izpitni leti
morajo vsebovati najmanj: 
1.     
dva vzleta in dva pristanka na letališču, na katerem se izvajajo službe
zračnega prometa, 
2.     
eno okoliščino, ki zahteva uporabo postopka v sili, in 
3.     
dva vstopa in izstopa iz kontroliranega zračnega prostora.
(4) Ne glede na prvi odstavek tega člena imetnik
veljavne licence zasebnega oziroma športnega pilota, licence poklicnega pilota
in licence prometnega pilota izpolnjuje pogoje za letenje z napravo v
kontroliranem zračnem prostoru, če je usposobljen za letenje na tipu naprave.
45. člen
(pooblastilo za vleko jadralnih letal in vleko oglasnih
trakov)
(1) Imetniku dovoljenja pilota naprave se na njegovo
zahtevo izda pooblastilo za vleko jadralnih letal in vleko oglasnih trakov, če
ima 50 ur samostojnega naleta po pridobitvi dovoljenja pilota naprave in
uspešno opravi teoretični in praktični del usposabljanja.
(2) Teoretični in praktični del usposabljanja pilota
naprave se izvaja v organizaciji za šolanje letenja ali drugi registrirani
letalski šoli v skladu s priročnikom za usposabljanje, ki ga potrdi agencija.
(3) Pooblastilo za vleko jadralnih letal ali vleko
oglasnih trakov se imetniku dovoljenja pilota naprave na njegovo zahtevo vpiše
v dovoljenje pilota naprave na podlagi opravljenega teoretičnega in praktičnega
usposabljanja ali na podlagi veljavnega pooblastila za vleko jadralnih letal
ali vleko oglasnih trakov, vpisanega v licenco, pridobljeno na podlagi Uredbe
1178/2011/EU.
46. člen
(pooblastila za dela v zraku)
(1) Prosilec za izdajo posebnega dovoljenja mora za
izvajanje dela v zraku vlogi priložiti operativni priročnik, ki mora vsebovati:
1.     
splošen opis obsega del v zraku;
2.     
odgovorne osebe;
3.     
operativno osebje in usposabljanje:
- 
pogoje za izvajalce usposabljanja,
- 
vhodne pogoje za operativno osebje,
- 
začetno in periodično usposabljanje operativnega osebja;
4.     
standardne postopke pri izvajanju del v zraku na podlagi analize
tveganja;
5.     
opremo naprave;
6.     
poročanje, standardne obrazce.
(2) Pilot naprave opravlja dela v zraku, ko ima:
1.     
najmanj 200 ur letenja na določeni vrsti naprave, vključno z naletom,
pridobljenim z drugimi licencami,
2.     
najmanj 10 ur letenja na tipu naprave,
3.     
izpolnjene zdravstvene zahteve v skladu s četrtim odstavkom 5.a člena
tega pravilnika in
4.     
izvedeno usposabljanje opredeljeno v operativnem priročniku, ki vsebuje:
- 
poznavanje zmogljivosti in omejitev določene vrste naprave,
- 
dela v zraku in njihove značilnosti,
- 
poznavanje tveganj, ki jih predstavlja specifično delo v zraku,
- 
opremo, potrebno za dela v zraku,
- 
letalsko meteorologijo v območju izvajanja del v zraku, če je
specifična, in
- 
najmanj štiri demonstracijske lete za posamezne vrste del v zraku.
47. člen
(izdaja in veljavnost dovoljenj pilotov naprave)
(1) Na zahtevo osebe, ki je opravila izpit za
pilota naprave oziroma izpit za učitelja letenja naprave, agencija izda
dovoljenje pilota naprave oziroma vpiše posebno pooblastilo učitelja letenja
naprave v dovoljenje pilota naprave. Glede opravljanja izpitov, postopka in
načina izdaje dovoljenja pilota naprave in vpisa pooblastil se smiselno
uporabljajo predpisi o licenciranju letalskega osebja – pilotov letal, če niso
v nasprotju s tem pravilnikom. 
(2) Dovoljenje pilota naprave vsebuje naslednje podatke:
država izdaje dovoljenja, številka dovoljenja, priimek in ime imetnika, datum
in kraj rojstva, naslov imetnika, državljanstvo, podpis imetnika, pristojni
organ izdaje, podpis uradne osebe agencije, pečat ali žig agencije, naziv
dovoljenja, datum prve izdaje in koda države, veljavnost, privilegiji za
radiotelefonijo, opombe, vrsta naprave in pooblastila ter veljavnost
dovoljenja. 
(3) Imetniki dovoljenja pilota naprave lahko izvajajo
privilegije iz svojega dovoljenja, če so v zadnjih 24 mesecih kot piloti na
posamezni vrsti naprave opravili: 
1.     
najmanj 12 ur letenja, vključno z 12 vzleti in pristanki, in sicer kot
vodja zrakoplova 
2.     
vsaj en kontrolni let v obdobju zadnjih 24 mesecev z učiteljem letenja
naprave v trajanju vsaj 45 minut. 
(4) Ne glede na določbo prejšnjega odstavka, mora
imetnik dovoljenja pilota naprave, ki ima privilegij za več vrst naprav, za
izpolnjevanje 1. točke prejšnjega odstavka, opraviti najmanj 4 ure naleta na
posamezni vrsti naprave. 
(5) Imetniki dovoljenja naprave, ki ne izpolnjujejo
zahtev iz tretjega odstavka tega člena, opravijo: 
1.     
manjkajoče število ur naleta glede na 1. točko tretjega odstavka tega
člena z učiteljem letenja naprave ali pod njegovim nadzorom in kontrolni let z
učiteljem letenja naprave v trajanju vsaj 45 minut ali 
2.     
praktični del izpita s članom izpitne komisije, ki ga za to pooblasti
agencija. 
(6) Imetnik dovoljenja pilota naprave, ki ima privilegij
za več vrst naprav, mora imetniku dovoljenja pilota naprave, ki je hkrati
imetnik licence, izdane v skladu z Delom FCL Priloge I Uredbe EU št.
1178/2011/EU, priznati 8 ur naleta iz 1. točke tretjega odstavka tega člena, če
je nalet pridobljen na ustrezni vrsti zrakoplova.
48. člen
(knjižica letenja)
Pilot naprave in kandidat za pilota naprave vpisuje svoje
letenje na posamezni vrsti naprave v knjižico letenja, ki jo izda agencija.
Kandidatu za pilota naprave mora vpisani nalet potrditi učitelj letenja
naprave.
49. člen
(sodelovanje na letalskih prireditvah)
Pilot naprave, ki ima veljavno dovoljenje pilota naprave,
lahko sodeluje na letalskih prireditvah in tekmovanjih, če ima skupni
samostojni nalet z vrsto naprave, s katero sodeluje na letalski prireditvi
oziroma tekmovanju, večji od 100 ur.

Obrazec
ULN-01
Obrazec
ULN-02
Obrazec
ULN-03
Obrazec
ULN-04
Seznam
mednarodno priznanih šol za eksperimentalne testne pilote

Pravilnik o ultralahkih letalnih napravah
(Uradni list RS, št. 49/16) vsebuje naslednje prehodne in
končne določbe:
»VIII. PREHODNE IN KONČNE DOLOČBE
50. člen
(prehodni določbi)
(1) Postopki za podaljšanje oziroma obnovo dovoljenja iz
47. člena tega pravilnika, začeti pred uveljavitvijo tega pravilnika, se
končajo po dosedanjih predpisih.
(2) Imetniki dovoljenja pilota naprave pridobijo
zdravniško spričevalo iz 2. točke prvega odstavka 36. člena tega pravilnika ob
podaljšanju dovoljenja pilota naprave.
51. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o ultralahkih letalnih napravah (Uradni list RS, št. 107/08).
52. člen
(začetek uporabe)
Ne glede na 53. člen tega pravilnika se slovenska
frazeologija iz 4. točke drugega odstavka 44. člena tega pravilnika začne
uporabljati 1. januarja 2017.
53. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Uredba o sistemih brezpilotnih zrakoplovov
(Uradni list RS, št. 52/16) vsebuje naslednjo končno določbo:
»32. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o ultralahkih letalnih napravah (Uradni list RS, št. 32/18) vsebuje naslednjo prehodno in
končno določbo:
»PREHODNA IN KONČNA DOLOČBA
16. člen
(dokončanje postopkov)
(1) Postopki, začeti pred uveljavitvijo tega pravilnika,
se končajo po dosedanjih predpisih. 
(2) Dovoljenja pilotov naprav, izdana v skladu s 47.
členom Pravilnika o ultralahkih letalnih napravah (Uradni list RS, št. 49/16 in
52/16) oziroma v skladu z 42. členom Pravilnika o ultralahkih letalnih napravah
(Uradni list RS, št. 107/08), veljajo do izteka njihove veljavnosti oziroma
najkasneje do 31. decembra 2022. 
(3) Imetniki dovoljenja pilota naprave, ki jim je
dovoljenje pilota naprave, izdano v skladu s Pravilnikom o ultralahkih letalnih
napravah (Uradni list RS, št. 49/16 in 52/16) oziroma Pravilnikom o ultralahkih
letalnih napravah (Uradni list RS, št. 107/08), poteklo pred začetkom
uporabe tega pravilnika, morajo za pridobitev dovoljenja pilota naprave po tem
pravilniku izpolniti pogoje iz četrtega odstavka spremenjenega 47. člena
pravilnika. 
(4) Učitelj letenja naprave se mora za zamenjavo
pooblastila učitelja letenja naprave, izdanega v skladu s Pravilnikom o
ultralahkih letalnih napravah (Uradni list RS, št. 49/16 in 52/16) oziroma
Pravilnikom o ultralahkih letalnih napravah (Uradni list RS, št. 107/08) za
pridobitev pooblastila učitelja letenja naprave po tem pravilniku najkasneje v
dveh letih od začetka uporabe tega pravilnika udeležiti osvežitvenega seminarja
za učitelje letenja naprave v organizaciji za šolanje letenja ali drugi
registrirani letalski šoli med veljavnostjo pooblastila učitelja letenja
naprave, ki ga predhodno potrdi agencija ali osvežitvenega seminarja za
učitelje letenja naprave, ki ga izvede agencija. 
17. člen
(začetek uporabe)
Spremenjeni 40., novi 41.a in spremenjeni 47. člen pravilnika
se začnejo uporabljati 1. januarja 2019. 
18. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o ultralahkih letalnih napravah (Uradni list RS, št. 10/19) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o ultralahkih letalnih napravah (Uradni list RS, št. 75/19) vsebuje naslednjo prehodno in
končno določbo:
»PREHODNA IN KONČNA DOLOČBA
14. člen
(končanje postopkov)
Postopki, začeti pred uveljavitvijo tega pravilnika, se
končajo po dosedanjih predpisih.
15. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.