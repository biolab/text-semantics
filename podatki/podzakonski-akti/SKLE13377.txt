1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino
dokumentacije, ki jo mora vložnik priložiti:
(a)   
zahtevi za izdajo dovoljenja za opravljanje bančnih storitev iz prvega
odstavka 116. člena ZBan-3,
(b)   
zahtevi za izdajo dovoljenja za opravljanje finančnih in dodatnih
finančnih storitev iz prvega odstavka 120. člena ZBan-3.
(2) Kadar se ta sklep sklicuje na določbe
drugih predpisov, se te določbe uporabljajo v njihovem vsakokrat veljavnem
besedilu.
2. člen
(opredelitve pojmov)
Pojmi, uporabljeni v tem sklepu, imajo enak
pomen kot v določbah ZBan-3 in Uredbe (EU) št. 575/2013 Evropskega parlamenta
in Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. junija 2013, str. 1), zadnjič popravljene s popravkom (UL L 39 z dne 9.
2. 2023, str. 1), v nadaljevanju Uredba (EU) št. 575/2013, ter v predpisih,
izdanih na njuni podlagi.
2. DOKUMENTACIJA ZA IZDAJO DOVOLJENJA ZA OPRAVLJANJE BANČNIH
STORITEV
3. člen
(zahteva za izdajo dovoljenja za
opravljanje bančnih storitev)
(1) Zahtevi za izdajo dovoljenja za
opravljanje bančnih storitev je treba glede izpolnjevanja zahtev iz prvega
odstavka 118. člena ZBan-3 priložiti:
(a)   
dokumentacijo iz drugega odstavka 116. člena ZBan-3,
(b)   
dokumentacijo iz Delegirane uredbe Komisije (EU) 2022/2580 z dne 17.
junija 2022 o dopolnitvi Direktive 2013/36/EU Evropskega parlamenta in Sveta v
zvezi z regulativnimi tehničnimi standardi za določitev informacij, ki se
predložijo v vlogi za izdajo dovoljenja za kreditne institucije, in za
določitev okoliščin, ki bi lahko ovirale učinkovito opravljanje nadzorniških
funkcij pristojnih organov (UL L št. 335 z dne 29. decembra 2022, str. 64);
zadnjič popravljene s Popravkom Delegirane uredbe Komisije (EU) 2022/2580 z dne
17. junija 2022 o dopolnitvi Direktive 2013/36/EU Evropskega parlamenta in
Sveta v zvezi z regulativnimi tehničnimi standardi za določitev informacij, ki
se predložijo v vlogi za izdajo dovoljenja za kreditne institucije, in za
določitev okoliščin, ki bi lahko ovirale učinkovito opravljanje nadzorniških
funkcij pristojnih organov (UL L št. 10 z dne 12. januarja 2023, str. 112); v
nadaljevanju Delegirana uredba,
(c)   
informacije na obrazcu iz Izvedbene uredbe Komisije (EU) 2022/2581 z dne
20. junija 2022 o določitvi izvedbenih tehničnih standardov za uporabo Direktive
2013/36/EU Evropskega parlamenta in Sveta v zvezi s predložitvijo informacij v
vlogah za izdajo dovoljenja za kreditne institucije (UL L št. 335 z dne 29.
decembra 2022, str. 86); zadnjič popravljene s Popravkom Izvedbene uredbe
Komisije (EU) 2022/2581 z dne 20. junija 2022 o določitvi izvedbenih tehničnih
standardov za uporabo Direktive 2013/36/EU Evropskega parlamenta in Sveta v
zvezi s predložitvijo informacij v vlogah za izdajo dovoljenja za kreditne
institucije (UL L št. 10 z dne 12. januarja 2023, str. 113); v nadaljevanju: Izvedbena
uredba.
(2) Zahtevi za izdajo dovoljenja za
opravljanje bančnih storitev iz prejšnjega odstavka tega člena mora biti
priložena zahteva za izdajo dovoljenja za opravljanje finančnih in dodatnih
finančnih storitev, vključno z dokumentacijo iz 3. poglavja tega sklepa.
(3) Zahtevi za izdajo dovoljenja za
opravljanje bančnih storitev iz prvega odstavka tega člena morajo biti
priložene zahteve za izdajo dovoljenj za opravljanje funkcij članov
upravljalnega organa, vključno z dokumentacijo iz Sklepa o dokumentaciji za
dokazovanje izpolnjevanja pogojev za imenovanje člana upravljalnega organa
banke in hranilnice (Uradni list RS, št. 82/22).
(4) Zahtevi za izdajo dovoljenja za
opravljanje bančnih storitev iz prvega odstavka tega člena mora biti priložena
zahteva za izdajo dovoljenja za pridobitev kvalificiranega deleža v banki,
vključno z dokumentacijo iz Sklepa o imetnikih kvalificiranih deležev bank in
hranilnic (Uradni list RS, št. 50/17).
(5) Vložnik lahko Banki Slovenije predloži
v pregled osnutek potrebne dokumentacije za izdajo dovoljenja za opravljanje
bančnih storitev pred vložitvijo formalne zahteve za izdajo dovoljenja za
opravljanje bančnih storitev.
3. DOKUMENTACIJA ZA IZDAJO DOVOLJENJA ZA OPRAVLJANJE
FINANČNIH IN DODATNIH FINANČNIH STORITEV
4. člen
(zahteva za izdajo dovoljenja za
opravljanje finančnih in dodatnih finančnih storitev)
(1) Zahtevi za izdajo dovoljenja za
opravljanje finančnih in dodatnih finančnih storitev (v nadaljevanju: finančnih
storitev) mora banka zaradi presoje izpolnjevanja zahtev iz tretjega odstavka
120. člena ZBan-3 priložiti dokumentacijo iz drugega odstavka 120. člena ZBan-3
in informacije ter dokumentacijo iz Delegirane uredbe na obrazcu iz Izvedbene
uredbe, razen:
(a)   
točk od 3.3. do 3.6. Izvedbene uredbe,
(b)   
prvega razdelka točke od 3.8. do 3.10. Izvedbene uredbe,
(c)   
razpredelnic 5, 6, 7 in 8 Izvedbene uredbe,
če zaradi izvajanja nove storitve v zvezi s
temi informacijami ne bo sprememb.
(2) Vložnik lahko Banki Slovenije predloži
v pregled osnutek potrebne dokumentacije za izdajo dovoljenja za opravljanje
finančnih storitev pred vložitvijo formalne zahteve za izdajo dovoljenja za opravljanje
finančnih storitev.
5. člen
(dokumentacija o izpolnjevanju drugih
pogojev)
Dokumentacija za ugotavljanje izpolnjevanja
drugih pogojev za izdajo dovoljenja za opravljanje finančnih in dodatnih
finančnih storitev mora poleg informacij in dokumentacije iz prejšnjega člena
vsebovati naslednje informacije, ki se predložijo na obrazcu iz Izvedbene
uredbe v razpredelnici 9:
(a)   
projekcijo zagotavljanja kapitalske ustreznosti po uvedbi izvajanja nove
storitve,
(b)   
dokumentacijo:
- 
iz katere je razvidno število zaposlenih, ki bodo izvajali storitev,
njihova izobrazbena struktura in strokovna usposobljenost,
- 
ki dokazuje strokovno usposobljenost nosilcev ključnih funkcij za
izvajanje storitve;
(c)   
pogodbe ali druga pravna razmerja, sklenjena za namen izvajanja
storitve;
(d)   
dokumentacijo glede tehnične opremljenosti prostorov, ki omogoča varno
in nemoteno izvajanje poslovnih procesov v okviru opravljanja storitve ter
zagotavlja ustrezno ločitev posameznih funkcij poslovanja in možnost njihove
medsebojne povezave.
4. PREHODNA DOLOČBA
6. člen
(vračilo tabel in nalepk)
(1) Z začetkom veljavnosti tega sklepa
izkazovanje banke s tablo in nalepko ni več potrebno.
(2) Banke morajo najpozneje do 31. 12. 2023
Banki Slovenije vrniti table in nalepke, pridobljene v skladu z 18. členom Sklepa
o dokumentaciji za izdajo dovoljenj za opravljanje bančnih in finančnih
storitev ter za statusna preoblikovanja (Uradni list RS, št. 73/15in 92/21 –
ZBan-3).
(3) Če je nalepka pri odstranjevanju
uničena, mora banka imenovati komisijo, ki o tem sestavi zapisnik. Banka
posreduje zapisnik Banki Slovenije ali pa vrne uničeno nalepko.
5. KONČNI DOLOČBI
7. člen
(prenehanje uporabe sklepa)
Z začetkom uporabe tega sklepa prenehajo
veljati 1., 2., 3., 6. in 7. poglavje Sklepa o dokumentaciji za izdajo
dovoljenj za opravljanje bančnih in finančnih storitev ter za statusna
preoblikovanja (Uradni list RS, št. 73/15in 92/21 – ZBan-3).
8. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije, uporabljati pa se začne 18. 7.
2023.
Ljubljana,
dne 10. maja 2023
Boštjan Vasle
predsednik
Sveta Banke Slovenije