1. člen
(vsebina)
Ta pravilnik natančneje določa posle
upravljanja in pooblastila upravnika ter merila delitve obratovalnih stroškov v
večstanovanjski stavbi (v nadaljnjem besedilu: stavba).
I. POSLI UPRAVLJANJA
1. Odločanje z večinskim soglasjem (več
kot 50% soglasje)
(črtan)
2. člen
(črtan)
3. člen
(pogodba o opravljanju upravniških
storitev)
Pogodba o opravljanju upravniških storitev
je sklenjena, ko jo podpiše upravnik in lastniki, ki imajo več kot 50%
solastniških deležev, oziroma pooblaščenci iz tretjega odstavka 53. člena
Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN,
45/08 – ZVEtL in 57/08 – v nadaljnjem besedilu: zakon).
4. člen
(odpoved pogodbe o opravljanju upravniških
storitev)
(1) Pogodba o opravljanju upravniških
storitev je veljavno odpovedana, ko sklep o odstopu od te pogodbe podpišejo
lastniki z več kot 50% večino po solastniških deležih. Sklep iz prejšnjega
stavka se lahko sprejme s podpisovanjem listine ali se zabeleži v zapisniku
zbora lastnikov.
(2) Kadar se
pogodba o opravljanju upravniških storitev odpoveduje s podpisovanjem listine,
vodja postopka glasovanja ugotovi rezultat glasovanja ter ga objavi na oglasni
deski ali na mestu, dostopnem vsem etažnim lastnikom.
(3) Eden od
lastnikov, ki ga pooblastijo ostali lastniki, mora upravniku poleg same
odpovedi s priporočeno pošto vročiti tudi sklep iz prvega odstavka tega
člena. Odpovedni rok začne teči z dnem vročitve sklepa.
(4) Če
pogodbo o opravljanju upravniških storitev odpove upravnik, mora pisno odpoved
vročiti vsakemu lastniku v njegov hišni predalčnik in jo objaviti na oglasni
deski ali na mestu, dostopnem vsem etažnim lastnikom.
(5) Kadar je
lastnica stanovanja, poslovnega prostora, garaže ipd. (v nadaljnjem besedilu:
posamezni del) pravna oseba, se odpoved naslovi na njen sedež.
5. člen
(vpis v register upravnikov)
(1) Upravnik mora ob vpisu v register
upravnikov predložiti na vpogled originalno pogodbo o opravljanju upravniških
storitev. Kopijo pogodbe iz prejšnjega stavka shrani upravni organ.
(2) Ko gre za vpis novega in izbris
starega upravnika, mora novi upravnik na zahtevo upravnega organa predložiti na
vpogled tudi originalno dokazilo o pravilno podani odpovedi prejšnjemu
upravniku. Kopijo navedenega dokazila shrani upravni organ. Upravni organ vpiše
novega upravnika po izteku odpovednega roka.
6. člen
(imenovanje in razrešitev nadzornega
odbora)
(1) Če lastniki imenujejo nadzorni
odbor, s sklepom imenujejo in razrešijo njegove člane ter določijo čas trajanja
njihovega mandata. Člani nadzornega odbora izmed sebe imenujejo predsednika.
(2) Nadzorni odbor opravlja izključno
naloge, določene v zakonu.
7. člen
(načrt vzdrževanja)
(1) Upravnik v skladu s predpisi o
standardih vzdrževanja stanovanjskih stavb in stanovanj pripravi načrt
vzdrževanja skupnih delov stavbe.
(2) Načrt vzdrževanja vsebuje:
-      
navedbo vzdrževalnih del, ki se bodo opravila,
-      
oceno potrebnih finančnih sredstev za realizacijo načrtovanih del za
stavbo,
-      
dinamiko izvajanja, če gre za obdobje, daljše od enega leta, in
-      
možne vire financiranja za izvedbo načrta vzdrževanja.
(3) Če so glede načrta vzdrževanja potrebna višja finančna
sredstva od trenutno razpoložljivih sredstev rezervnega sklada in predvidenih
minimalnih vplačil v rezervni sklad, se v načrtu vzdrževanja opredelijo tudi
potrebna višja vplačila v rezervni sklad, višje akontativno zbiranje sredstev
in drugi možni finančni viri.
(4) Sprejet
načrt vzdrževanja stavbe je neposredna podlaga upravniku za izvršitev
načrtovanih del.
(5) Upravnik
izvrši dela, določena v sprejetem v načrtu vzdrževanja stavbe. Če pride pri
izvajanju načrta vzdrževanja do časovnega zamika, se lastniki lahko odločijo,
da neizvršene naloge postanejo sestavni del novega načrta vzdrževanja.
8. člen
(izbira ponudnika)
(1) Pri pridobivanju ene ali več
ponudb dobaviteljev je upravnik odgovoren za pravilno in smotrno izvedbo
postopka, preverjanje cene ali najugodnejše ponudbe.
(2) V primeru, ko je za izvedbo
posameznih del potrebno pridobiti več ponudb dobaviteljev ali izvajalcev
skladno z 58. členom zakona, postopek zbiranja ponudb izvede upravnik. Nadzorni
odbor lahko predlaga ponudnike, ki jih je upravnik dolžan pozvati k predložitvi
ponudbe. Povabilo k predložitvi ponudb obsega zlasti: predmet naročila s popisom
del, rok, do katerega se zbirajo ponudbe, obrazec ponudbe, merila za izbiro
najugodnejše ponudbe. Upravnik lahko zahteva, da ponudniki formalno nepopolno
ponudbo v določenem roku popravijo, dopolnijo ali pojasnijo, pri čemer pa niso
dovoljene spremembe ali dopolnitve, ki bi vplivale na razvrstitev ponudbe, kot
je cena in tehnične specifikacije.
(3) Upravnik pregleda ponudbe in jih
oceni na podlagi meril za izbiro najugodnejše ponudbe, izdela poročilo o
izvedbi naročila in predlaga nadzornemu odboru ali predstavniku lastnikov
izbiro najugodnejše ponudbe. Poročilo vsebuje zlasti naslednje podatke: navedbo
ponudnikov, ki jim je bilo poslano povabilo k predložitvi ponudb, datum
odpiranja ponudb, navedbo prejetih ponudb, ocenjevanje ponudb, obrazložen
predlog za izbiro najugodnejše ponudbe. Upravnik in nadzorni odbor ali
predstavnik lastnikov izbereta najugodnejšo ponudbo. Če upravnik in nadzorni
odbor ali predstavnik lastnikov ne potrdita predloga za izbor najugodnejše
ponudbe, upravnik postopek zbiranja v celoti ponovi.
9. člen
(hišni red)
(1) Lastniki lahko sprejmejo hišni
red, s katerim določijo pravice in obveznosti uporabnikov posameznih delov
stavbe z namenom, da se zagotovijo pogoji za nemoteno uporabo teh delov,
zavaruje varnost in red ter zagotovi mir in čistoča v stavbi, tako da se z njim
določijo temeljna pravila sosedskega sožitja kot na primer:
-      
hišni mir (omejitve uporabe gospodinjskih strojev in naprav po določeni
uri),
-      
uporaba skupnih delov (način dostopnosti in varovanja naprav, ki služijo
celotni stavbi, način uporabe skupnih hodnikov, kleti, ipd.),
-      
grobe kršitve hišnega reda, ki so lahko podlaga za vložitev
izključitvene tožbe,
-      
način ugotavljanja in odprave kršitev hišnega reda,
-      
pogoji, pod katerimi se dovoljuje bivanje domačih živali v stavbi (nošenje
nagobčnikov, vodenje na povodcih, ipd.) in
-      
druga pravila ravnanja, za katere lastniki menijo, da jih je potrebno
urediti v hišnem redu.
(2) Določila hišnega reda morajo
spoštovati vse osebe, ki bivajo, poslujejo ali se nahajajo v stavbi.
(3) Hišni red se izobesi na vseh
oglasnih deskah stavbe ali na način, kot ga določijo lastniki.
10. člen
(sklic zbora lastnikov)
(1) Zbor mora biti sklican na način,
da se ga lahko udeleži čim več lastnikov.
(2) Pred pričetkom odločanja preveri
sklicatelj zbora sklepčnost tako, da pridobi podpise prisotnih na seznamu
lastnikov, na katerem so pripisani njihovi solastniški deleži.
(3) Če zbor lastnikov ni sklepčen, se
prisotni lahko z večino odločijo o sklicu ponovljenega zbora, za katerega mora
upravnik posredovati vabila najmanj 14 dni pred ponovljenim zasedanjem zbora.
(4) Lastniki se lahko na zboru, ki ni
sklepčen, z večino prisotnih etažnih lastnikov odločijo tudi za odločanje s
podpisovanjem listine ali elektronskim glasovanjem.
11. člen
(potrditev zapisnika)
(1) Zapisnik zbora lastnikov mora biti
razumljiv, popoln in ustrezati dejansko sprejetim sklepom.
(2) Pooblaščenca lastnikov (v
nadaljnjem besedilu: overovitelja) morata podpisati ali zavrniti zapisnik najkasneje v roku sedmih dni po
prejemu, sicer se šteje, da je zapisnik potrjen.
(3) Če overovitelja ugotovita, da zapisnik
ni zapisan skladno z vsebino in sklepi zbora, pisno odklonita potrditev
zapisnika in zavrnitev podpisa obrazložita v roku iz prejšnjega odstavka.
(4) Upravnik
mora pomanjkljivosti ali nepravilnosti, ugotovljene s strani overoviteljev,
odpraviti v novem zapisniku v roku 7 dni po prejetju zavrnitve podpisa.
(5) Upravnik
prične izvajati sprejete sklepe navedene v zapisniku zbora lastnikov, ko je
zapisnik potrjen.
12. člen
(odločanje s podpisovanjem listine)
(1) S podpisovanjem listine se lahko
odloča tako, da en izvod listine prejmejo v podpis vsi lastniki ali da vsak
lastnik prejme v podpis svoj izvod listine.
(2) V
stavbah, v katerih upravnik ni imenovan, objavi rezultat glasovanja tisti, ki
je postopek vodil.
12.a člen
(elektronsko glasovanje)
(1) Lastnik za izjavljanje svoje volje v postopku
elektronskega glasovanja uporablja kvalificirani elektronski podpis.
(2) Kadar lastniki o predlogih sklepov odločajo z
elektronskih glasovanjem, se lahko elektronsko glasovanje dopolnjuje s
podpisovanjem listine, pri čemer posamezni lastnik o posameznem sklepu odloča
le na podlagi enega od predpisanih načinov glasovanja.
2. Odločanje z več kot tričetrtinskim
soglasjem (več kot 75% soglasje)
(črtan)
13. člen
(črtan)
3. Odločanje s soglasjem vseh lastnikov
(100% soglasje)
(črtan)
14. člen
(črtan)
4. Odločanje v primeru solastništva in
po pooblastilu
(črtan)
15. člen
(odločanje v primeru solastništva)
V primeru solastništva posameznega dela
stavbe, se pri odločanju šteje, da vsak solastnik odloča le v višini svojega
solastniškega deleža.
16. člen
(odločanje po pooblastilu)
(1) Lastnik ali solastnik lahko za
odločanje pisno pooblasti drugo osebo.
(2) Pooblastilo je lahko dano trajno
ali za posamezno odločanje. V primeru trajnega pooblastila, mora biti le‑to
notarsko overjeno.
II. POOBLASTILA IN NALOGE UPRAVNIKA
17. člen
(letno poročilo)
Upravnik pripravi letno poročilo v skladu s
predpisi o izdelavi poročila o upravnikom delu. V primeru, da lastniki z
večinskim soglasjem vseh lastnikov ugotovijo, da poročilo ne vsebuje vseh
predpisanih podatkov, da so podatki napačni ali nerazumljivi, je upravnik
dolžan odpraviti pomanjkljivosti v poročilu v roku 14 dni od pisne seznanitve z
zavrnitvijo poročila in ga vložiti v hišni predalčnik vsakega lastnika ali ga
na zahtevo lastnika poslati po elektronski pošti.
18. člen
(vpogled v listine)
V vsebino listin iz 65. člena zakona lahko
lastniki pri upravniku vpogledajo ali iz njih prepišejo podatke ob navzočnosti
upravnika ali njegovega predstavnika v času njegovih uradnih ur. Na zahtevo
lastnika upravnik proti plačilu listine kopira ali skenira.
19. člen
(hramba listin)
(1) Upravnik trajno hrani
dokumentacijo, s katero razpolaga, vezano na graditev in vzdrževanje stavbe ter
vse pogodbe, vezane na spremembo lastništva skupnih prostorov.
(2) Zapisniki zborov lastnikov in
listine o glasovanju, glede katerih so se odločitve izvršile, se hranijo pet
let.
(3) Računovodske in finančne listine
se hranijo skladno z materialnimi predpisi.
20. člen
(opozarjanje na zapadle obveznosti)
(1) Če lastnik stanovanja ne poravna
svojih obveznosti iz naslova obratovanja stavbe pravočasno, mu upravnik pošlje
pisni opomin. V primeru, da lastnik teh obveznosti ne poravna tudi po prejemu
opomina, postopa upravnik skladno z 71. členom zakona, razen če se upravnik s
tretjimi osebami s pogodbo ni dogovoril drugače.
(2) Če gre za stanovanje, oddano v
najem, pošlje upravnik pisni opomin iz prejšnjega odstavka najemniku, obenem pa
v vednost tudi lastniku stanovanja.
21. člen
(končni obračun upravnika)
(1) Upravnik mora v roku 30 dni po izteku pogodbe o opravljanju upravniških storitev
pripraviti obračun po stanju na dan prenehanja pogodbe o opravljanju
upravniških storitev.
(2) Končni
obračun mora vsebovati saldo prenesenih sredstev rezervnega sklada, saldo
sredstev obratovalnih in drugih stroškov vzdrževanja stavbe, stanje
neporavnanih obveznosti lastnikov in neporavnanih računov dobaviteljem.
III. DELITEV OBRATOVALNIH STROŠKOV
21.a člen
(obratovalni stroški)
Obratovalni stroški po tem pravilniku so
stroški v zvezi z dobavami in storitvami, potrebnimi za zagotovitev pogojev za
bivanje v posameznem delu (individualni obratovalni stroški) in v stavbi kot
celoti (skupni obratovalni stroški).
22. člen
(merila delitve)
(1) Za potrebe delitve obratovalnih
stroškov po tem pravilniku se stanovanja in poslovni prostori štejejo za
posamezne enote (v nadaljnjem besedilu: posamezne enote).
(2) Kadar so v posameznih enotah
vgrajene merilne naprave, ki omogočajo individualni odjem in obračun dobav ter
storitev, se obratovalni stroški delijo po dejanski porabi.
(3) Kadar naprave v stavbi ne
omogočajo individualnega odjema in obračuna dobav ter storitev za njene
posamezne enote, se obratovalni stroški, ki nastajajo na njenih skupnih delih
in po posameznih enotah, delijo bodisi glede na površino posamezne enote,
bodisi glede na število posameznih enot ali pa glede na število uporabnikov
posamezne enote.
(4) Kadar naprave v stanovanjsko-poslovnih
stavbah ne omogočajo individualnega odjema, se obratovalni stroški najprej
razdelijo glede na razmerje med stanovanjskimi in poslovnimi enotami po
ogrevani površini, v nadaljevanju pa se delijo po merilih iz tega pravilnika.
22.a člen
(delitev stroškov za toploto)
(1) Stroški za toploto za ogrevanje in
pripravo tople vode se v stavbah z najmanj štirimi posameznimi deli, ki imajo
centralno ogrevanje oziroma centralno pripravo tople vode, delijo v skladu s
pravilnikom, ki ureja način delitve in obračun stroškov za toploto v
stanovanjskih in drugih stavbah z več posameznimi deli.
(2) Stroški za toploto za ogrevanje se
v stavbah z manj kot štirimi posameznimi deli, ki imajo centralno ogrevanje,
delijo po ogrevani površini.
(3) Stroški za toploto za pripravo
tople vode se v stavbah z manj kot štirimi posameznimi deli, ki imajo centralno
pripravo tople vode, delijo po številu uporabnikov. Če toplota za pripravo
tople vode v takšni stavbi ni merjena posebej, znaša delež stroškov za pripravo
tople vode 30 % od celotnih stroškov za toploto.
23. člen
(delitev stroškov garaže)
(1) Uporabnike garaž, garažnih boksov,
parkirnih mest ipd. (v nadaljnjem besedilu: garaže) bremenijo le obratovalni
stroški, ki so dejansko povezani z njihovo uporabo.
(2) Kadar iz računa ni razvidna višina
stroškov, ki bremenijo uporabnike garaž, se le‑ti določijo glede na razmerje
površin posameznih enot in garaž.
(3) Stroški iz prejšnjega odstavka, ki
odpadejo na garaže, se delijo po številu garaž.
24. člen
(ločen poslovni prostor)
Kadar je v stavbi poslovni prostor, ki je
fizično ločen od skupnih delov stavbe in njegova uporaba ni povezana z uporabo
skupnih delov, bremenijo uporabnike poslovnega prostora le tisti obratovalni
stroški, ki dejansko nastajajo z uporabo tega prostora.
1. Delitev stroškov po površini
posamezne enote
25. člen
(delitev stroškov po površini)
(1) Glede na površino posamezne enote
stavbe se delijo stroški:
-      
obratovalni stroški kotlovnice (pregledi kotlovnice, toplotnih postaj,
plače kurjača ipd.),
-      
priključne moči v primeru oskrbe s toploto iz sistema daljinskega ogrevanja,
-      
storitev dimnikarske službe, ki bremenijo skupne dele,
-      
kemične priprave vode za ogrevanje,
-      
porabe elektrike za skupne električne naprave (delovanje raznih črpalk,
kotlovnice, toplotnih postaj, ipd.).
(2) Za potrebe delitve stroškov po tem
členu se upošteva ogrevana površina posamezne enote skladno s predpisom, ki
ureja način delitve in obračun stroškov za toploto v stanovanjskih in drugih
stavbah z več posameznimi deli.
(3) (črtan)
(4) (črtan)
2. Delitev stroškov na posamezno enoto
26. člen
(delitev stroškov na posamezne enote)
Glede na število posameznih enot stavbe, se
v enakem deležu delijo stroški:
-      
hišniških opravil,
-      
deratizacije, dezinsekcije, razkuževanja in drugih sanitarnih pregledov,
-      
čiščenja oziroma vzdrževanja bivalnega okolja (košnja zelenic, čiščenje
dostopnih poti, peskovnikov, odprtih parkirnih površin, obrezovanje živih mej
in dreves ...),
-      
nabave drobnega orodja, namenjenega vzdrževanju skupnih delov stavbe,
-      
telefonskih linij v dvigalu,
-      
reševanja iz dvigala,
-      
čiščenja jaškov za smeti,
-      
čiščenja snega – zimska služba,
-      
stroški raznih drobnih popravil na skupnih delih zaradi dotrajanosti
(popravila ključavnic, samozapiral, okovja oken in vrat, zamenjava svetil,
žarnic, stikal, tipk in varovalk, zamenjava razbitih stekel ipd.),
-      
razni fiksni stroški, ki nastajajo neodvisno od opravljenih storitev ter
dobav (priključna moč, priključek na infrastrukturo, ipd.).
3. Delitev stroškov po številu
uporabnikov posameznih enot
27. člen
(delitev stroškov po številu uporabnikov
posameznih enot)
(1) Glede na število uporabnikov
posamezne enote se delijo stroški:
-      
porabe vode in kanalščina, če ni individualnih merilnih naprav,
-      
skupne porabe elektrike (dvigala, razsvetljava skupnih prostorov ipd.),
-      
odvoza odpadkov, najema zabojnikov za odpadke ter drugi komunalni
stroški,
-      
čiščenja skupnih prostorov in
-      
stroški čiščenja kanalizacije ter odmašitve kanalizacijskih cevi in
praznjenja septičnih jam.
(2) Če v stavbah, kjer imajo vse
posamezne enote vgrajene merilne naprave za merjenje porabe vode, prihaja do
razlike pri porabi vode med glavno merilno napravo in individualnimi merilnimi
napravami posameznih enot, se nastala razlika deli sorazmerno glede na porabo
posameznih enot.
(3) Če imajo v stavbi vgrajene
individualne merilne naprave le nekatere enote, uporabniki plačajo porabo vode
po dejansko izkazani porabi na njihovih merilnih napravah, kar lastniki za
vsako obračunsko obdobje sporočijo upravniku. Razliko porabe vode med glavno
merilno napravo in porabo vode, ki jo plačajo uporabniki posameznih enot z
individualnimi merilnimi napravami, poravnajo vsi preostali uporabniki po
številu uporabnikov posameznih enot.
(4) V stavbi, kjer se poraba vode
obračunava v skladu s prejšnjim odstavkom, voda pa se uporablja tudi za skupne
potrebe in ni posebej merjena, se izkazana poraba vode na individualni merilni
napravi poveča za 3 %.
(5) Poraba vode, izkazana na merilni
napravi za merjenje porabe vode, se upošteva, če je vodomer pregledan in
označen v skladu s predpisi, ki urejajo meroslovje.
(6) Če za posamezni mesec ni mogoče odčitati
porabe vode za posamezno enoto zaradi objektivnih okoliščin, se za ta mesec
strošek porabe vode za to posamezno enoto obračuna v višini porabe zadnjega
meseca. Za objektivne okoliščine se štejejo okvara, odsotnost lastnika ali
uporabnika stanovanja, nezmožnost odčitavanja merilne naprave in podobno.
(7) Dokler v stavbi ni več kot
polovica posameznih enot oddanih v najem ali prvič prodanih v skladu z zakonom,
ki ureja varstvo kupcev stanovanj in enostanovanjskih stavb, se stroški iz tega
člena delijo po številu posameznih enot.
28. člen
(določitev števila uporabnikov posamezne
enote)
(1) Za dejanskega uporabnika posamezne
enote se šteje oseba, ki enoto uporablja vsaj 15 dni v mesecu.
(2) Če je posamezna enota prazna ali
se uporablja občasno, manj kot 15 dni v mesecu, se šteje da jo uporablja en
uporabnik.
(3) Lastnike psov se bremeni s stroški
čiščenja skupnih prostorov za vsakega psa v višini polovice stroška, ki odpade
na enega uporabnika.
29. člen
(sporočanje števila uporabnikov)
(1) Lastnik posamezne enote ali
najemnik, če gre za najemno posamezno enoto, mora upravniku sporočiti podatke o
številu uporabnikov.
(2) Če lastniki ali najemniki
upravniku ne sporočijo števila uporabnikov oziroma povečanja števila
uporabnikov posamezne enote pravočasno ali mu števila sploh
ne sporočijo, upravnik upošteva, kot da to posamezno enoto uporablja toliko
oseb, kot se šteje za primerno skladno s 14. členom Pravilnika o dodeljevanju
neprofitnih stanovanj v najem (Uradni list RS, št. 14/04, 34/04 in 62/06), pri
čemer se upošteva površina stanovanja brez plačila lastne udeležbe in varščine.
(3) Za vzpostavitev evidence, potrebne
za delitev stroškov po številu uporabnikov posamezne enote, morajo lastniki ali
najemniki upravniku najkasneje v roku dveh mesecev po uveljavitvi tega
pravilnika sporočiti število oseb, ki posamezno enoto uporabljajo. Obrazec za
sporočanje števila uporabnikov, ki je kot Priloga 1 sestavni del tega
pravilnika, posreduje lastnikom ali najemnikom upravnik.
(4) Lastniki ali najemniki morajo vse
morebitne spremembe števila uporabnikov sporočiti upravniku najkasnje v roku 15
dni po nastali spremembi. Upravnik upošteva vsako nastalo spremembo pri prvem
naslednjem obračunskem obdobju. Za verodostojnost podatka se jamči s podpisom.
V primeru spremembe uporabnik priloži tudi ustrezne dokazne listine kot na
primer potrdilo o odjavi stalnega bivališča ali spremembi bivališča, dokazilo o
daljši odsotnosti zaradi službenih, šolskih ali študijskih obveznosti,
zdravljenja, izpisek iz rojstne matične knjige ali druga ustrezna dokazila.
(5) Upravnik na podlagi prejetih
sporočil o uporabnikih posameznih enot sestavi seznam posameznih enot s
številom uporabnikov, brez navedbe osebnih podatkov, in ga obesi na oglasni
deski ali na mestu, dostopnem vsem etažnim
lastnikom.
(6) Uporabnik, ki prebiva v stavbi,
lahko pisno opozori upravnika o večjem številu uporabnikov določene posamezne
enote kot jih je lastnik ali najemnik te enote sporočil. V tem primeru upravnik
pozove lastnika ali najemnika, navedenega v pisnem opozorilu, k pojasnitvi in
tako ugotovi dejansko stanje.

Priloga 1: Prijava števila ali spremembe števila
uporabnikov posamezne enote

Pravilnik o upravljanju večstanovanjskih stavb
(Uradni list RS, št. 60/09)
vsebuje naslednje prehodne in končno določbo:
»IV. PREHODNE IN KONČNA DOLOČBA
30. člen
(nedoločeni
solastniški deleži)
Dokler solastniški deleži niso določeni, se
ti določajo skladno z določili 3. člena Pravilnika o merilih za določitev
prispevka etažnega lastnika v rezervni sklad in najnižji vrednosti prispevka
(Uradni list RS, št. 11/04).
31. člen
(stroški
upravljanja)
Zaradi prehoda na delitev obratovalnih
stroškov po tem pravilniku upravnik ne sme zaračunati dodatnih stroškov.
32. člen
(uskladitev
pogodb o medsebojnih razmerjih)
Lastniki morajo veljavne pogodbe o
medsebojnih razmerjih uskladiti v delu, ki se nanaša na delitev obratovalnih
stroškov, do začetka uporabe III. poglavja tega pravilnika.
33. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije, določbe III. poglavja pa se začnejo
uporabljati štiri mesece po objavi.«.

Pravilnik o spremembah in dopolnitvah
Pravilnika o upravljanju večstanovanjskih stavb (Uradni list RS, št. 87/11) vsebuje naslednjo prehodno in
končno določbo:
»PREHODNA IN KONČNA DOLOČBA
14. člen
(sporočanje
porabe vode)
(1) Uporabniki, ki želijo, da se jim
obračuna poraba vode v skladu s tretjim odstavkom spremenjenega 27. člena
pravilnika, morajo o tem pisno obvestiti upravnika in dokazati, da je vodomer
pregledan in označen skladno s predpisi iz petega odstavka spremenjenega 27.
člena pravilnika.
(2) Upravnik začne izvajati delitev
stroškov porabe vode po dejansko izkazani porabi v roku 60 dni od prejema
obvestila in listine iz prejšnjega odstavka.
15. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o upravljanju večstanovanjskih stavb (Uradni list RS, št. 85/13) vsebuje naslednjo končno določbo:
»5. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o upravljanju večstanovanjskih stavb (Uradni list RS, št. 52/22)
vsebuje naslednjo končno določbo:
»KONČNA DOLOČBA
14. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.