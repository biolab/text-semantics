1. člen
(Vsebina akta)
Ta splošni akt podrobneje določa elemente, ki jih mora
vsebovati vzorčna ponudba za veleprodajni lokalni dostop na fiksni lokaciji (v
nadaljevanju: vzorčna ponudba), ki jo morajo v skladu s 102. členom Zakona o
elektronskih komunikacijah (Uradni list RS, št. 109/12, 110/13, 40/14 – ZIN-B,
54/14 – odl. US, 81/15 in 40/17) objaviti operaterji s pomembno tržno močjo na
tem upoštevnem trgu.
2. člen
(Pomen izrazov)
(1) Izrazi, uporabljeni v tem splošnem aktu, imajo naslednji
pomen:
i.     Agencija je neodvisen
regulativni organ, katere pristojnosti, organizacijo in delovanje določa Zakon
o elektronskih komunikacijah (Uradni list RS, št. 109/12, 110/13, 40/14 –
ZIN-B, 54/14 – odl. US, 81/15 in 40/17; v nadaljnjem besedilu: zakon).
ii.     Lokalni dostop do krajevne
zanke pomeni povsem razvezan dostop in sodostop do krajevne zanke ter virtualno
razvezavo lokalnega dostopa oziroma drug način dostopa do krajevne zanke, kot
je opredeljen z odločbo.
iii.    Odločba je vsakokrat veljavna
odločba o določitvi operaterja s pomembno tržno močjo na upoštevnem trgu
veleprodajni lokalni dostop na fiksni lokaciji.
iv.   Omrežne zmogljivosti so
zmogljivosti, potrebne za zagotavljanje operaterskega dostopa, vključno
pripadajoče zmogljivosti.
v.    Povsem razvezan dostop do
krajevne zanke pomeni zagotovitev dostopa upravičencu do krajevne zanke
zavezanca, z odobritvijo uporabe celotne zmogljivosti omrežne infrastrukture.
vi.   Sodostop do krajevne zanke
pomeni zagotovitev dostopa upravičencu do krajevne zanke zavezanca, ki omogoča
uporabo določenega dela zmogljivosti omrežne infrastrukture, kot je na primer
del frekvence ali ekvivalenta.
vii.   Skupna lokacija je skupna
uporaba objektov oziroma zagotavljanje fizičnega prostora in tehničnih
zmogljivosti, potrebnih za primerno namestitev in povezavo ustrezne opreme
upravičenca.
viii.  Upravičenec je pravna ali
fizična oseba, ki izvaja elektronske komunikacijske storitve v skladu z
zakonom.
ix.   Virtualna razvezava lokalnega
dostopa (Virtual Unbundled Local Access – VULA) je storitev navidezne razvezave
krajevne zanke na osnovi bitnega toka, ki omogoča funkcionalnost primerljivo
fizični razvezavi krajevne zanke do končnega uporabnika.
x.    Vzorčna ponudba predstavlja na
transparenten način objavljene pogoje za dostop do omrežja operaterja s
pomembno tržno močjo, ki morajo biti za vse operaterje enaki in
nediskriminatorni.
xi.   Zavezanec je operater s pomembno
tržno močjo, ki mu je v skladu s 105. členom zakona naložena obveznost
dopustitve operaterskega dostopa do krajevne zanke ter obveznost zagotavljanja
preglednosti v skladu s 102. členom zakona.
(2) Ostali izrazi, uporabljeni v tem splošnem aktu, imajo
enak pomen, kot je določen v zakonu.
3. člen
(Elementi vzorčne ponudbe)
(1) Vzorčna ponudba, ki jo sestavi zavezanec, mora vsebovati
najmanj:
i.     pogoje za dostop do omrežnih
zmogljivosti ter njihovo uporabo, ki jih mora zavezanec ponujati pod pogoji
določenimi v odločbi,
ii.     pogoje in informacije za
skupno lokacijo,
iii.    pogoje za dostop do informacij
in način dostopa do informacij v zvezi z dostopom do omrežnih zmogljivosti in
skupne lokacije,
iv.   splošne pogoje v zvezi z
dostopom do omrežnih zmogljivosti in skupne lokacije,
v.    druge pogoje, razčlenjene v skladu
z odločbo.
(2) Elementi vzorčne ponudbe morajo biti navedeni ločeno za
vsako omrežno zmogljivost, ki je opredeljena v odločbi.
4. člen
(Pogoji za dostop do omrežnih zmogljivosti in njihovo
uporabo)
(1) Pogoji za dostop do omrežnih zmogljivosti in njihovo
uporabo morajo vsebovati najmanj:
i.     pogoje za dostop do omrežnih
zmogljivosti, ki so navedene v odločbi,
ii.     tehnične pogoje v zvezi z
lokalnim dostopom do krajevne zanke in uporabo omrežnih zmogljivosti, vključno
s tehničnimi značilnostmi bakrenega posukanega para in/ali optike in/ali
enakovredne infrastrukture, delilnikov in pripadajočih zmogljivosti,
iii.    postopke za naročilo in
zagotavljanje lokalnega dostopa do krajevne zanke in omejitve uporabe,
iv.   druge pogoje dostopa, ki so
opredeljeni v odločbi.
5. člen
(Pogoji in informacije za dostop do skupne lokacije)
(1) Pogoji in informacije za dostop do skupne lokacije morajo
vsebovati najmanj:
i.     informacije o oblikah skupnih
lokacij (na primer: fizična skupna lokacija ali oddaljena skupna lokacija ali
virtualna skupna lokacija),
ii.     značilnosti opreme ter možne
omejitve za opremo, ki je lahko na skupni lokaciji,
iii.    pogoje za dostop z optičnim
kablom upravičenca ali tretjega ponudnika od najbližjega uvodnega jaška do skupne
lokacije,
iv.   pogoje za dostop do obstoječih
optičnih vlaken zavezanca za povezavo skupne lokacije z najbližjim robnim
usmerjevalnikom jedrnega omrežja,
v.    ukrepe, ki jih zahteva zavezanec
za zagotovitev varnosti na svoji lokaciji,
vi.   pogoje za dostopanje uslužbencev
upravičenca do skupne lokacije,
vii.   varnostne standarde,
viii.   pravila za razdelitev
prostora, če je prostor za skupno lokacijo omejen,
ix.   pogoje za ogled lokacij s strani
upravičenca, kjer je možna fizična skupna lokacija ali kjer je skupna lokacija
zavrnjena zaradi pomanjkanja zmogljivosti,
x.    druge pogoje, ki so opredeljeni v
odločbi.
6. člen
(Pogoji za dostop do informacij)
V vzorčni ponudbi morajo biti navedeni pogoji za dostop do
informacij zavezanca, njegovega informacijskega sistema ali podatkovnih baz za
rezervacijo, zagotavljanje, naročanje, vzdrževanje ter zaračunavanje omrežnih
zmogljivosti in skupne lokacije, določenih v odločbi.
7. člen
(Splošni pogoji)
Splošni pogoji za dostop do omrežnih zmogljivosti in skupne
lokacije morajo vsebovati najmanj:
i.     rok za odgovor upravičencu na
zahtevo za dostop do omrežnih zmogljivosti, določenih v odločbi,
ii.     pogoje za zavrnitev ali
prekinitev dostopa do omrežnih zmogljivosti, če je ogrožena varnost obratovanja
ali celovitost zavezančevega omrežja,
iii.    določbe o nivoju zagotavljanja
kakovosti storitev, ki med drugih vključuje tudi odpravljanje napak in
vzpostavljanje pogodbeno dogovorjenega nivoja storitev,
iv.   standardne pogoje za sklenitev
pogodbe, vključno z morebitnimi odškodninami oziroma pogodbenimi kaznimi za
kršitve,
v.    cene za vsako lastnost, funkcijo
in zmogljivost, po posameznih elementih storitve,
vi.   druge pogoje, ki so opredeljeni v
odločbi.
8. člen
(Razčlenjenost in preglednost vzorčne ponudbe)
(1) Vzorčna ponudba se šteje za dovolj razčlenjeno takrat, ko
upravičencem ni potrebno plačati za elemente omrežja, zmogljivosti ali
storitve, ki niso nujno potrebne za zagotavljanje njihovih storitev in mora
vsebovati elemente ponudbe, z njimi povezane pogoje in cene.
(2) Vzorčna ponudba mora vsebovati vse obveznosti,
opredeljene v odločbi, poleg tega pa lahko vsebuje tudi ostale zmogljivosti in
storitve na veleprodajnem lokalnem dostopu na fiksni lokaciji, pri čemer morajo
biti le-te jasno označene. Zavezanec mora oblikovati eno samo vzorčno ponudbo
za vse zmogljivosti in storitve, opredeljene v odločbi. Vzorčna ponudba ne sme
vsebovati zmogljivosti ali storitev, ki ne sodijo v veleprodajni lokalni dostop
na fiksni lokaciji.
9. člen
(Objava vzorčne ponudbe)
(1) Zavezanec je dolžan vzorčno ponudbo na primernem mestu
objaviti na svojih spletnih straneh.
(2) O objavi vzorčne ponudbe ter o vseh njenih spremembah in
dopolnitvah mora zavezanec obvestiti agencijo in vse operaterje, s katerimi ima
sklenjene pogodbe na podlagi vzorčne ponudbe, najmanj 30 dni pred uveljavitvijo
sprememb oziroma kot je za posamezne omrežne zmogljivosti določeno v odločbi.
10. člen
(Prehodne in končne določbe)
(1) Z dnem uveljavitve tega splošnega akta se preneha
uporabljati Splošni akt o elementih vzorčne ponudbe za razvezan dostop do
krajevne zanke (Uradni list RS, št. 62/13).
(2) Ta splošni akt prične veljati 60 dni po objavi v Uradnem
listu Republike Slovenije.
Št. 0073-10/2018/12
Ljubljana, dne 29. januarja 2019
EVA 2018-3130-0037
Mag. Tanja Muha l.r.
direktorica