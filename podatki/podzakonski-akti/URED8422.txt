I. SPLOŠNE DOLOČBE
1. člen
(vsebina)
Ta uredba določa vrste energetskih tehnologij proizvodnih
naprav za proizvodnjo električne energije iz obnovljivih virov energije (v
nadaljnjem besedilu: OVE) in v soproizvodnji s toploto z visokim izkoristkom (v
nadaljnjem besedilu: SPTE), ki so upravičene do podpore, višine podpor v
konkurenčnem postopku na podlagi poziva Agencije za energijo (v nadaljnjem
besedilu: agencija) za vstop v podporno shemo, pogoje za pridobitev podpore,
način pridobitve podpore, trajanje posamezne podpore, postopek za znižanje ali
odvzem podpore.
2. člen
(pomen izrazov)
Izrazi, uporabljeni v tej uredbi, pomenijo:
1.     
biološko razgradljivi odpadki so biološko razgradljivi odpadki v skladu
s predpisom, ki ureja predelavo biološko razgradljivih odpadkov in uporabo
komposta ali digestata;
2.     
bruto proizvedena električna energija proizvodnih naprav je proizvodnja
električne energije v obdobju poročanja, merjena na sponkah generatorja ali
sponkah drugih sklopov za pretvarjanje drugih vrst energije v električno
energijo. Električna energija, porabljena za obratovanje proizvodne naprave, se
ne odšteje od bruto proizvedene električne energije;
3.     
cena električne energije proizvodne naprave je stroškovna vrednost
proizvedene električne energije v proizvodni napravi, ki vključuje 7,2-odstotni
donos na vložena sredstva, zmanjšana za druge koristi, in je izražena v
EUR/MWh. Cena električne energije proizvodne naprave se pri proizvodnih
napravah, pri katerih vhodni energent pomeni finančni strošek, izkazuje v dveh
delih, in sicer kot nespremenljivi in kot spremenljivi del cene, ki je enak
spremenljivemu delu referenčnih stroškov proizvodne naprave;
4.     
fosilno gorivo je gorivo, pridobljeno iz rudninskih zalog, ne glede na
to, ali se uporabi v prvotni sestavi ali predelano;
5.     
hibridna proizvodna naprava je proizvodna naprava, ki uporablja
kombinacijo različnih tehnologij za pretvorbo ene ali več vrst primarne
energije v električno energijo;
6.     
kombinirana proizvodna naprava je proizvodna naprava, ki poleg
energentov fosilnega izvora uporablja tudi OVE;
7.     
koristna toplota je toplota iz proizvodnih naprav, ki bi se, če je ne bi
izkoriščali za zadovoljitev ekonomsko opravičljivega povpraševanja po
ogrevanju, hlajenju ali tehnologiji, zagotavljala z drugimi viri. Ekonomsko
opravičljivo povpraševanje je povpraševanje, ki ne presega potreb po ogrevanju,
hladu ali tehnologiji;
8.     
lastna raba proizvodne naprave je električna energija, porabljena za
obratovanje proizvodne naprave, za pogon napajalnih črpalk, kompresorjev,
mlinov, gorilnikov, čistilne naprave in drugih podobnih naprav, nujnih za
delovanje proizvodne naprave;
9.     
lastni odjem je neto proizvedena električna energija, ki se skupaj z
energijo, dovedeno iz omrežja, porabi na kraju samem za druge namene kot za
lastno rabo proizvodne naprave;
10.  
nazivna moč proizvodne naprave je najvišja trajna neto električna,
mehanska oziroma toplotna moč, s katero lahko proizvodna naprava brez časovnih
omejitev normalno obratuje ter jo določa proizvajalec proizvodne naprave ali je
določena s prevzemnimi meritvami proizvodne naprave po dokončani gradnji. Pri
nazivni električni moči proizvodne naprave se upošteva neto električna moč. Pri
proizvodnih napravah na lesno biomaso se upošteva nazivna električna moč
proizvodne naprave s soproizvodnjo koristne toplote in električne energije;
11.  
neto proizvedena električna energija proizvodne naprave je električna
energija, proizvedena v obdobju poročanja in merjena na izstopu iz proizvodne
naprave, ne glede na to, ali gre za lastni odjem ali električno energijo,
oddano v javno omrežje. Pri neto proizvedeni električni energiji se lastna raba
proizvodne naprave odšteje od proizvedene električne energije na sponkah
generatorja ali sponkah drugih sklopov za pretvarjanje drugih vrst energije v
električno energijo;
12.  
nova proizvodna naprava je naprava, ki še ni bila vključena v sistem
podpor iz te uredbe in od njene priključitve v omrežje do vložitve popolne
vloge za dodelitev podpore ni preteklo več kot eno leto;
13.  
obdobje poročanja je obdobje obratovanja proizvodne naprave, v katerem
se ugotavlja proizvedena količina električne energije, za katero so prejeta
potrdila o izvoru električne energije;
14.  
osnovni energent proizvodne naprave OVE je osnovno gorivo, ki ustreza
opredelitvi obnovljivih virov energije in ga uporablja proizvodna naprava OVE.
Drugo gorivo, predvsem fosilnega izvora, se lahko uporablja le omejeno ob
zagonu naprave oziroma za podporo delovanju. Električna energija, ki ustreza
energetskemu deležu drugega goriva fosilnega izvora, se ne šteje za energijo,
proizvedeno iz OVE;
15.  
osnovno gorivo proizvodne naprave SPTE je gorivo, ki v celotni porabi
goriva na letni ravni dosega najmanj 90-odstotni delež;
16.  
pretežno nova proizvodna naprava je proizvodna naprava OVE, pri kateri
od začetka proizvodnje električne energije do vložitve vloge za upravičenost do
podpore ni minilo več kot 15 let, oziroma proizvodna naprava SPTE, pri
kateri od začetka proizvodnje električne energije do vložitve vloge za
pridobitev odločbe o dodelitvi podpore ni minilo več kot deset let;
17.  
prijavitelj projekta je investitor ali promotor;
18.  
proizvedena električna energija, oddana v javno omrežje, je neto
proizvedena električna energija, ki je oddana v javno omrežje na ustreznem
prevzemno‑predajnem mestu in je bila bilančno priznana bilančni skupini, ki ji
pripada;
19.  
proizvodna naprava je sklop opreme in napeljav, ki pretvarja druge vrste
energije v električno energijo in toploto. Če je na isti lokaciji več sklopov,
se vsi sklopi štejejo za eno proizvodno napravo. V primeru dvoma o tem, kaj se
šteje za proizvodno napravo, odloči agencija pri izdaji deklaracije za
proizvodno napravo ter ob upoštevanju tehnične dokumentacije, načina gradnje
oziroma namestitve in obratovanja proizvodne naprave;
20.  
referenčni stroški proizvodnje električne energije pomenijo ocenjeno
višino stroškov proizvodnje električne energije za posamezne tehnologije in
velikostne razrede proizvodnih naprav OVE in SPTE, ki jih določi agencija pred
objavo javnega poziva za izbor proizvodnih naprav za vstop v podporno shemo;
21.  
referenčna cena električne energije je napoved cene električne energije,
ki jo agencija objavi v napovedi položaja proizvodnih naprav OVE in SPTE;
22.  
skupina projektov je projekt, ki ga sestavljata dve ali več proizvodnih
naprav z isto energetsko tehnologijo, pri čemer se za namen prijave na javni
poziv za vstop v podporno shemo in določitve ponujene cene in količine
električne energije posamezna skupina projektov obravnava kot ena proizvodna naprava,
upoštevaje vsoto nazivnih električnih moči in vsoto načrtovanih letnih količin
proizvedene električne energije vseh v skupino projektov vključenih proizvodnih
naprav;
23.  
substrat so biološko razgradljive snovi za pridobivanje bioplina v
anaerobnem procesu;
24.  
subvencije so vse prejete pomoči, ki jih prosilci pridobijo iz
javnofinančnih sredstev ter so opredeljene v prvi in tretji alineji
2. člena Zakona o spremljanju državnih pomoči (Uradni list RS, št. 37/04).
II. ENERGETSKE TEHNOLOGIJE PROIZVODNIH NAPRAV
3. člen
(velikostni razredi proizvodnih naprav)
Glede na nazivno električno moč se proizvodne naprave iz te
uredbe delijo na naslednje velikostne razrede:
-       
mikro: nazivne električne moči, ki so manjše od 50 kW;
-       
male: nazivne električne moči od 50 kW do 1 MW;
-       
srednje: nazivne električne moči 1 MW ali več.
4. člen
(energetske tehnologije proizvodnih naprav OVE)
(1) Podpore so namenjene proizvodnim napravam OVE z
energetskimi tehnologijami, ki izkoriščajo naslednje OVE:
-       
energetski potencial vodotokov (hidroenergija);
-       
vetrno energijo, ki se izkorišča v proizvodnih napravah na kopnem;
-       
sončno energijo, ki se izkorišča v proizvodnih napravah s fotovoltaiko;
-       
geotermalno energijo;
-       
energijo, pridobljeno iz bioplina, ki izvira iz biomase, opredeljene v
točkah B 1 in B 2 iz Priloge 1, ki je sestavni del te uredbe;
-       
energijo, pridobljeno iz bioplina, ki izvira iz biološko razgradljivih
odpadkov iz točk C 1, C 2 in C 3 Priloge 1 te uredbe, za katere je dovoljena
anaerobna predelava s seznama biološko razgradljivih odpadkov iz predpisa, ki
ureja predelavo biološko razgradljivih odpadkov in uporabo komposta ali
digestata;
-       
energijo, pridobljeno iz biološko razgradljivih odpadkov iz točk
C 1, C 2, C 3, C 4, C 5 in C 6 Priloge 1 te uredbe.
(2) Do podpore so upravičene tudi proizvodne naprave OVE
na lesno biomaso, opredeljeno v točkah A 1 in A 2 Priloge 1 te
uredbe, ki temeljijo na energetskih tehnologijah iz 5. člena te uredbe ter
dosegajo predpisani izkoristek za soproizvodnjo z visokim izkoristkom.
(3) Proizvodne naprave OVE, ki proizvajajo električno
energijo iz pogonskih biogoriv ali drugih tekočih biogoriv, pridobljenih iz
biomase, niso upravičene do podpor iz te uredbe.
5. člen
(energetske tehnologije proizvodnih naprav SPTE)
(1) Podpore so namenjene proizvodnim napravam SPTE, ki
temeljijo na naslednjih energetskih tehnologijah:
1.     
plinska turbina s kombiniranim ciklom z rekuperacijo toplote,
2.     
protitlačna parna turbina,
3.     
odjemno kondenzacijska parna turbina,
4.     
plinska turbina z rekuperacijo toplote,
5.     
motor z notranjim zgorevanjem,
6.     
mikroturbine,
7.     
Stirlingov motor,
8.     
gorivna celica,
9.     
parni motor,
10.  
turbina z organskim Rankinovim ciklom,
11.  
druga vrsta tehnologije ali njihova kombinacija, ki se uporablja za
soproizvodnjo toplote in električne energije z visokim izkoristkom.
(2) Proizvodne naprave SPTE, ki proizvajajo električno
energijo iz pogonskih biogoriv ali drugih tekočih biogoriv, pridobljenih iz
biomase, niso upravičene do podpor iz te uredbe.
6. člen
(režim obratovanja proizvodnih naprav SPTE)
(1) Pri določitvi cene električne energije proizvodne
naprave SPTE in opredelitvi referenčnih stroškov proizvodnje električne
energije se upošteva režim obratovanja proizvodne naprave SPTE ob predpisanem
izkoristku, ki je lahko sezonski ali celoletni, pri čemer proizvodne naprave
SPTE s sezonskim režimom obratovanja (npr. kurilna sezona) letno ne smejo
preseči 4000 obratovalnih ur.
(2) Pri določitvi cene iz prejšnjega odstavka se
obratovalne ure določijo kot zmnožek nazivne električne moči naprave SPTE in
načrtovane letne količine proizvedene električne energije v obratovanju
proizvodne naprave SPTE z visokim izkoristkom, glede katerih se v posameznem
koledarskem letu lahko pridobijo podpore.
III. OPREDELITEV VRST PODPOR IN UPRAVIČENOSTI DO PODPOR ZA
PROIZVODNE NAPRAVE OVE IN SPTE
7. člen
(opredelitev podpor)
(1) Podpore električni energiji, proizvedeni iz
proizvodnih naprav OVE in v SPTE, so finančna pomoč proizvajalcem za
proizvajanje električne energije, če stroški proizvodnje, vključno z
zagotovljenim donosom na vložena sredstva, presegajo prihodke, ki jih je mogoče
doseči s prodajo proizvedene električne energije, toplote in drugih produktov
obratovanja proizvodnih naprav OVE in SPTE.
(2) Podpore električni energiji iz prejšnjega odstavka
se izvajajo kot:
-       
zagotovljeni odkup proizvedene električne energije (v nadaljnjem
besedilu: zagotovljeni odkup), pri katerem center za podpore ne glede na ceno
električne energije na trgu odkupi vso neto proizvedeno električno energijo,
oddano v javno omrežje ter prevzeto in bilančno priznano v bilančni skupini
centra za podpore, za katero so prejeta potrdila o izvoru;
-       
finančna pomoč za tekoče poslovanje (v nadaljnjem besedilu: obratovalna
podpora) za neto proizvedeno električno energijo, ki se proda na trgu ali se
porabi kot lastni odjem.
(3) Za proizvajalce električne energije, ki jim je
zagotovljen odkup električne energije iz proizvodne naprave, med trajanjem
pogodbe o zagotovljenem odkupu center za podpore uredi izravnavo razlik med
napovedano in realizirano proizvodnjo električne energije, vključno z bilančno
pripadnostjo.
8. člen
(upravičenost do podpor)
(1) Do pridobitve podpor so upravičeni proizvajalci
električne energije, proizvedene v novih, pretežno novih, obnovljenih
proizvodnih napravah OVE in SPTE, ter proizvajalci električne energije,
proizvedene v proizvodnih napravah na lesno biomaso, ki ne izpolnjujejo več
pogojev za prvi vstop v podporno shemo, vendar so v podporno shemo ponovno
uvrščeni na podlagi prijave na javni poziv agencije, ker stroški proizvodnje
električne energije v teh napravah presegajo referenčno tržno ceno električne
energije in izpolnjujejo druge pogoje iz te uredbe.
(2) Do pridobitve podpor so upravičeni proizvajalci
električne energije za električno energijo, proizvedeno v proizvodni napravi
OVE, pri kateri nazivna električna moč ne presega 10 MW, razen za
proizvodne naprave za izrabo vetrne energije, pri katerih nazivna električna
moč ne presega 50 MW. Podpore se lahko dodelijo proizvajalcem za
električno energijo, proizvedeno v proizvodnih napravah SPTE na fosilno gorivo,
pri katerih nazivna električna moč proizvodnih naprav ne presega 10 MW.
(3) Če se električna energija proizvaja v kombiniranih
ali hibridnih proizvodnih napravah, se lahko proizvajalcem dodelijo podpore za
električno energijo, proizvedeno iz OVE, če del nazivne električne moči, ki
odpade na proizvodnjo električne energije iz OVE, ne presega nazivne električne
moči 10 MW.
(4) Podpore se proizvajalcem električne energije
zagotavljajo največ petnajst let pri novih proizvodnih napravah OVE ali največ
deset let pri novih proizvodnih napravah SPTE oziroma krajši čas, ki pomeni
razliko med zagotovljenim časom in dejansko starostjo proizvodne naprave ali
razliko med zagotovljenim časom ter časom, preteklim od dokončanja obnove in
vložitvijo vloge za pridobitev odločbe o dodelitvi podpore. Trajanje
zagotavljanja podpore se določi v odločbi o dodelitvi podpore.
(5) Za določitev starosti proizvodne naprave se kot
začetek prvega obratovanja proizvodne naprave šteje datum izdaje uporabnega
dovoljenja za obratovanje proizvodne naprave oziroma če gre za proizvodno
napravo, za katero se ne izda uporabno dovoljenje, datum opravljenega prvega
priklopa v elektroenergetsko omrežje. Za proizvodne naprave, ki so obratovale
že pred izdajo uporabnega dovoljenja, za proizvodne naprave, za katere se ne
izda uporabno dovoljenje, pa so obratovale, še preden so bile priključene v
elektroenergetsko omrežje, in za obnovljene proizvodne naprave določi datum
začetka obratovanja agencija na podlagi zbranih dokazil.
(6) Proizvajalcem električne energije iz proizvodnih
naprav OVE in SPTE, ki proizvajajo električno energijo v proizvodnih napravah z
električno nazivno močjo nad 500 kW, obratovalna podpora ne pripada za
obdobja dobave, ko so bile cene na slovenskem trgu za dan vnaprej (SIPX)
negativne šest ali več zaporednih ur. Če za proizvodno napravo niso
razpoložljive urne meritve, se obratovalna podpora ne izplača za celoten dan
ali drugo obdobje, za katero so razpoložljivi podatki elektrooperaterjev
omrežja oziroma agencije. Če se serija ur pojavi na prehodu dneva, se
upoštevata dan, v katerem se zaključi, in dan, ko bi bile vse urne cene na
navedenem trgu negativne.
(7) Do podpore iz te uredbe ni upravičen proizvajalec
električne energije, ki zgradi ali namesti proizvodno napravo zaradi izpolnitve
zahtev in pogojev za pridobitev določenih dovoljenj ali zaradi izpolnjevanja
zahtev iz predpisov, ki urejajo graditev objektov, učinkovito rabo energije ali
varovanje okolja.
(8) Proizvajalci električne energije iz proizvodnih
naprav OVE in SPTE, ki prejemajo podporo po tej uredbi ali prodajajo električno
energijo prek centra za podpore, lahko sodelujejo na izravnalnem trgu in pri
sistemskih storitvah, ki zagotavljajo stabilnost elektroenergetskega sistema.
9. člen
(podpore za obnovljene proizvodne naprave)
(1) Podpore se zagotavljajo tudi proizvajalcem
električne energije iz obnovljenih proizvodnih naprav, pri katerih se z
rekonstrukcijami obnovi ali zamenja vsaj eden od osnovnih sklopov proizvodne
naprave in je bilo v obnovo vloženih vsaj 50 % tržne vrednosti nove proizvodne
naprave v času obnove. Vrednost nove proizvodne naprave investitor prikaže v
investicijski dokumentaciji. Z obnovo ali rekonstrukcijo se mora nazivna moč
proizvodne naprave povečati za najmanj deset odstotkov ali električni
izkoristek proizvodne naprave izboljšati najmanj za eno odstotno točko.
(2) Med osnovne sklope proizvodnih naprav iz prejšnjega
odstavka se štejejo kotli, kurilne naprave, pogonski stroji, elektroenergetske
naprave, vetrnice, stebri, fotovoltaični paneli, vodne turbine z generatorji,
hidromehanska oprema, jezovne zgradbe in drugi sklopi, namenjeni pretvarjanju
vhodne energije v električno energijo in toploto.
(3) Povečanje nazivne moči ali izboljšanje električnega
izkoristka proizvodne naprave iz prvega odstavka tega člena se dokazuje s
podatki o opravljenem priklopu v elektroenergetsko omrežje in tehničnimi
podatki o proizvodni napravi pred obnovo in po njej. Če na podlagi teh podatkov
ni mogoče ugotoviti povečanja nazivne moči ali izboljšanja izkoristka
proizvodne naprave, se to dokazuje z meritvami pred obnovo proizvodne naprave
in po njej, ki jih opravi pooblaščena institucija za izvajanje meritev.
(4) Za obnovljeno proizvodno napravo se v prijavi na
javni poziv ponudi cena električne energije za obnovljeno proizvodno napravo,
katere nespremenljivi del se določi na podlagi nespremenljivega dela cene
električne energije za novo tovrstno proizvodno napravo, določenega skladno z
metodologijo iz osmega odstavka 17. člena te uredbe. Nespremenljivi del
cene električne energije obnovljene proizvodne naprave se določi tako, da se
nespremenljivi del cene električne energije nove proizvodne naprave zmanjša
vsaj za naslednji znesek [EUR/MWh]:
(Stroški obnove [EUR] x (1/R – 1) x A) / (nazivna
električna moč [MW] x H [h])
kjer so:

R 

delež vloženih sredstev v obnovo glede na vrednost nove
  proizvodne naprave;


A 

anuitetni faktor pri 15-letni ekonomski dobi naložbe
  (proizvodne naprave OVE) ali pri 10-letni ekonomski dobi naložbe (proizvodne
  naprave SPTE) in 7,2-odstotni diskontni stopnji;


H 

letne obratovalne ure enote za posamezno energetsko
  tehnologijo in režim obratovanja.

(5) Za določanje cene električne energije zagotovljenega
odkupa oziroma višine obratovalne podpore v pogodbi o zagotavljanju podpore za
obnovljene proizvodne naprave se ves čas trajanja pogodbe uporablja
nespremenljivi del referenčnih stroškov iz odločbe o dodelitvi podpore.
10. člen
(usklajevanje podpor z drugimi vrstami pomoči proizvodnih
naprav)
(1) V vlogi za pridobitev odločbe o dodelitvi podpore je
treba navesti vse pomoči, ki so ali bodo podeljene za izgradnjo proizvodne
naprave in ki se lahko štejejo za subvencijo. Višina in drugi pogoji v zvezi s
subvencijo morajo biti razvidni iz kopije dokumentov o prejemu subvencije, ki
jih je treba priložiti k vlogi.
(2) Če po sklenitvi pogodbe o zagotavljanju podpor
proizvajalec električne energije za proizvodno napravo prejme kakršno koli
dodatno pomoč, ki se lahko šteje za subvencijo, mora to v osmih dneh sporočiti
agenciji in predložiti dokumente iz prejšnjega odstavka.
(3) Nespremenljivi del cene električne energije za
proizvodno napravo se v odločbi o dodelitvi podpore zaradi prejetih subvencij
zmanjša za naslednji znesek [EUR/MWh]:
(znesek prejete pomoči [EUR] x A) / (nazivna električna
moč [MW] x H [h])
kjer sta:

A

anuitetni faktor pri 15-letni ekonomski dobi naložbe
  proizvodne naprave OVE ali 10-letni ekonomski dobi naložbe proizvodne naprave
  SPTE in diskontni stopnji, pri čemer se upošteva naslednje:


-   
  za vse proizvodne naprave se kot diskontna stopnja uporabi splošna diskontna
  stopnja, določena v uredbi, ki ureja enotno metodologijo za pripravo in
  obravnavo investicijske dokumentacije na področju javnih financ;


-   
  če je diskontna stopnja iz prejšnje alineje višja od diskontne stopnje
  iz izračuna referenčnih stroškov, se za določitev anuitetnega faktorja A
  uporabi diskontna stopnja iz izračuna referenčnih stroškov;


-   
  če je diskontna stopnja iz prve oziroma druge alineje tega odstavka
  nižja od referenčne diskontne stopnje za izračune državne pomoči v kreditih
  ali drugih finančnih instrumentih, ki se izplačujejo v obrokih, se za
  določitev anuitetnega faktorja A uporabi referenčna diskontna stopnja,
  ki je za Republiko Slovenijo objavljena v Uradnem listu Evropske unije;


H 

letne obratovalne ure enote, določene v odločbi o podpori.

(4) Zmanjšanje nespremenljivega dela cene električne
energije za proizvodne naprave [EUR/MWh] iz prejšnjega odstavka se upošteva za
proizvodno napravo v celotnem obdobju upravičenosti do podpore ne glede na
spremembo lastništva.
11. člen
(trajnostni način izkoriščanja OVE)
Pri odločitvi o upravičenosti proizvajalca električne
energije iz proizvodne naprave OVE do podpore se upošteva tudi zagotavljanje
trajnostnega izkoriščanja OVE v skladu z 12., 13., 14. in 15. členom
te uredbe.
12. člen
(trajnostno izkoriščanje vode)
(1) Za električno energijo iz proizvodnih naprav, ki
izkoriščajo energetski potencial vodotokov, se lahko na podlagi te uredbe
podeljujejo podpore hidroelektrarnam, ki jim je bila vodna pravica podeljena ob
upoštevanju meril za dovoljevanje novih preoblikovanj vodnih teles na podlagi
zakona, ki ureja vode.
(2) Proizvajalec električne energije mora pri
obratovanju hidroelektrarne upoštevati z vodno pravico predpisane pogoje rabe
vode in zagotavljati ekološko sprejemljivi pretok.
13. člen
(trajnostna izraba lesne biomase)
Potrebni izkoristek pretvorbe toplote, dovedene z lesno
biomaso, in prihranek primarne energije, ki ga mora dosegati proizvodna naprava
na lesno biomaso, je določen s predpisom, ki ureja način določanja izkoristka,
prihrankov primarne energije in količine električne energije, proizvedene v
soproizvodnji toplote in električne energije z visokim izkoristkom.
14. člen
(trajnostno pridobivanje in izkoriščanje bioplina)
(1) Proizvajalci električne energije iz proizvodnih
naprav na bioplin, ki za proizvodnjo bioplina uporabljajo substrat, ki vsebuje
več kot 25 prostorninskih odstotkov glavnega pridelka njiv, niso
upravičeni do podpore po tej uredbi.
(2) Če se plin iz bioplinarne, odlagališča ali plin, ki
je nastal pri delovanju čistilnih naprav odpadnih voda, oziroma druge vrste
plini iz biomase dobavljajo v omrežje energetskih plinov fosilnega izvora, se
električna energija, proizvedena v proizvodni napravi na drugem kraju, ki
izpolnjuje pogoje za proizvodno napravo OVE iz te uredbe, iz plina fosilnega
izvora v količini, enaki vrednosti omenjene dovedene energije iz plinov, šteje
za električno energijo, proizvedeno iz OVE.
15. člen
(trajnostna gradnja proizvodnih naprav za izkoriščanje
sončne energije)
Proizvajalci električne energije so upravičeni do podpore za
električno energijo iz fotovoltaičnih proizvodnih naprav, če naprave ne stojijo
na kmetijskih oziroma gozdnih zemljiščih ali so postavljene na objektih na teh
zemljiščih, ki imajo samostojne infrastrukturne priključke.
IV. IZBOR PROJEKTOV ZA VSTOP V PODPORNO SHEMO
16. člen
(izvedba izbora projektov za vstop proizvodnih naprav v
podporno shemo)
Postopek izbora projektov za vstop proizvodnih naprav v
podporno shemo izvede agencija ter obsega določitev referenčnih stroškov
proizvodnje električne energije v proizvodnih napravah OVE in SPTE, objavo
javnega poziva za vstop proizvodnih naprav v podporno shemo, ocenjevanje in
izbiro proizvodnih naprav za vstop v shemo in odločanje o potrditvi ali
zavrnitvi vstopa proizvodnih naprav.
17. člen
(referenčni stroški proizvodnje električne energije v
proizvodnih napravah OVE in SPTE ter njihovo določanje)
(1) Referenčni stroški se določijo za velikostne razrede
referenčnih proizvodnih naprav za energetske tehnologije, določene na podlagi
4. in 5. člena te uredbe.
(2) Referenčni stroški se določijo v EUR/MWh proizvedene
električne energije. Referenčni stroški se pri proizvodnih napravah, pri
katerih vhodni energent pomeni finančni strošek, izkazujejo v dveh delih, in
sicer kot nespremenljivi in kot spremenljivi del referenčnih stroškov.
(3) Za energetske tehnologije proizvodnih naprav SPTE se
pri določitvi referenčnih stroškov proizvodnje električne energije kot
referenčno gorivo upošteva zemeljski plin. Spremenljivi del referenčnih
stroškov proizvodnih naprav SPTE se določi skladno z metodologijo iz osmega
odstavka tega člena na podlagi napovedi cene zemeljskega plina iz veljavne
napovedi položaja proizvodnih naprav OVE in SPTE v skladu s Prilogo 2, ki
je sestavni del te uredbe.
(4) Spremenljivi del referenčnih stroškov proizvodne
naprave SPTE iz prejšnjega odstavka, ki hkrati predstavlja spremenljivi del
cene električne energije proizvodne naprave, se v primeru njene vključitve v
sistem Skupnosti za trgovanje s pravicami do emisij ogljikovega dioksida (v
nadaljnjem besedilu: CO2) v skladu z zakonom, ki ureja varstvo
okolja, poveča tako, da krije tudi stroške nakupa potrebnih emisijskih kuponov
zaradi emisij, nastalih pri proizvodnji električne energije. Spremenljivi del
referenčnih stroškov proizvodne naprave SPTE se poveča za znesek, določen
skladno s spodnjo formulo ter metodologijo iz osmega odstavka tega člena:
SETS = 0,3 x PCEK
pri čemer je:

-       
  SETS:

povečanje spremenljivega dela referenčnih stroškov za
  kritje stroškov nakupa potrebnih emisijskih kuponov CO2 [EUR/MWhel];


-       
  0,3:

faktor specifičnih emisij pri proizvodnji električne
  energije [tCO2/MWhel];


-       
  PCEK:

povprečna cena emisijskih kuponov za preteklo leto, ki jo
  skladno s petim odstavkom 19. člena Uredbe o okoljski dajatvi za
  onesnaževanje zraka z emisijo ogljikovega dioksida (Uradni list RS,
  št. 48/18 in 168/20) Agencija Republike Slovenije za okolje vsako leto
  do 28. februarja objavi na svoji spletni strani [EUR/tCO2].

(5) Proizvajalcu se za proizvodno napravo SPTE, za
katero je Evropska komisija odobrila izključitev iz sistema Skupnosti za
trgovanje s pravicami do emisije toplogrednih plinov v skladu z zakonom, ki
ureja varstvo okolja in je skladno z 19. členom Uredbe o okoljski dajatvi za
onesnaževanje zraka z emisijo ogljikovega dioksida (Uradni list RS, št. 48/18
in 168/20) svojo obveznost poravnal s plačilom okoljske dajatve, spremenljivi
del referenčnih stroškov iz tretjega odstavka tega člena, ki hkrati predstavlja
spremenljivi del cene električne energije, poveča za znesek, ki je določen
skladno s formulo iz prejšnjega odstavka, pri čemer se namesto PCEK upošteva višina
okoljske dajatve v preteklem letu. Način plačila proizvajalec dokazuje na
podlagi oddanega obrazca za letni obračun okoljske dajatve.
(6) Letni znesek povečanja spremenljivega dela
referenčnih stroškov za kritje stroškov nakupa potrebnih emisijskih kuponov CO2
iz četrtega odstavka tega člena oziroma za kritje stroškov plačila okoljske
dajatve iz petega odstavka tega člena ne sme presegati dejansko nastalih in
dokazanih stroškov glede nakupa potrebnih emisijskih kuponov oziroma plačila
okoljske dajatve zaradi emisij, nastalih pri proizvodnji električne energije,
kar upravičenec potrdi s pisno izjavo.
(7) Agencija določi referenčne stroške proizvodnje
električne energije v proizvodnih napravah OVE in SPTE za vse razpoložljive
tehnologije in njihove velikostne razrede, ki ne vključujejo povečanja iz
četrtega oziroma petega odstavka tega člena, pred objavo javnega poziva za
vstop proizvodnih naprav v podporno shemo.
(8) Pri določanju referenčnih stroškov proizvodnje
električne energije v proizvodnih napravah OVE in SPTE agencija upošteva
rezultate zadnjega javnega poziva za vstop proizvodnih naprav v podporno shemo
ter metodologijo za določanje cene električne energije proizvodnih naprav in
referenčnih stroškov proizvodnje električne energije proizvodnih naprav, ki jo
na svojih spletnih straneh objavi ministrstvo, pristojno za energijo. Za
proizvodne naprave iz določene vrste energetskih tehnologij, za katere na
zadnjem izvedenem javnem pozivu ni prijav ali uspešnih projektov, agencija
določi referenčne stroške proizvodnje električne energije na podlagi
razpoložljivih strokovnih podlag ter podatkov o investicijskih, vzdrževalnih in
obratovalnih stroških, ekonomskih in finančnih parametrih vlaganja in
obratovanja, cenah energentov in drugih stroških, povezanih s proizvodnjo
električne energije in toplote v Republiki Sloveniji, z upoštevanjem vseh
drugih koristi, pridobljenih z obratovanjem proizvodnih naprav.
18. člen
(imenovanje, delovanje in pristojnosti komisije za izbor
projektov za vstop proizvodnih naprav v podporno shemo)
(1) Postopek izbora projektov za vstop proizvodnih
naprav v podporno shemo vodi komisija, ki jo s sklepom imenuje direktor
agencije.
(2) Komisija pripravi in potrdi vsebino javnega poziva
za vstop proizvodnih naprav v podporno shemo, pri čemer v skladu s tretjim
odstavkom 23. člena Zakona o spodbujanju rabe obnovljivih virov energije
(Uradni list RS, št. 121/21 in 189/21; v nadaljnjem besedilu: ZSROVE) upošteva
merila za izbiro proizvodnih naprav, zagotovljeno višino sredstev za nove
vstope proizvodnih naprav v podporno shemo in načrt za delovanje podporne sheme
za električno energijo, proizvedeno iz OVE in v SPTE.
(3) Komisija lahko ob pripravi dokumentacije za izvedbo
javnega poziva odloči, da se za zagotovitev večje stroškovne učinkovitosti
izvedbe javnega poziva pred javnim pozivom ne objavijo referenčni stroški
proizvodnje električne energije v proizvodnih napravah. V tem primeru agencija
referenčne stroške objavi po zaključku oddaje vlog na javni poziv in pred
njihovim odpiranjem.
19. člen
(javni poziv za vstop proizvodnih naprav v podporno shemo)
(1) Agencija objavi javni poziv za vstop proizvodnih
naprav v podporno shemo na svoji spletni strani in vsaj v treh dnevnih
časopisih.
(2) Obvezne sestavine javnega poziva so:
-       
pravna podlaga za izvedbo javnega poziva;
-       
predmet javnega poziva;
-       
pogoji za prijavo projektov za proizvodne naprave na javni poziv;
-       
višina predvidenih letnih sredstev za nove vstope proizvodnih naprav v
podporno shemo;
-       
način in rok za predložitev vlog;
-       
postopek, način in merila za izbiranje proizvodnih naprav;
-       
skrajni rok za pridobitev deklaracije za nove proizvodne naprave, ki
bodo izbrane na podlagi objavljenega javnega poziva in
-       
kontaktna oseba za posredovanje informacij o javnem pozivu.
20. člen
(vsebina prijave projekta za vstop proizvodne naprave v
podporno shemo)
(1) Prijavitelj projekta proizvodne naprave ali skupine
projektov (v nadaljnjem besedilu: projekt) na podlagi objavljenega javnega
poziva vloži vlogo za prijavo projekta za vstop v podporno shemo, v kateri
ponudi ceno električne energije proizvodne naprave, za katero se poteguje v
konkurenčnem postopku izbire projektov za vstop v podporno shemo, in načrtovano
letno količino električne energije, proizvedene v proizvodni napravi iz
prijavljenega projekta.
(2) Prijavitelj projekta mora ponuditi ceno električne
energije proizvodne naprave, razdeljeno na nespremenljivi in spremenljivi del,
ki je določena v skladu z metodologijo iz osmega odstavka 17. člena te
uredbe.
21. člen
(vrednotenje projektov za vstop proizvodnih naprav v
podporno shemo)
(1) Komisija opravi pregled popolnih vlog projektov, jih
oceni na podlagi meril iz tretjega odstavka 23. člena ZSROVE in pripravi
seznam izbranih projektov za vstop proizvodnih naprav v podporno shemo.
(2) Projekte za vstop proizvodnih naprav v podporno
shemo izbira komisija na podlagi dvokrožnega konkurenčnega postopka do
porazdelitve razpoložljivih sredstev v posameznih konkurenčnih skupinah.
(3) V prvem krogu se izbirajo projekti za nove in
pretežno nove proizvodne naprave, ki so prijavljeni v prvo ali drugo
konkurenčno skupino. V prvo konkurenčno skupino se prijavijo projekti OVE z
energetskimi tehnologijami, ki izkoriščajo energijo vode, vetra in sonca ter
bioplina iz biološko razgradljivih odpadkov, čistilnih naprav in odlagališč. V
drugo konkurenčno skupino se prijavijo projekti za proizvodne naprave OVE in
SPTE, katerih obratovanje temelji na nakupu ali proizvodnji goriv, surovin za
proizvodnjo bioplina ali rabi geotermalne energije.
(4) Komisija zavrže tiste vloge, pri katerih ugotovi,
da:
-       
je prijavitelj projekta ponudil višjo ceno električne energije
proizvodne naprave od vseh referenčnih stroškov, ki jih je agencija določila za
javni poziv;
-       
prijavitelj ponujene cene ni izračunal skladno z metodologijo iz osmega
odstavka 17. člena te uredbe;
-       
ponujena cena ob prijavi ni podana;
-       
je prijavitelj ponujeno ceno električne energije spremenil.
(5) Na odpravo pomanjkljivosti vlog, ki na ponujeno ceno
ne vplivajo, komisija pozove prijavitelja skladno z zakonom, ki ureja splošni
upravni postopek, pri čemer roka za odpravo pomanjkljivosti ni mogoče
podaljšati.
(6) Komisija v vsaki konkurenčni skupini razvrsti
projekte od najcenejšega do najdražjega na podlagi cene električne energije
proizvodnih naprav v EUR/MWh in pripravi seznam izbranih projektov za vstop v
podporno shemo za najbolje uvrščene projekte do razdelitve predvidenih
sredstev. Vsaki proizvodni napravi ali skupini proizvodnih naprav iz istega projekta
se pripiše tudi načrtovana letna proizvodnja električne energije. Ko komisija v
prvem krogu razdeli razpoložljiva sredstva, neuspešne projekte prenese v drugi
krog, v katerem se ti projekti pomerijo s projekti, prijavljenimi neposredno v
drugi krog.
(7) Če je v konkurenčni skupini prijavljenih premalo
projektov, da bi komisija zaradi nekonkurenčnosti vsaj enega ocenila za
neuspešnega, komisija najmanj konkurenčne projekte znotraj zadnjih 5 %
sredstev, predvidenih za to konkurenčno skupino, in nerazporejena sredstva
prenese v drugi krog. Če zadnjemu uvrščenemu projektu pripade več kot 5 %
razpoložljivih sredstev, komisija v drugi krog prenese samo ta projekt in
nerazporejena sredstva.
(8) Neposredno v drugi krog prijavitelji prijavljajo
projekte za obnovljene proizvodne naprave in proizvodne naprave na lesno
biomaso, ki zaradi starosti niso več upravičene do podpore in zaradi nizkih cen
električne energije ne morejo pokrivati obratovalnih stroškov.
(9) Komisija tudi v drugem krogu razvrsti projekte od najcenejšega
do najdražjega na podlagi ponujenih cen električne energije proizvodnih naprav
v EUR/MWh in pripravi seznam izbranih projektov za vstop v podporno shemo za
najbolje uvrščene projekte do tistega, pri katerem skupno porazdeljena sredstva
še ne presegajo razpoložljivih sredstev. Pri vsakem uspešnem projektu
proizvodne naprave se pripiše tudi načrtovana letna proizvodnja električne
energije.
22. člen
(odločanje o izbiri projekta za vstop proizvodne naprave v
podporno shemo)
(1) Agencija odloči o izbiri projekta za vstop v
podporno shemo s sklepom o potrditvi ali zavrnitvi.
(2) Obvezne sestavine sklepa o potrditvi projekta so:
-       
opis proizvodne naprave;
-       
cena električne energije proizvodne naprave, razdeljena na
nespremenljivi in spremenljivi del;
-       
rok za pridobitev deklaracije proizvodne naprave;
-       
posledice, če proizvodna naprava v predpisanem roku ne pridobi
deklaracije;
-       
vrsta, višina in rok veljavnosti zavarovanja, način predložitve in
pravila unovčenja zavarovanja ter posledica, če ustrezno zavarovanje ni
predloženo v roku.
23. člen
(zavarovanje za izvedbo projekta)
(1) Agencija v pogojih javnega poziva za vstop
proizvodne naprave v podporno shemo glede na ugotovljene tržne razmere določi,
da promotor v 30 dneh od vročitve sklepa o potrditvi projekta v korist agencije
predloži zavarovanje za izvedbo potrjenega projekta v višini do 5 %
investicijske vrednosti projekta, pri čemer je predložitev zavarovanja odložni
pogoj za veljavnost sklepa o potrditvi projekta.
(2) Promotor predloži eno od naslednjih zavarovanj:
-       
bančno garancijo, unovčljivo na prvi poziv,
-       
kavcijsko zavarovanje zavarovalnice ali garantno pismo zavarovalnice,
-       
cirkulirani certificirani ček, če je trasat takega čeka banka,
-       
avalirano menico s klavzulo »brez protesta«, ki jo je avalirala banka, ali
-       
denarni depozit.
(3) Promotor lahko predloži tudi kombinacijo zavarovanj
iz prejšnjega odstavka, pri čemer mora vsota vrednosti vseh zavarovanj vedno
dosegati višino iz prvega odstavka tega člena.
(4) Zavarovanje mora biti veljavno v trenutku predložitve,
pri čemer mora biti veljavnost zavarovanja najmanj 30 dni daljša od roka za
pridobitev deklaracije za proizvodno napravo, določenega v sklepu o potrditvi
projekta.
(5) Če promotor v roku ne predloži zahtevanega
zavarovanja za izvedbo projekta, se sredstva, namenjena za izbrani projekt
promotorja, sprostijo in konkurenčni postopek drugega kroga znova odpre do
razdelitve dodatno ugotovljenih razpoložljivih sredstev.
(6) V primeru zamude roka za pridobitev deklaracije za
proizvodno napravo, kot je določen v sklepu o potrditvi projekta, se
zavarovanje unovči v korist centra za podpore, in sicer v znesku, ki je
sorazmeren z deležem nazivne moči proizvodnih naprav iz potrjenega projekta, za
katerega ni bila izdana deklaracija. Vse stroške, nastale v postopku izdaje in
unovčitve zavarovanja, poravna promotor, čigar zavarovanje je bilo unovčeno.
24. člen
(preverjanje izvajanja izbranih projektov za vstop
proizvodnih naprav v podporno shemo)
Agencija preverja izvajanje izbranih projektov za vstop
proizvodnih naprav v podporno shemo.
V. DODELITEV IN ZAGOTAVLJANJE PODPORE
25. člen
(vloga za pridobitev odločbe o dodelitvi podpore)
(1) Po pridobitvi deklaracije za proizvodno napravo OVE
ali SPTE lahko proizvajalec električne energije na agencijo vloži vlogo za
pridobitev odločbe o dodelitvi podpore.
(2) Proizvajalec električne energije je upravičen do
podpore za električno energijo iz proizvodne naprave, če:
-       
je za proizvodno napravo ali projekt promotorja, v katerega je vključena
proizvodna naprava, izdan sklep o potrditvi projekta za vstop proizvodne
naprave v podporno shemo in je v roku, določenem v sklepu o potrditvi,
pridobljena deklaracija za proizvodno napravo;
-       
je proizvodna naprava izvedena v skladu s projektom, za katerega je bil
izdan sklep o potrditvi projekta;
-       
nazivna moč proizvodne naprave iz projekta promotorja skupaj z vsoto
vseh moči vseh proizvodnih naprav iz tega projekta, za katere je bila izdana
odločba o dodelitvi podpore, ne presega skupne nazivne moči iz sklepa o
potrditvi projekta;
-       
je z dokumenti izkazana vrednost izvedbe proizvodne naprave;
-       
proizvodna naprava OVE izpolnjuje trajnostna merila za posamezne vrste
OVE;
-       
proizvodna naprava na lesno biomaso pri obratovanju dosega izkoristek v
skladu s 4. členom te uredbe ter predpisi, ki urejajo način določanja
izkoristka, prihrankov primarne energije in količine električne energije,
proizvedene v soproizvodnji toplote in električne energije z visokim
izkoristkom;
-       
proizvodna naprava SPTE pri obratovanju dosega izkoristek v skladu s
predpisi, ki urejajo način določanja izkoristka, prihrankov primarne energije
in količine električne energije, proizvedene v soproizvodnji toplote in
električne energije z visokim izkoristkom;
-       
iz vloge za proizvodno napravo SPTE na fosilni energent izhaja, da pri
proizvodnji električne energije ne presega specifičnega izpusta 600 kg CO2/MWh;
-       
iz vloge in predloženih dokazil izhaja, da je proizvodna naprava SPTE
vključena v sistem Skupnosti za trgovanje s pravicami do emisij CO2,
oziroma je zaradi odobrene izključitve iz sistema Skupnosti za trgovanje s
pravicami do emisij CO2 zanjo določeno plačilo okoljske dajatve v
skladu z zakonom, ki ureja varstvo okolja;
-       
iz vloge izhaja, da za naložbo v proizvodno napravo in njeno obratovanje
ni prejetih subvencij oziroma če so bile, da so vlogi priložene kopije
ustreznih dokumentov s podatki o prejetih subvencijah;
-       
iz vloge izhaja, da so na proizvodni napravi vgrajene merilne in
registrirne naprave, skladne z uredbo, ki ureja pogoje za merilne in
registrirne naprave za proizvodne naprave, ki prejemajo potrdila o izvoru, za
izvajanje meritev na proizvodnih napravah in dokazovanje doseganja predpisanih
izkoristkov;
-       
je v vlogi navedena vrsta podpore;
-       
so predloženi podatki s seznama potrebnih podatkov za sklenitev pogodbe
o zagotavljanju podpore, objavljenega na spletni strani centra za podpore, ki
jih center za podpore potrebuje za pripravo pogodbe o zagotavljanju podpore.
(3) Proizvajalec električne energije ni upravičen do
podpore, če:
-       
je podjetje v težavah v skladu z zakonom, ki ureja reševanje in prestrukturiranje
podjetij v težavah;
-       
je naslovnik neporavnanega naloga za izterjavo zaradi predhodne odločbe
Evropske komisije, ki je pomoč razglasila za nezakonito in nezdružljivo s
skupnim trgom;
-       
ima neporavnano vračilo za preveč izplačane pomoči po pravilu de minimis
ali državne pomoči na podlagi predhodnega poziva ministrstva, pristojnega za
finance;
-       
ima na dan prijave neporavnane zapadle davčne obveznosti in druge
denarne nedavčne obveznosti, razen če vrednost teh zapadlih neplačanih
obveznosti ne presega 50 eurov;
-       
ni predložil vseh obračunov davčnih odtegljajev za dohodke iz delovnega
razmerja za obdobje zadnjih dveh let do dneva prijave;
-       
če pri obratovanju hidroelektrarne ne upošteva odločbe organa, ki je na
podlagi zakona, ki ureja vode, pristojen za nadzor izvajanja vodne pravice.
(4) Ne glede na prvo alinejo prejšnjega odstavka je
podpora dovoljena, če gre v skladu s priglašeno in s strani Evropske komisije
odobreno spremembo podporne sheme za podjetje, ki 31. decembra 2019 ni
bilo v težavah, a je postalo podjetje v težavah med 1. januarjem 2020 in
30. junijem 2021.
(5) Obrazec vloge za pridobitev odločbe o dodelitvi
podpore objavi agencija na svoji spletni strani.
26. člen
(odločba o dodelitvi podpore)
(1) Agencija odloči o dodelitvi podpore z odločbo v
upravnem postopku.
(2) V odločbi o dodelitvi podpore se določijo:
-       
vrsta podpore, in sicer zagotovljen odkup ali obratovalna podpora;
-       
razvrstitev v velikostni razred proizvodne naprave, energetska
tehnologija in vrsta energenta;
-       
cena električne energije proizvodne naprave v EUR/MWh, razdeljena na
nespremenljivi in spremenljivi del, skladno z metodologijo iz osmega odstavka
17. člena te uredbe;
-       
letna proizvodnja električne energije proizvodne naprave v MWh, za
katero se proizvajalcu električne energije podeli podpora;
-       
merilna mesta za neto proizvedeno električno energijo, za merjenje
veličin za določanje izkoristkov proizvodne naprave in za ugotavljanje
izpolnjevanja trajnostnih meril.
(3) Ceno električne energije proizvodne naprave, ki še
ni v podporni shemi, določi agencija v vrednosti, kot je opredeljena v sklepu o
potrditvi projekta za vstop te proizvodne naprave v podporno shemo, če je bila
ponujena cena električne energije proizvodne naprave nižja od referenčnih
stroškov proizvodnje električne energije v proizvodnih napravah OVE in SPTE,
določenih na podlagi sedmega odstavka 17. člena te uredbe. V nasprotnem primeru
agencija pred izdajo odločbe preveri ceno električne energije proizvodne
naprave iz sklepa o potrditvi projekta za vstop v podporno shemo na podlagi
dokumentov investitorja, ki izkazujejo dejanske stroške investicije.
(4) Cena električne energije proizvodne naprave, ki je
že bila uvrščena v podporno shemo, se v primeru ponovne vloge za izdajo odločbe
o podelitvi podpore določi na podlagi dokumentov, ki izkazujejo dejanske
stroške investicije in obratovanja proizvodne naprave. V tem primeru z odločbo
priznani nespremenljivi del cene električne energije proizvodne naprave ne sme
presegati vrednosti nespremenljivega dela cene električne energije proizvodne
naprave oziroma nespremenljivega dela vrednosti razreda referenčnih stroškov iz
zadnje odločbe o dodelitvi podpore za električno energijo, proizvedeno v isti
proizvodni napravi, razen kadar gre za univerzalno nasledstvo iz 343. člena
Zakona o finančnem poslovanju, postopkih zaradi insolventnosti in prisilnem
prenehanju (Uradni list RS, št. 176/21 – uradno prečiščeno besedilo, 178/21 –
popr. in 196/21 – odl. US), ko se podpora proizvedeni električni energiji ne
spremeni.
(5) Kopijo dokončne odločbe o dodelitvi podpore agencija
pošlje centru za podpore. Agencija po elektronski poti centru za podpore
predloži vse podatke iz odločbe o dodelitvi podpore in vloge proizvajalca
električne energije, potrebne za sklenitev pogodbe ali dodatkov k obstoječi
pogodbi o zagotavljanju podpore.
(6) Na podlagi podatkov iz odločbe o dodelitvi podpore
center za podpore določi ceno za zagotovljeni odkup oziroma obratovalno podporo
v pogodbah o zagotavljanju podpore.
(7) Podpora v obliki zagotovljenega odkupa je enaka ceni
električne energije proizvodne naprave, ki jo sestavljajta nespremenljivi in
spremenljivi del. Nespremenljivi del cene električne energije proizvodne
naprave ostaja ves čas izplačevanja podpore nespremenjen. Spremenljivi del cene
električne energije proizvodne naprave se določi kot spremenljivi del
referenčnih stroškov proizvodnje električne energije za izhodiščno
leto 2016 in ostaja za vse proizvodne naprave OVE nespremenjen ves čas
zagotavljanja zagotovljenega odkupa, razen za proizvodne naprave SPTE, kjer se
spremenljivi del letno usklajuje v skladu s Prilogo 2 te uredbe v
odvisnosti od referenčne cene zemeljskega plina, objavljene v napovedi agencije
o položaju proizvodnih naprav OVE in SPTE. V odločbi o dodelitvi podpore se
določi, da za proizvedeno električno energijo, ki presega količino električne
energije, ki je po odločbi upravičena do zagotovljenega odkupa, center za
podpore zagotavlja proizvajalcu odkup električne energije po referenčni ceni
električne energije, znižane za deset odstotkov.
(8) Obratovalna podpora se določi kot razlika med ceno
električne energije proizvodne naprave, ki jo sestavljajta nespremenljivi in
spremenljivi del, in referenčno ceno električne energije. Nespremenljivi del
cene električne energije proizvodne naprave ostaja ves čas izplačevanja podpore
nespremenjen. Spremenljivi del cene električne energije proizvodne naprave se
določi kot spremenljivi del referenčnih stroškov proizvodnje električne
energije za izhodiščno leto 2016 in ostaja za vse proizvodne naprave OVE nespremenjen
ves čas zagotavljanja obratovalne podpore, razen za proizvodne naprave SPTE,
kjer se spremenljivi del letno usklajuje v skladu s Prilogo 2 te uredbe v
odvisnosti od referenčne cene zemeljskega plina, objavljene v napovedi agencije
o položaju proizvodnih naprav OVE in SPTE. Obratovalna podpora se zagotavlja za
količino električne energije, določeno v odločbi o dodelitvi. V obdobjih, ko
referenčna cena električne energije presega ceno električne energije proizvodne
naprave, se obratovalna podpora ne izplačuje.
(9) Če je proizvodna naprava SPTE upravičena do
povečanja spremenljivega dela referenčnih stroškov proizvodne naprave na
podlagi četrtega ali petega odstavka 17. člena te uredbe, se del obratovalne
podpore za kritje tega dela cene električne energije opredeli po koncu
obračunskega leta, ko so razpoložljivi podatki za določitev SETS, in izplača v
enkratnem znesku za vso količino električne energije, ki je upravičena do
podpore skladno z odločbo o dodelitvi podpore. V obdobjih, ko referenčna cena
električne energije presega ceno električne energije proizvodne naprave in se
obratovalna podpora iz prejšnjega odstavka med letom ne izplačuje, se poračun
dela obratovalne podpore iz prejšnjega stavka določi po naslednji formuli:
POPETS = ELSPTE * [CEPNIzh+
SETS – CelRef)]
kjer je:

POPETS:

letni poračun obratovalne podpore PN SPTE zaradi SETS
  [EUR]. Poračun se izvede le, če je vrednost pozitivna;
 

CEPNIzh:

izhodiščna ponujena cena električne energije proizvodne
  naprave SPTE [EUR/MWhel], brez upoštevanja SETS;
 

CelRef

referenčna cena električne energije iz letne napovedi
  referenčnih cen energije [EUR/MWhel];


ELSPTE

količina proizvedene električne energije v preteklem letu,
  za katero je proizvodna naprava SPTE prejela potrdila o izvoru o proizvodnji
  v soproizvodnji toplote in električne energije z visokim izkoristkom in je
  skladno s količino določeno v odločbi o dodelitvi podpore upravičena do
  podpore [MWh].

(10) Upravičenost do povečanja spremenljivega dela
referenčnih stroškov proizvodne naprave SPTE določi agencija v odločbi.
Podatke, ki so podlaga za določitev višine upravičenja in plačilo iz prejšnjega
odstavka, pridobi center za podpore po uradni dolžnosti od pristojnega organa.
(11) Proizvajalec električne energije lahko po dveh
letih od vstopa v podporno shemo namesto zagotovljenega odkupa izbere
obratovalno podporo. Zaradi te spremembe mora z vlogo zaprositi za izdajo nove
odločbe o dodelitvi podpore. Spremenjeni način zagotavljanja podpore velja s
1. januarjem naslednjega koledarskega leta po izdaji in dokončnosti nove
odločbe o dodelitvi podpore.
27. člen
(veljavnost odločbe o dodelitvi podpore in možnost odvzema
podpore ter vračila sredstev)
(1) Agencija po uradni dolžnosti ves čas prejemanja
podpore preverja, ali proizvajalec električne energije izpolnjuje pogoje, na
podlagi katerih mu je bila izdana odločba o dodelitvi podpore.
(2) Če se zaradi spremembe zakonodaje Evropske unije ta
uredba spremeni tako, da to vpliva na že izdano odločbo, agencija spremeni
oziroma razveljavi odločbo o dodelitvi podpore in izda novo.
(3) Agencija po uradni dolžnosti ali na pobudo centra za
podpore izda odločbo, s katero:
-       
odpravi ali razveljavi odločbo o dodelitvi podpore, če zaradi
spremenjenih okoliščin prejemnik ni upravičen do podpore, ali na podlagi
obvestila centra za podpore, če prejemnik podpore ne sklene pogodbe v rokih iz
tretjega odstavka 28. člena te uredbe;
-       
spremeni odločbo o dodelitvi podpore, če je prejemnik zaradi
spremenjenih okoliščin upravičen do drugačne višine ali trajanja ali če po
izdaji odločbe nastanejo okoliščine, ki vplivajo na pogoje in podatke, določene
v odločbi o dodelitvi podpore;
-       
odpravi ali razveljavi odločbo, če prejemnik kljub pogodbeno
zagotovljenemu odkupu sklene tržno pogodbo za prodajo električne energije.
(4) Če je prejemnik podpore zaradi spremenjenih
okoliščin prejel podporo, do katere ni upravičen, jo to dolžan vrniti v roku iz
28. člena ZSROVE. Prejemnik podpore lahko pred izdajo odločbe zaprosi za
obročno vračilo neupravičeno prejetih sredstev, pri čemer rok za vračilo sredstev
ne sme biti daljši od enega leta od dokončnosti odločbe agencije. Višina in
zapadlost posameznih obrokov se opredelita v odločbi. Od neupravičeno prejetih
sredstev se obračunajo obresti skladno z 28. členom ZSROVE.
(5) Za namen ugotavljanja neupravičeno prejetih sredstev
v primeru podpore kot zagotovljen odkup se ta ugotavljajo v obsegu razlike med
ponujeno ceno električne energije oziroma referenčnimi stroški proizvodnje
električne energije in referenčno ceno električne energije, znižano za deset odstotkov.
28. člen
(pogodba o zagotavljanju podpore)
(1) Pogodba o zagotavljanju podpore temelji na podatkih
iz odločbe o dodelitvi podpore.
(2) Pogodba o zagotavljanju podpore preneha veljati z
dnem, ko preneha veljati odločba o dodelitvi podpore. Agencija mora o razlogu
za prenehanje pogodbe v osmih dneh obvestiti center za podpore.
(3) Če na podlagi napovedi agencije o položaju
proizvodnih naprav OVE in SPTE nastanejo razlogi za spremembo spremenljivega
dela cen zagotovljenega odkupa v pogodbah o zagotovljenem odkupu oziroma
obratovalnih podpor v pogodbah o zagotavljanju obratovalne podpore za
proizvodne naprave SPTE, center za podpore pozove prejemnika podpore k
sklenitvi dodatka k pogodbi o zagotavljanju podpore zaradi uskladitve
spremenljivega dela cene ali obratovalne podpore najpozneje v enem mesecu. Če
prejemnik podpore v enem mesecu ne sklene dodatka, ga center za podpore še
enkrat pisno pozove in v tem času lahko center za podpore začasno ustavi
plačevanje računov. Če prejemnik podpore kljub ponovnemu pisnemu pozivu v petih
delovnih dneh ne sklene dodatka, center za podpore odstopi od pogodbe.
(4) O prenehanju veljavnosti pogodbe o zagotavljanju
podpore center za podpore v osmih dneh obvesti agencijo, ki po uradni dolžnosti
izda odločbo o razveljavitvi odločbe o prejemanju podpore.
(5) Prejemnik podpore, ki želi po prenehanju veljavnosti
pogodbe o zagotavljanju podpore zaradi razlogov iz tretjega odstavka tega člena
še naprej prejemati eno od podpor, mora ponovno z vlogo zahtevati izdajo nove
odločbe o dodelitvi podpore. Do pridobitve nove odločbe ni upravičen do
prejemanja podpor po tej uredbi.
(6) Prejemnik podpore, ki se zagotavlja s pogodbo o
zagotovljenem odkupu, mora vso neto proizvedeno električno energijo predati in
prodati izključno centru za podpore.
(7) V pogodbi o zagotavljanju podpore mora biti
določeno, da mora center za podpore vsako leto odkupiti oziroma zagotoviti
obratovalno podporo le za količino električne energije, ki je določena v
odločbi o podpori.
(8) V pogodbah o zagotavljanju podpore proizvajalcem
električne energije iz proizvodnih naprav SPTE, ki jim je z odločbo o dodelitvi
podpore priznano upravičenje iz devetega odstavka 26. člena te uredbe, center
za podpore opredeli rok in način plačila povečanja spremenljivega dela cene električne
energije za kritje stroškov nakupa potrebnih emisijskih kuponov oziroma
okoljske dajatve.
(9) V pogodbah o zagotavljanju podpore mora biti
določeno, da v primeru, ko agencija razveljavi odločbo o podpori in zanjo še ni
bilo mogoče spremeniti bilančne pripadnosti, center za podpore plača že
prevzeto električno energijo po referenčni ceni električne energije, znižani za
deset odstotkov.
(10) Pogodba o zagotavljanju podpore mora vsebovati
določbo, da center za podpore in prejemnik podpore skleneta dodatek k pogodbi
na podlagi nove odločbe o dodelitvi podpore zaradi sprememb zakonodaje Evropske
unije.
29. člen
(potrdila o izvoru in zagotavljanje podpor)
(1) Podpore po tej uredbi se lahko zagotavljajo le za
neto proizvedeno električno energijo, za katero so bila izdana potrdila o
izvoru.
(2) Proizvajalci, ki za proizvedeno električno energijo
prejemajo podporo po tej uredbi, lahko izdajo potrdila o izvoru za enoletna
obdobja poročanja.
30. člen
(prenos potrdil o izvoru na center za podpore)
(1) S sklenitvijo pogodbe o zagotavljanju podpore v
obliki zagotovljenega odkupa proizvajalec električne energije pooblasti
izdajatelja potrdil o izvoru, da izda vsa prejemnikova potrdila o izvoru za
odkupljeno električno energijo in jih prenese na center za podpore.
(2) Proizvajalcu električne energije, ki sklene pogodbo
o zagotavljanju podpore v obliki obratovalne podpore, pripadajo vsa potrdila o
izvoru. Potrdila o izvoru na zahtevo prenaša na dobavitelja, ki mu prodaja
električno energijo.
31. člen
(zagotavljanje izplačevanja podpore skladno s proizvedeno
električno energijo)
(1) Proizvajalec električne energije, proizvedene iz
proizvodnih naprav OVE in v SPTE, na zahtevo agencije v osmih dneh predloži
podatke o meritvah z vseh merilnih mest, določenih v deklaraciji o proizvodni
napravi, ki so podlaga za izdajo potrdil o izvoru, podatke o meritvah
proizvedene električne energije z merilnih mest, določenih z deklaracijo, ali
odločbo o dodelitvi podpore ter podatke in dokazila o deležih različnih virov
in vrst uporabljene biomase, pri čemer se morajo vsi navedeni podatki nanašati
na relevantno obdobje glede izplačil.
(2) Če je proizvajalec električne energije na podlagi
začasnih obračunov prejel več podpore, kot mu pripada, presežek poravna v
največ tridesetih dneh s končnim obračunom, ki ga izstavi center za podpore.
(3) Če je proizvajalec električne energije s
predložitvijo napačnih ali pomanjkljivih merilnih oziroma drugih podatkov, ki
vplivajo na obseg prejete podpore, namenoma povzročil zmoto pri ravnanju centra
za podpore in agencije ter pri tem prejel finančna sredstva, do katerih ni
upravičen, jih mora skupaj z zakonskimi zamudnimi obrestmi nemudoma vrniti
centru za podpore. V tem primeru se pogodba o zagotavljanju podpore razdre,
agencija pa razveljavi odločbo o dodelitvi podpore.
(4) Način prejemanja podpor in izdajanja računov je
podrobneje opredeljen s pravili, ki urejajo delovanje centra za podpore.
(5) Elektrooperater omrežja, na katerega je priključena
proizvodna naprava, ki prejema podpore, mora na način in v rokih, ki jih
določita izdajatelj potrdil o izvoru in center za podpore, poslati izdajatelju
potrdil o izvoru in centru za podpore podatke o meritvah, ki jih opravlja na
merilnih mestih prejemnikov podpor, določenih v deklaraciji o proizvodni
napravi, ki so podlaga za izdajo potrdil o izvoru, ter podatke o meritvah neto
proizvedene električne energije z merilnih mest, določenih z deklaracijo ali
odločbo o dodelitvi podpore.
(6) Proizvajalec električne energije mora najmanj tri
leta hraniti vse registracije meritev ter dokazila o virih in vrstah
uporabljene biomase, na podlagi katerih je prejemal podpore.
32. člen
(obveščanje centra za podpore, zagotavljanje dostopa do
elektroenergetskega omrežja, bilančna skupina in obratovanje)
(1) Proizvajalec električne energije mora redno in takoj
obveščati center za podpore o morebitnih spremembah pri proizvodnji električne
energije, zlasti ob izpadih in načrtovanih ustavitvah. Na zahtevo centra za
podpore mora predložiti načrt proizvodnje električne energije. Če proizvajalec
električne energije ravna v nasprotju s tem odstavkom, lahko center za podpore
začasno ustavi plačilo računov.
(2) Proizvajalec električne energije mora o
kakršni koli spremembi na merilnih mestih, določenih v deklaraciji za
proizvodno napravo in odločbi o dodelitvi podpore, takoj obvestiti center za
podpore.
(3) Proizvajalec električne energije mora sam storiti
vse potrebno za veljavno priključitev proizvodne naprave v elektroenergetsko
omrežje in za zagotovitev dostopa do njega.
(4) Center za podpore je za proizvajalca električne
energije, ki je uvrščen v bilančno skupino centra za podpore, odgovoren za
izravnavo razlik med napovedano in realizirano neto proizvodnjo električne
energije.
(5) Za potrebe spremljanja razpršene proizvodnje je
center za podpore upravičen do brezplačnega prejema meritev proizvodnje od
elektrooperaterjev omrežja na urni ali petnajstminutni osnovi za pretekli dan
za vse naprave, ki prejemajo potrdila o izvoru ali podpore, oziroma so
vključene v bilančno skupino centra za podpore.
VI. PREHODNE IN KONČNE DOLOČBE
33. člen
(objava metodologije za določanje cene električne energije
proizvodnih naprav in referenčnih stroškov proizvodnje električne energije
proizvodnih naprav)
Metodologijo iz osmega odstavka 17. člena te uredbe
objavi ministrstvo, pristojno za energijo, na svojih spletnih straneh
najpozneje v osmih dneh od uveljavitve te uredbe.
34. člen
(dokončanje postopkov)
Postopki, začeti pred uveljavitvijo te uredbe, se dokončajo
po dosedanjih predpisih.
35. člen
(upravičenje za kritje stroškov CO2 kuponov
oziroma okoljske dajatve)
(1) Proizvajalec je v skladu s četrtim oziroma petim
odstavkom 17. člena te uredbe upravičen do povračila iz tega naslova v obdobju
od leta 2018 dalje, če so stroški dejansko in dokazano nastali in je bil
vključen v podporno shemo.
(2) Proizvajalec lahko povračilo stroškov iz prejšnjega
odstavka zahteva v treh mesecih od uveljavitve te uredbe.
36. člen
(prenehanje uporabe in prehodna ureditev za že izdane
odločbe o dodelitvi podpore)
(1) Z dnem uveljavitve te uredbe se preneha uporabljati
Uredba o podporah elektriki, proizvedeni iz obnovljivih virov energije in v
soproizvodnji toplote in elektrike z visokim izkoristkom (Uradni list RS, št.
74/16, 74/20 in 121/21 – ZSROVE).
(2) Za proizvodne naprave OVE in SPTE, ki jim je bila
izdana odločba o dodelitvi podpore na podlagi Uredbe o podporah električni
energiji, proizvedeni iz obnovljivih virov energije (Uradni list RS, št. 37/09,
53/09, 68/09, 76/09, 17/10, 94/10, 43/11, 105/11, 43/12, 90/12, 17/14 – EZ-1 in
74/16) in Uredbe o podporah električni energiji, proizvedeni v soproizvodnji
toplote in električne energije z visokim izkoristkom (Uradni list RS, št.
37/09, 53/09, 68/09, 76/09, 17/10, 81/10, 17/14 – EZ-1 in 74/16) se do konca
veljavnosti pogodb o zagotavljanju podpore uporabljata navedeni uredbi.
37. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-67/2022
Ljubljana, dne 24. februarja 2022
EVA 2021-2430-0131
Vlada Republike Slovenije
Janez Janša
predsednik

Priloga
1: Biomasa, ki se lahko uporablja za proizvodnjo električne energije, ki
prejema podpore, razdeljena po virih
Priloga
2: Določanje spremenljivega dela referenčnih stroškov (SDRS) za proizvodne
naprave SPTE