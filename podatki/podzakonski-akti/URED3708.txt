1. SPLOŠNE DOLOČBE
1. člen
(vsebina uredbe)
(1) Ta uredba določa pripravo in
obravnavo investicijske dokumentacije za vse investicijske projekte in druge
ukrepe, ki se financirajo po predpisih, ki urejajo javne finance.
(2) Enotna metodologija priprave in
obravnave investicijske dokumentacije vsebuje:
-      
metodološke osnove za ocenjevanje in vrednotenje investicij;
-      
vrste in obvezno vsebino investicijske
dokumentacije;
-      
postopke in udeležence pri pripravi in ocenjevanju investicijske
dokumentacije ter odločanju o investicijah;
-      
minimum meril za ugotavljanje učinkovitosti projektov, ki se izvaja v
vseh fazah projektnega cikla, in so podlaga za odločanje o investicijah ter
njihovo uvrstitev v načrt razvojnih programov.
(3) Ta uredba se uporablja za
ugotavljanje prednosti in slabosti posameznih predlogov projektov oziroma pri
odločanju o izbiri izvedljivih projektov, katerih rezultati bodo prispevali k
vzdržnemu (trajnostnemu) razvoju družbe in jih bo mogoče nadzirati v vseh fazah
projektnega cikla. Na podlagi izsledkov analiz vrednotenja učinkov teh projektov
bo omogočila oblikovanje politike za koristno, gospodarno in učinkovito uporabo
javnih sredstev.
2. člen
(pomen izrazov)
Posamezni izrazi, uporabljeni v tej uredbi,
pomenijo:
1.        
(črtana);
2.        
(črtana);
3.        
»analiza izvedljivosti« je analitični proces, s katerim se preverjajo
ključne omejitve posameznih variant projekta ter s tem povezane rešitve s
tehničnega, ekonomskega, pravnega in organizacijskega vidika ter ugotovi, če je
projektni predlog dejansko izvedljiv. Strokovne podlage predstavljajo pomembno
osnovo za izbor optimalne variante;
4.        
»analiza občutljivosti« je analiza učinkov sprememb nekaterih ključnih
predpostavk na rezultate ocenjevanja stroškov in koristi;
5.        
»analiza stroškov in koristi« je metoda, s katero ovrednotimo čim več
stroškov in koristi projekta v denarnih enotah in vključuje tudi tiste stroške
in koristi, za katere trg ne zagotavlja primerne cene. Je pomemben pripomoček
za odločanje o investicijah;
6.        
»analiza stroškovne učinkovitosti« primerja stroške alternativnih
možnosti doseganja oziroma zagotavljanja istega ali podobnih rezultatov.
Običajno se stroški izračunavajo na enoto koristi, pri čemer ni nujno, da se
koristi izrazijo v denarnih enotah ali z drugo ekonomsko vrednostjo;
7.        
»analiza tveganj« je ocenjevanje verjetnosti, da s projektom ne bo
pričakovanih dosežkov; če je mogoče to verjetnost številčno izraziti, se
imenuje stopnja tveganja. Analiza zajema ovrednotenje projektnih (tveganja
razvoja projekta, tveganje izvedbe in obratovanja projekta) in splošnih tveganj
(politična, narodnogospodarska, družbenokulturna in druga tveganja);
8.        
»analiza vplivov« je ocenjevanje sprememb v družbi, ki so posledica
dolgoročnih učinkov izvedbe projektov in ukrepov z vnaprej določenimi cilji
(kot na primer na zaposlovanje, konkurenčnost); ocene morajo biti izražene v merljivih
enotah, tako da jih bo mogoče povezati s problemi, ki so povzročili nujnost
izvedbe teh projektov in ukrepov;
9.        
»celovit projekt« sestavlja več investicijskih projektov, od katerih je
vsak tehnično-tehnološko in ekonomsko zaokrožena celota, ki dosega cilje v
okviru skupnega namena. V tako skupino spadajo projekti, ki izpolnjujejo
določene pogoje, kot na primer: so na istem območju ali vzdolž istega transportnega
koridorja, dosegajo skupen merljiv cilj, so del splošnega načrta za to področje
ali koridor;
10.      »diskontiranje«
je postopek za pretvarjanje prihodnjih denarnih vrednosti v primerljivo sedanjo
vrednost s pomočjo diskontne stopnje;
11.      »diskontna
stopnja« je letna odstotna mera, po kateri se sedanja vrednost denarne enote v
naslednjih letih zmanjšuje s časom. Izraža ovrednotenje prihodnjih stroškov in
koristi v primerjavi s sedanjimi;
12.      »družbena
diskontna stopnja« kaže družbeni pogled na to, kako se ovrednotijo prihodnje
koristi in stroški v primerjavi s sedanjimi. Kadar kapitalski trg ni popoln, se
lahko razlikuje od finančne diskontne stopnje;
13.      »ekonomska
analiza« je skupno ime za ovrednotenje, pri katerem se upoštevajo vsi ekonomski
stroški in koristi v družbi. Utemeljuje upravičenost projekta s širšega družbenega,
razvojnogospodarskega in socialnega vidika;
14.      »ekonomska
doba investicije« je obdobje, za katero ugotavljamo in analiziramo učinke
investicije in zajema čas od začetka investicije do izvedbe ter poskusnega
obratovanja in čas trajanja rednega obratovanja s predpisano standardno kakovostjo;
15.      »ekonomska
interna stopnja donosnosti« je kazalnik družbenoekonomske donosnosti projekta,
ko se v izračunih ekonomske ocene uspešnosti projekta vrednosti ocenijo z
obračunskimi cenami;
16.      »faza
projekta« je funkcionalno, tehnično‑tehnološko in finančno samostojna celota,
ki izpolnjuje pogoje za projekt iz 37. točke tega člena. Za fazo projekta je
mogoče šteti tudi predhodne študije ter investicijsko, projektno in drugo dokumentacijo,
potrebno za izvedbo projekta;
17.      »finančna
analiza« je analiza prejemkov in izdatkov, ki omogoča natančnejše
napovedovanje, ali bodo prejemki zadostovali za pokrivanje prihodnjih izdatkov.
Omogoča, da:
a)  preverjamo in zagotovimo
uravnoteženje denarnih tokov (zagotovimo finančno pokritost izdatkov z viri),
b)  izračunamo kazalnike
finančnih učinkov investicijskega projekta;
18.      »finančna
interna stopnja donosnosti« je kazalnik finančnotržne donosnosti projekta, pri
čemer se v izračunih finančne ocene uspešnosti projekta vrednosti izrazijo z
dejanskimi tržnimi cenami;
19.      »interna
stopnja donosnosti« je tista diskontna stopnja, pri kateri je neto sedanja
vrednost projekta enaka nič. Interna stopnja donosnosti se primerja z diskontno
stopnjo, ki je merilo za oceno pričakovanih rezultatov predlaganega projekta;
20.      »investicije«
so naložbe v povečanje in ohranjanje premoženja države, lokalnih skupnosti in
drugih vlagateljev v obliki zemljišč, objektov, opreme in naprav ter drugega
opredmetenega in neopredmetenega premoženja, vključno naložbe v izobraževanje
in usposabljanje, razvoj novih tehnologij, izboljšanje kakovosti življenja in
druge naložbe, ki bodo prinesle koristi v prihodnosti;
21.      »investicijski
projekt« je skupek vseh aktivnosti v okviru neke investicije, pri katerem se
uporabljajo omejeni viri za pridobivanje koristi;
22.      »investicijski
stroški« so vsi izdatki in vložki v denarju in stvareh, ki so neposredno vezani
na investicijski projekt in jih investitor oziroma investitorji namenijo za
predhodne raziskave in študije, pridobivanje dokumentacije, soglasij in
dovoljenj, zemljišč, pripravljalna in zemeljska dela, izvedbo gradbenih,
obrtniških del in napeljav, nabavo in namestitev opreme in naprav, svetovanje
in nadzor izvedbe, izobraževanje in usposabljanje ter druge izdatke za blago in
storitve, vključno odškodnine, ki so neposredno vezane na investicijski projekt
in tudi obratna sredstva (kadar so potrebna);
23.      »investicijsko
vzdrževanje« zajema večja (občasna) popravila zaradi obnovitve ali ohranitve
funkcionalnosti osnovnih sredstev, povezana z nastajanjem večjih stroškov v
daljših obdobjih, in jih je treba načrtovati vnaprej; pri gradbenih objektih na
primer pomenijo investicijska vzdrževalna dela izvedbo popravil, gradbenih,
obrtniških in drugih del ter izboljšav, ki sledijo napredku tehnike in
tehnologije, z njimi pa se ne posega v konstrukcijo objekta in tudi ne
spreminjajo njegove zmogljivosti, velikosti, namembnosti in zunanjega videza;
24.      »investitor
ali soinvestitor« je pravna oseba, ki je opredeljena v investicijski
dokumentaciji in po dokončanju projekta praviloma prevzame premoženje v
lastništvo in/ali upravljanje ter vzdrževanje;
25.      »količnik
relativne koristnosti« je razmerje med sedanjo vrednostjo vseh koristi projekta
in sedanjo vrednostjo stroškov;
26.      »minimalna
alternativa« vsebuje projekcije stroškov in koristi za zagotavljanje
najnujnejše potrebne ravni zmogljivosti in kakovosti pri doseganju rezultatov v
ekonomski dobi investicijskega projekta. Vključuje le tiste investicijske
stroške, ki so potrebni za nujne izboljšave z namenom, da bi se izognili
motnjam ali sankcijam (na primer: prilagajanje predpisom);
27.      »multikriterijska
analiza« je način ocenjevanja z več merili, s katerim zajamemo cilje
investicije z različnih vidikov ter vsakemu določimo utež, da jih je mogoče
izmeriti; glede na kombinacijo različnih finančnih, ekonomskih in drugih meril
dobimo enotno oceno različnih ciljev projekta, na podlagi katere lahko
razvrstimo predloge projektov oziroma variante posamičnega projekta;
28.      »neto
sedanja vrednost« je razlika med diskontiranim tokom vseh koristi in vseh
stroškov investicije;
29.      »nosilec
državnega prostorskega načrta« je ministrstvo ali investitor projekta, ki v
imenu več predlagateljev projektov z različnih področij opravlja naloge
usklajevanja pri pripravi in obravnavi investicijske dokumentacije v postopku
priprave državnega prostorskega načrta za celovit projekt; določen je s strani
vseh resorjev, ki s svojimi projekti sodelujejo pri pripravi takega državnega
prostorskega načrta;
30.      »obračunske
cene« ali pripisane cene so oportunitetni stroški blaga in storitev, ki se
običajno razlikujejo od dejanskih tržnih in predpisanih cen. Uporabljajo se pri
ekonomski analizi projekta;
31.      »ocena
vrednosti projekta« so investicijski stroški z upoštevanjem davka na dodano
vrednost in drugi izdatki, ki jih pri načrtovanju ocenimo na podlagi
predračunov in drugih predpisanih strokovnih ocen ter analiz; vsebuje
upravičene stroške in vse preostale stroške oziroma izdatke, potrebne za
pripravo in izvedbo projekta;
32.      »ocenjevanje«
je postopek določitve ciljev, preverjanja različnih možnosti izvedbe ter
primerjave stroškov in koristi pred odločitvijo o nameravani investiciji.
Nanaša se na predhodno (ex‑ante) analizo predlaganega investicijskega projekta,
ki opredeljuje njegove bistvene dele in sprejemljivost z vidika skladnosti z
uveljavljenimi merili odločanja; vsebuje finančno ter ekonomsko oceno kakor
tudi presojo ustreznosti tehnično‑tehnoloških, prostorskih, organizacijskih,
zakonskih in drugih dejavnikov, ki vplivajo na izvedljivost projekta; namen je
izbira projektov, ki bodo (največ) prispevali k trajnostnemu razvoju družbe in
izločitev tistih, ki tega ne omogočajo;
33.      »odgovorni
vodja za izvedbo investicijskega projekta« je oseba, ki jo v ta namen imenuje
investitor;
34.      »posodobitev«
je izvedba del na obstoječih objektih, opremi, napravah ali nadgradnja
programske opreme, s katerimi se ob upoštevanju napredka tehnike, tehnologije
in drugih razvojnih dosežkov dopolni – dogradi ali poveča njihova zmogljivost
ali zmogljivost posameznih sklopov;
35.      »potrjen
investicijski projekt« je investicijski projekt, za katerega je izdelana
predpisana investicijska dokumentacija, ki jo investitor na podlagi predhodnega
vrednotenja oceni in potrdi s sklepom;
36.      »program«
je več različnih, vendar medsebojno usklajenih investicijskih aktivnosti, pri
katerih so cilji opredeljeni v okviru skupnega namena (politike) in ga je
mogoče ovrednotiti in časovno razmejiti;
37.      »projekt«
je ekonomsko nedeljiva celota aktivnosti, ki izpolnjujejo natančno določeno
(tehnično-tehnološko) funkcijo in imajo jasno opredeljene cilje, na podlagi
katerih je mogoče presojati, ali projekt izpolnjuje vnaprej določena merila.
Projekt ima vnaprej določeno trajanje, ki je omejeno z datumom začetka in
konca;
38.      »projektna
dokumentacija« je sistematično urejen sestav načrtov oziroma tehničnih opisov
in poročil, izračunov, risb in drugih prilog, s katerimi se določijo
lokacijske, funkcionalne, oblikovne in tehnične značilnosti nameravanega in
izvedenega projekta; pri gradnji obsega dokumentacijo, določeno z zakonom, ki
ureja graditev objektov (idejna zasnova, idejni projekt, projekt za pridobitev
gradbenega dovoljenja, projekt za izvedbo in projekt izvedenih del). Je ena
ključnih podlag za pripravo investicijske dokumentacije;
39.      »projektni
cikel« zajema načrtovanje, izvedbo in obratovanje – vključno z zapiranjem;
40.      »relativna
neto sedanja vrednost« je razmerje med neto sedanjo vrednostjo projekta in
diskontiranimi investicijskimi stroški;
41.      »rekonstrukcija«
je spreminjanje tehničnih značilnosti obstoječega objekta, opreme ali naprav in
prilagajanje spremenjeni namembnosti ali spremenjenim potrebam oziroma izvedba
del, s katerimi se bistveno ne spremenijo velikost, zunanji videz in namembnost
objekta, opreme ali naprav, spreminjajo pa se konstrukcijski deli, zmogljivost
ter izvedejo druge izboljšave;
41.a  »scenarij
brez investicije« ne vključuje investicijskih izdatkov za ohranjanje obstoječih
zmogljivosti. Je osnovno izhodišče prispevne analize pri oceni projekta, katere
namen je primerjati stroške in koristi v pogojih s projektom in brez njega;
41.b  »scenarij
z investicijo« vključuje projekcije stroškov in koristi obravnavane variante. V
okviru ocene projekta se s prispevno analizo glede na izbrani izhodiščni
scenarij preverja vse izvedljive variante;
42.      »stalne
cene« so enotni imenovalec vseh vrednostnih izrazov. Praviloma so to cene, ki
veljajo takrat, ko se izdeluje investicijska dokumentacija. Stalne cene lahko
vključujejo tudi pričakovane strukturne spremembe (na primer spremembo razmerja
med ponudbo in povpraševanjem), ki se preverjajo v analizi občutljivosti;
43.      »tekoče
cene« so cene, kakršne pričakujemo med izvajanjem investicije in vključujejo
učinke splošne rasti cen (inflacije); pri analizi delno realiziranih investicij
so tekoče cene dejansko realizirane cene investicije na podlagi situacij
oziroma obračunov del in drugih računov;
44.      »tekoče
vzdrževanje« pomeni sprotno (redno) nego, zamenjavo manjših delov in popravila
manjših vrednosti, da bi se preprečile večje okvare, stroški pa se obračunavajo
sproti in v dejanski višini ter nastajajo praviloma vsako obračunsko obdobje
(vsako poslovno leto);
45.      »učinkovitost«
je zmožnost, da se pričakovani rezultati dosežejo s primerno višino stroškov;
pomeni najboljše mogoče razmerje med koristmi in stroški;
46.      »udeleženci
pri pripravi ter obravnavi investicijske dokumentacije« so strokovnjaki, ki
pripravljajo, vodijo, spremljajo in nadzirajo izvajanje investicijskih
projektov, ter zunanji izdelovalci investicijske dokumentacije;
47.      »upravičeni
stroški« so tisti del stroškov, ki so osnova za izračun (so)financerskega
deleža udeležbe javnih sredstev v projektu ali programu;
48.      »upravljavec
investicije« je pravna oseba, ki upravlja izvedeno investicijo po predaji v
uporabo in skrbi za zagotavljanje predvidenih učinkov, sodeluje pa tudi pri
načrtovanju in izvedbi investicije;
49.      »uspešnost«
je zmožnost doseganja zastavljenih ciljev projekta ali programa;
50.      »varianta«
je različica investicije, ki se od drugih razlikuje po eni ali več lastnostih,
kot na primer: lokaciji, tehnično‑tehnološki rešitvi, obsegu, vrstah in
strukturi virov financiranja, trajanju izvedbe;
51.      »vrednotenje«
je presojanje o upravičenosti projekta ali programa ter temelji na primerjavi
pričakovanih ali dejanskih rezultatov in učinkov s pridobljenimi podatki iz
preteklih, že izvedenih vrednotenj. Vrednotenje poteka v celotnem projektnem
ciklu, saj ga izvajamo v fazi načrtovanja (ex‑ante), izvedbe ter delovanja
oziroma obratovanja (ex‑post), in sicer:
a)  predhodno vrednotenje je
presoja, ki se izdela kot podlaga za sprejemanje investicijske odločitve z
namenom izbire najboljše variante z družbenoekonomskega in finančnega vidika.
Je nujna podlaga za spremljanje izvajanja in posledično ocenjevanje po možnosti
merljivih ciljev;
b)  sprotno vrednotenje vsebuje
ocene, ki izhajajo iz spremljanja izvedbe projekta. Preverjanje poteka z namenom,
da bi po potrebi prilagodili ali preusmerili aktivnosti;
c)  poznejše oziroma naknadno
vrednotenje se izvaja določeno obdobje po zaključku projekta. Pomeni
preverjanje doseženih rezultatov in učinkov v primerjavi z zastavljenimi cilji
projekta;
52.      »začetek
izvedbe« je določen z dnem podpisa sklepa o začetku postopka javnega naročila
za izbor izvajalca oziroma izvajalcev investicijskega projekta.«.
3. člen
(področje uporabe)
Ta uredba se uporablja pri pripravi in
obravnavi investicijske dokumentacije ter načrta razvojnih programov. Na tej
podlagi se sprejemajo odločitve o:
1.    
investicijah v nakup, gradnjo, posodobitev, rekonstrukcijo in
investicijsko vzdrževanje osnovnih sredstev (objektov, opreme, zemljišč,
nematerialnega premoženja, blagovnih rezerv, strateških zalog);
2.    
drugih investicijah, ki prispevajo k trajnostnemu razvoju družbe,
blaginji in kakovosti življenja državljanov Republike Slovenije (na primer
izobraževanje, raziskovanje in razvijanje);
3.    
investicijah, ki zahtevajo državna poroštva;
4.    
ukrepih, ki imajo pomembne finančne posledice na proračun (predpisi in
drugi ukrepi).
4. člen
(mejne vrednosti)
(1) Mejne vrednosti, ki določajo
pripravo in obravnavo posamezne vrste investicijske dokumentacije po stalnih
cenah z vključenim in posebej prikazanim davkom na dodano vrednost, so:
1.    
za investicijske projekte z ocenjeno vrednostjo med 300.000 in 500.000 eurov najmanj dokument identifikacije investicijskega projekta;
2.    
za investicijske projekte nad vrednostjo 500.000 eurov dokument
identifikacije investicijskega projekta in investicijski program;
3.    
za investicijske projekte nad vrednostjo 2.500.000 eurov dokument
identifikacije investicijskega projekta, predinvesticijska zasnova in
investicijski program;
4.    
za investicijske projekte pod vrednostjo 300.000 eurov je treba
zagotoviti dokument identifikacije investicijskega projekta, in sicer:
a)      pri
tehnološko zahtevnih investicijskih projektih;
b)      pri
investicijah, ki imajo v svoji ekonomski dobi pomembne finančne posledice (na
primer visoki stroški vzdrževanja);
c)      kadar
se investicijski projekti (so)financirajo s proračunskimi sredstvi.
(2) Pri projektih z ocenjeno
vrednostjo pod 100.000 eurov se vsebina investicijske dokumentacije lahko
ustrezno prilagodi (poenostavi), vendar mora vsebovati vse ključne prvine,
potrebne za odločanje o investiciji in zagotavljanje spremljanja učinkov.
(3) Če
gre za več podobnih investicij ali druge smiselno povezane posamične ukrepe
manjših vrednosti oziroma aktivnosti, ki so po vsebini, zasnovi in obsegu
zaključena celota, se jih lahko združi v program (načrt investicijskega
vzdrževanja, izobraževanja, socialnega varstva in podobno), za katerega veljajo
isti postopki in merila kot za posamičen investicijski projekt.
(4) Če je bila izdelana in potrjena
predinvesticijska zasnova za celovit projekt in so cilji in ključne
predpostavke iz celovitega projekta ostali nespremenjeni, ni treba ponovno
izdelovati predinvesticijske zasnove za posamezne investicijske projekte,
čeprav njihova ocenjena vrednost presega 2.500.000 eurov.
2. OSNOVE ZA OVREDNOTENJE IN OCENJEVANJE INVESTICIJ
5. člen
(metodološke osnove)
Glede na vrsto investicijske dokumentacije
je treba pri ocenjevanju smiselno uporabiti naslednje metodološke osnove:
1.    
Določitev ciljev:
-  
cilji se določijo na podlagi predhodno izvedenih analiz, evidentiranja
potreb in možnosti ter načinov njihovega uresničevanja,
-  
cilji morajo biti usklajeni s strategijami, nacionalnimi programi,
programi Skupnosti ter zakoni in opredeljeni tako, da je mogoče ugotavljati in
preverjati njihovo uresničevanje,
-  
cilji morajo biti določeni tako, da je mogoče identificirati ekonomične
in izvedljive različice za njihovo izvedbo;
2.    
Priprava predlogov variant za uresničevanje ciljev:
-  
variante se med seboj lahko razlikujejo po različnih mogočih lokacijah,
tehnično-tehnoloških rešitvah, obsegu, virih in načinih financiranja, rokih in
dinamiki izvedbe, rezultatih in drugih pomembnejših delih investicije,
-  
upoštevajo se tudi variante, ki so posledica vsebinskih razlik pri
oddaji del ali načinov financiranja (na primer fazna gradnja, koncesije in
druge oblike javno-zasebnega partnerstva),
-  
za presojo izvedljivosti ciljev
investicije se pričakovani učinki za projekt predstavijo najmanj s primerjavami
stroškov in koristi v pogojih »z« investicijo (scenarij upošteva obravnavano
varianto) ter izhodiščnega scenarija »brez« investicije in/ali minimalne
alternative z upoštevanjem delnih izboljšav;
3.    
Opredelitev vrednostnega in fizičnega obsega stroškov in koristi vsake
variante:
-  
v ovrednotenje so vključeni stroški in koristi posameznih udeležencev v
celotnem projektnem ciklu,
-  
ocena količin temelji na predpisani dokumentaciji (predhodne idejne
rešitve in študije, projektna dokumentacija, standardi in normativi dejavnosti,
prostorski akti in druge osnove),
-  
stroški in koristi, ki jih upoštevamo pri ocenjevanju v ekonomski dobi
investicije, so: investicijski stroški, investicijsko in tekoče vzdrževanje,
stroški obratovanja ter koristi, ki jih lahko izrazimo v denarju, in nedenarne
koristi (posredne in neposredne); stroški in koristi se ugotavljajo v finančni
in ekonomski analizi po statični (za reprezentativno leto v ekonomski dobi) in
dinamični metodi (za celotno ekonomsko dobo investicije) v obdobju, v katerem
pričakujemo njihov nastanek,
-  
izhodiščni podatki morajo biti usklajeni s podatki, s katerimi
razpolagajo ali jih objavljajo nosilci javnih pooblastil,
-  
predpostavke za projekcije morajo biti utemeljene in verodostojne,
-  
vsi stroški in koristi, ki so izraženi v denarju, se obravnavajo na
primerljivih osnovah (stalne cene, diskontiranje),
-  
vsaka varianta vsebuje izračun finančnih, ekonomskih in drugih
kazalnikov učinkovitosti investicij ter opis rezultatov na podlagi meril, ki
jih ni mogoče izraziti v denarju,
-  
pri ocenjevanju investicijskih projektov se uporablja splošna diskontna
stopnja iz 8. člena te uredbe;
4.    
Ugotavljanje občutljivosti variant:
-  
z analizo občutljivosti se opredeli kritične parametre investicijskega
projekta, pri katerih so projekcije manj zanesljive, in sicer po vrstnem redu
vplivanja na končni rezultat investicije oziroma po stopnjah tveganja (z
analizo tveganja), ter
-  
izkaže ugotovitve analize o mogočih vplivih na pričakovan končni
rezultat oziroma o mogočih odmikih od projekcij;
5.    
Izbor najboljše variante in predstavitev izsledkov:
-  
vsako varianto je treba presojati tudi z vidika najpomembnejših
omejitvenih dejavnikov (finančnih, zakonskih, regionalnih, okoljevarstvenih,
institucionalnih in drugih dejavnikov),
-  
pri predstavitvi izsledkov morajo biti navedeni cilji, opis obravnavanih
variant, primerjava variant, razlogi za izbiro najboljše (optimalne) variante
ter način ocenjevanja izbire najboljše variante.
6. člen
(novelacija investicijskega programa)
(1) Če se spremenijo ključne
predpostavke iz investicijskega programa (na primer sprememba tehnologije, časovnega
načrta izvedbe, virov financiranja, sprememb na trgu kakor tudi demografske,
socialne, okoljske ali druge spremembe) v takem obsegu, da se bodo znatno
spremenili pričakovani stroški ali koristi investicije v njeni ekonomski dobi,
zlasti pa, če bodo odmiki investicijskih stroškov večji od 20 odstotkov
ocenjene vrednosti projekta, se investicijski program spremeni in dopolni
(novelira).
(2) Pri novelaciji investicijskega
programa se ugotavljajo odmiki, ki so:
-      
v mejah odmikov iz analize občutljivosti,
-      
posledica pomanjkljivosti pri načrtovanju, in
-      
na katere načrtovalci niso mogli vplivati.
(3) Smiselnost novelacije
investicijskega programa se preveri:
-      
pred začetkom izvajanja investicijskega projekta,
-      
ko je od potrditve investicijskega programa do njegove vključitve v
načrt razvojnih programov preteklo več kot leto dni,
-      
med izvajanjem glede na ugotovitve, zapisane v poročilu o izvajanju iz
15. člena te uredbe.
7. člen
(metode za presojo upravičenosti)
Pri izračunih in drugih postopkih za
presojo upravičenosti projektov se v dokumentaciji lahko uporabljajo:
1.    
analiza stroškov in koristi,
2.    
analiza stroškovne učinkovitosti,
3.    
analiza tveganja,
4.    
analiza občutljivosti,
5.    
analiza vplivov,
6.    
multikriterijska analiza,
7.    
druge primerne metode, ki upoštevajo pravila stroke ter posebnosti
posameznega področja.
8. člen
(diskontna stopnja)
(1) Splošna diskontna stopnja je 4
odstotke. Minister, pristojen za finance, lahko določi drugo splošno diskontno
stopnjo ali ločeno finančno in družbeno diskontno stopnjo na podlagi
spremenjenih gospodarskih razmer, ki se objavijo v Proračunskem memorandumu
Republike Slovenije.
(2) Za projekte, ki se (so)financirajo
iz namensko prejetih sredstev za financiranje skupnih evropskih politik in
zanje niso določene metodologije po področjih iz 28. člena te uredbe, se v
finančni in ekonomski analizi uporabijo okvirne referenčne vrednosti, ki jih za
posamezno obdobje priporoča Evropska komisija. Če se te razlikujejo od
določenih v prejšnjem odstavku, se v analizi občutljivosti izdelajo primerjalni
izračuni z uporabo stopenj po prejšnjem odstavku.
9. člen
(inflacijske stopnje)
Pri izračunih tekočih cen se upoštevajo inflacijske
stopnje, ki so predvidene za pripravo državnega proračuna oziroma tiste, ki jih
pripravlja in objavlja nosilec javnih pooblastil za makroekonomske analize
Republike Slovenije.
3. VRSTE IN OBVEZNA VSEBINA INVESTICIJSKE DOKUMENTACIJE
10. člen
(vrste investicijske dokumentacije)
(1) Glede na fazo projektnega cikla je
treba izdelati naslednje vrste investicijske dokumentacije:
1.    
pri načrtovanju oziroma pred odločitvijo o investiciji (predhodno
oziroma ex-ante vrednotenje):
- 
dokument identifikacije investicijskega projekta,
- 
predinvesticijsko zasnovo,
- 
investicijski program ali njegovo novelacijo;
2.    
do začetka postopka javnega razpisa za izvedbo pa še (če ni sestavni del
investicijskega programa) študijo izvedbe nameravane investicije;
3.    
v fazi izvedbe poročilo o izvajanju investicijskega projekta (sprotno
vrednotenje) ter, kadar se izkaže za potrebno, tudi novelacijo investicijskega
programa;
4.    
v fazi obratovanja poročilo o spremljanju učinkov investicijskega
projekta (naknadno oziroma ex-post vrednotenje).
(2) Investicijska dokumentacija mora
vsebovati vse potrebne prvine in izračune, tako, da je na njeni podlagi mogoče
vsestransko oceniti finančne, ekonomske in druge (tehnične, tehnološke,
okoljske, prostorske, razvojne, varnostne) posledice odločitve o investiciji.
(3) Vsebino investicijske
dokumentacije določajo vrsta in namen investicije ter pravila stroke, ki
veljajo v dejavnosti, v katero se uvršča investicija. Investicijska
dokumentacija mora biti izdelana strokovno in v okviru razpoložljivih podatkov
ter tako podrobno, kot je še ekonomsko upravičeno. Investitor preverja
strokovno usposobljenost izdelovalcev investicijske dokumentacije na podlagi
predloženih dokazil in drugih dokumentov, s katerimi izdelovalci dokazujejo
usposobljenost za ocenjevanje in vrednotenje investicij.
(4) Prostorska, projektna in druga
dokumentacija, ki je podlaga za izdelavo investicijske dokumentacije, mora biti
potrjena in medsebojno usklajena v vsaki fazi projektnega cikla.
11. člen
(dokument identifikacije investicijskega
projekta)
(1) Dokument identifikacije
investicijskega projekta vsebuje podatke, potrebne za določitev investicijske
namere in njenih ciljev v obliki funkcionalnih zahtev, ki jih bo morala
investicija izpolnjevati. Dokument identifikacije investicijskega projekta
vsebuje opise tehničnih, tehnoloških ali drugih prvin predlaganih rešitev in je
podlaga za odločanje o nadaljnji izdelavi investicijske dokumentacije oziroma
nadaljevanju investicije.
(2) Pri izdelavi dokumenta
identifikacije investicijskega projekta je za ocenjevanje treba smiselno
uporabiti metodološke osnove iz 5. člena te uredbe.
(3) Dokument identifikacije
investicijskega projekta vsebuje najmanj naslednje podatke:
1.    
navedbo investitorja, izdelovalca investicijske dokumentacije in
upravljavca ter strokovnih delavcev oziroma služb, odgovornih za pripravo in
nadzor nad pripravo ustrezne investicijske ter projektne in druge dokumentacije,
z žigi in podpisi odgovornih oseb;
2.    
analizo stanja z opisom razlogov za investicijsko namero;
3.    
opredelitev razvojnih možnosti in ciljev investicije ter preveritev
usklajenosti z razvojnimi strategijami in politikami;
4.    
predstavitev variant;
5.    
opredelitev vrste investicije, oceno investicijskih stroškov (za vse
faze, če je predvidena delitev projekta) po stalnih cenah in tekočih cenah (če
je predvidena dinamika investiranja daljša od enega leta), prikazano posebej za
upravičene in preostale stroške in navedbo osnov za oceno vrednosti (najmanj na
podlagi analize vrednosti že izvedenih investicij oziroma drugih verodostojnih
izhodišč);
6.    
opredelitev temeljnih prvin, ki določajo investicijo (predhodna idejna
rešitev ali študija, opis lokacije, okvirni obseg in specifikacija
investicijskih stroškov s časovnim načrtom izvedbe, varstvo okolja,
kadrovskoorganizacijska shema s prostorsko opredelitvijo, predvideni viri
financiranja in drugi viri), skupaj z informacijo o pričakovani stopnji izrabe
zmogljivosti oziroma ekonomski upravičenosti projekta;
7.    
ugotovitev smiselnosti in možnosti nadaljnje priprave investicijske,
projektne in druge dokumentacije s časovnim načrtom.
(4) Kadar investicijski program iz
prve in četrte alinee prvega odstavka 4. člena te uredbe ni obvezen in pri
programih iz tretjega odstavka 4. člena te uredbe, se šteje dokument
identifikacije investicijskega projekta za investicijski program ter
predstavlja osnovo za odločitev o investiciji in vsebuje poleg smiselno povzete
obvezne vsebine še:
-      
analizo stroškov in koristi, skupaj s predstavitvijo tistih stroškov in
koristi, ki jih ni mogoče izraziti v denarnih enotah in/ali analizo stroškovne
učinkovitosti za posamezne variante;
-      
obravnava variant na način iz drugega
odstavka 12. člena te uredbe in predstavitev optimalne variante, ki
temelji na dokumentaciji iz 13. člena te uredbe;
-      
prikaz rezultatov ocenjevanja z utemeljitvijo upravičenosti
investicijskega projekta.
(5) Če se priprava in izdelava
predhodnih študij, projektne, investicijske in druge dokumentacije opredelita
kot samostojna faza, zanjo ni treba posebej pripraviti dokumenta identifikacije
investicijskega projekta v obsegu iz tretjega odstavka tega člena. V tem in
drugih primerih, ko se investicijski projekt izvaja v fazah lahko, investitor
na podlagi razpoložljivih podatkov oceni vrednost celotnega investicijskega
projekta.
12. člen
(predinvesticijska zasnova)
(1) Predinvesticijska zasnova se
pripravi z upoštevanjem metodoloških osnov iz 5. člena te uredbe.
(2) V predinvesticijski zasnovi so obravnavane vse variante, za katere je
verjetno, da bi ekonomsko, finančno, časovno in tehnično-tehnološko
sprejemljivo izpolnile cilje, zapisane v dokumentu identifikacije
investicijskega projekta, in so predstavljene s projekcijami v scenarijih »z«
investicijo ter projekcijami za minimalno alternativo in/ali scenarijem »brez«
investicije. Pri tem se v analizi izvedljivosti upoštevajo tehnične, finančne,
zakonske in druge omejitve in ugotovijo rezultati posameznih variant ter
utemelji predlog optimalne variante.
(3) Predinvesticijska zasnova vsebuje
povzetke izsledkov predhodnih del, študij in analiz, med katere spadajo:
-      
študije in raziskave povpraševanja, upoštevaje statistične in druge
uveljavljene zbirke podatkov, ekonomske analize in študije, ki utemeljujejo
vrsto, potrebnost, smotrnost in koristnost investicije ter usklajenost s
predvideno strategijo razvoja;
-      
tehnično-tehnološke raziskave in študije ter načrti z izbiro in
pregledom potrebne opreme;
-      
idejne gradbene in druge rešitve;
-      
geološke, geomehanske, seizmološke, vodnogospodarske, ekološke in druge
raziskave;
-      
analize mogočih lokacij objekta ter analize vplivov na okolje in drugih
vplivov s predvidenimi ukrepi;
-      
analize vključitve javno-zasebnega partnerstva;
-      
analize vključitve v medregionalne, regionalne ali medobčinske sisteme
oziroma povezave.
(4) Predinvesticijska zasnova
obravnava posamezne variante tako podrobno, da je mogoče čim zanesljivejše
izbrati in utemeljiti optimalno varianto. Pri tem so posamezne variante
ocenjene na podlagi investicijske, projektne ter druge dokumentacije na
primerljivi podlagi. Optimalno varianto se izbere z analizo stroškov in koristi
ali drugimi primernimi metodami (na primer multikriterijsko analizo).
(5) Obvezna vsebina predinvesticijske
zasnove vključuje:
1.    
uvodno pojasnilo s povzetkom, osnovne podatke o investitorju ter navedbo
ciljev oziroma strategije;
2.    
analizo stanja s prikazom obstoječih in predvidenih potreb po
investiciji (projekcije povpraševanja) ter usklajenosti investicijskega
projekta z državno strategijo razvoja Slovenije, usmeritvami Skupnosti,
prostorskimi akti ter drugimi dolgoročnimi razvojnimi programi in usmeritvami,
upoštevaje tudi medsebojno usklajenost področnih politik (energetika, promet in
druge);
3.    
analizo tržnih možnosti skupaj z analizo za tiste dele dejavnosti, ki se
tržijo ali izvajajo v okviru javne službe oziroma s katerimi se pridobivajo
prihodki s prodajo proizvodov in/ali storitev;
4.    
analizo variant z oceno investicijskih stroškov in koristi ter izračuni
učinkovitosti za ekonomsko dobo investicije;
5.    
analizo vplivov z opisom pomembnejših vplivov investicije z vidika
okoljske sprejemljivosti (vplivov na okolje ob upoštevanju izvajanja načela, da
onesnaževalec plača nastalo škodo, kadar je primerno), zagotavljanja učinkovite
rabe prostora in skladnega regionalnega razvoja ter trajnostnega razvoja
družbe;
6.    
analizo zaposlenih po posameznih variantah ter vpliva na zaposlovanje z vidika
ekonomske in socialne strukture družbe;
7.    
okvirni časovni načrt izvedbe investicije z dinamiko investiranja po
variantah;
8.    
okvirno finančno konstrukcijo posameznih variant z obvezno analizo o
smiselnosti vključitve javno-zasebnega partnerstva;
9.    
izračun finančnih in ekonomskih kazalnikov (doba vračanja investicijskih
sredstev, neto sedanja vrednost, interna stopnja donosnosti, relativna neto
sedanja vrednost in/ali količnik relativne koristnosti) posameznih variant ter
opis tistih stroškov in koristi, ki se ne dajo ovrednotiti z denarjem;
10.  analizo
tveganja in analizo občutljivosti za vsako varianto;
11.  opis
meril in uteži za izbiro optimalne variante;
12.  primerjavo
variant s predlogom in utemeljitvijo izbire optimalne variante.
13. člen
(investicijski program)
(1) Investicijski program je s svojim
tehnično-tehnološkim in ekonomskim delom strokovna podlaga za investicijsko
odločitev.
(2) Investicijski program je treba
pripraviti z upoštevanjem metodoloških osnov iz 5. člena te uredbe.
(3) Investicijski program obravnava
podrobno razčlenjeno optimalno varianto, ki temelji na naslednji dokumentaciji:
-      
najmanj idejnem projektu po zakonu, ki ureja graditev objektov oziroma
drugi idejni rešitvi kot tehnični, tehnološki ali drugi podlagi za pripravo
investicijskega programa, ki mora vsebovati vse potrebne prvine in ugotovitve
za čim realnejšo oceno vrednosti in izvedljivosti investicije;
-      
prostorskih aktih v primerih prostorskih ureditvenih pogojev (z
opredeljenimi zahtevami za investicije, ki se nanašajo na optimalno varianto);
-      
tehnično-tehnološkem projektu s specifikacijo opreme;
-      
geoloških, geomehanskih, seizmoloških, vodnogospodarskih, ekoloških in
drugih raziskavah ter analizah;
-      
dokazljivih virih financiranja.
(4) Obvezna vsebina investicijskega
programa vključuje:
1.    
uvodno pojasnilo s predstavitvijo investitorja in
izdelovalcev investicijskega programa, namena in ciljev investicijskega
projekta ter povzetkom iz dokumenta identifikacije investicijskega projekta
oziroma predinvesticijske zasnove s pojasnili poteka aktivnosti in morebitnih
sprememb (do priprave investicijskega programa);
2.    
povzetek investicijskega programa, ki vsebuje
najmanj:
-  
cilje investicije (v obliki fizičnih in finančnih
kazalnikov, potrebnih za spremljanje njihovega uresničevanja),
-  
spisek strokovnih podlag,
-  
kratek opis upoštevanih variant ter utemeljitev
izbire optimalne variante,
-  
navedbo odgovorne osebe za izdelavo investicijskega
programa, projektne in druge dokumentacije ter odgovornega vodje za izvedbo
investicijskega projekta,
-  
predvideno organizacijo in druge potrebne prvine za
izvedbo in spremljanje učinkov investicije, če ni posebej izdelana študija
izvedbe investicije,
-  
prikaz ocenjene vrednosti investicije ter
predvidene finančne konstrukcije z izračunanim deležem sofinanciranja
investicije s sredstvi proračuna Republike Slovenije,
-  
zbirni prikaz rezultatov izračunov ter utemeljitev
upravičenosti investicijskega projekta;
3.    
osnovne podatke o investitorju, izdelovalcih
investicijske dokumentacije in prihodnjem upravljavcu z žigi in podpisi
odgovornih oseb;
4.    
analizo obstoječega stanja s prikazom potreb, ki
jih bo zadovoljevala investicija, ter usklajenosti investicijskega projekta z
državnim strateškim razvojnim dokumentom in drugimi razvojnimi dokumenti,
usmeritvami Skupnosti ter strategijami in izvedbenimi dokumenti strategij
posameznih področij in dejavnosti;
5.    
analizo tržnih možnosti skupaj z analizo za tiste
dele dejavnosti, ki se tržijo ali izvajajo v okviru javne službe oziroma s
katerimi se pridobivajo prihodki s prodajo proizvodov in/ali storitev;
6.    
tehnično-tehnološki del (opredelitev
investicijskega projekta na podlagi normativov in materialnih bilanc);
7.    
analizo zaposlenih za scenarij »z«
investicijo glede na scenarij »brez« investicije in/ali minimalno alternativo;
8.    
oceno vrednosti projekta po stalnih in tekočih
cenah, ločeno za upravičene in preostale stroške, z navedbo osnov in izhodišč
za oceno;
9.    
analizo lokacije, ki vsebuje tudi imenovanje prostorskih
aktov in glasil, v katerih so objavljeni;
10. 
analizo vplivov investicijskega projekta na okolje
ter oceno stroškov za odpravo negativnih vplivov z upoštevanjem načela, da
onesnaževalec plača nastalo škodo, kadar je primerno;
11. 
časovni načrt izvedbe investicije s popisom vseh
aktivnosti skupno z organizacijo vodenja projekta in izdelano analizo
izvedljivosti;
12. 
načrt financiranja v tekočih cenah po dinamiki in
virih financiranja (pri financiranju s krediti tudi izračun stroškov
financiranja in odplačil kreditov);
13. 
projekcije prihodkov in stroškov poslovanja po
vzpostavitvi delovanja investicije za obdobje ekonomske dobe investicijskega
projekta;
14. 
vrednotenje drugih stroškov in koristi ter presojo
upravičenosti (ex-ante) v ekonomski dobi z izdelavo finančne in ekonomske ocene
ter izračunom finančnih in ekonomskih kazalnikov po statični in dinamični
metodi (doba vračanja investicijskih sredstev, neto sedanja vrednost, interna
stopnja donosnosti, relativna neto sedanja vrednost in/ali količnik relativne
koristnosti) skupaj s predstavitvijo učinkov, ki se ne dajo ovrednotiti z
denarjem;
15. 
analizo tveganj in analizo občutljivosti;
16. 
predstavitev in razlago rezultatov.
14. člen
(študija izvedbe)
(1) Študija izvedbe investicije je
popis vseh potrebnih aktivnosti za izvedbo investicije skupaj z aktivnostmi za
zagon obratovanja oziroma delovanja. Študija izvedbe investicije je lahko tudi
sestavni del investicijskega programa.
(2) Študija izvedbe nameravane
investicije vsebuje:
1.    
podatke o investitorju in organizacijske rešitve vodenja projekta
(opredelitev modela vodenja, odgovorne osebe za pripravo in izvedbo);
2.    
način in postopek izbire izvajalcev oziroma dobaviteljev blaga in
storitev;
3.    
časovni načrt vseh aktivnosti, potrebnih za izvedbo projekta in
vzpostavitev poslovanja (obratovanja);
4.    
seznam že pripravljene in pregled še potrebne investicijske, projektne,
tehnične in druge dokumentacije po veljavnih predpisih;
5.    
način končnega prevzema in vzpostavitve obratovanja ter način in
pristojnosti vzdrževanja med delovanjem.
(3) Študija izvedbe je prilagojena
posebnostim investicijskega projekta in pripravljena najpozneje do začetka postopka
javnega razpisa za izbor izvajalcev oziroma pred začetkom izvajanja
investicijskega projekta. V primerih, kadar se skladno s četrtim odstavkom 11. člena
dokument identifikacije investicijskega projekta šteje za investicijski
program, ni potrebno izdelati še študije izvedbe.
(4) V študiji izvedbe se na podlagi
investicijskega programa določijo fizični in finančni kazalniki za spremljanje
uresničevanja zastavljenih ciljev ter način in potek vrednotenja učinkov med
izvedbo projekta in obratovanjem oziroma ko se projekt konča.
15. člen
(poročilo o izvajanju)
(1) Poročilo o izvajanju
investicijskega projekta je namenjeno pravočasnemu ugotavljanju odmikov od
načrtovane izvedbe ter ukrepom za njihovo odpravo. Pri izvedbi investicije se
sestavi poročilo o izvajanju najmanj enkrat letno, najkasneje ob zaključku leta
v poslovnem poročilu, pa tudi če se predvideva, da bodo odmiki od
investicijskih stroškov večji od 20 odstotkov ocenjene vrednosti projekta ali
pa časovni načrt izvedbe podaljšan za več kot eno leto.
(2) Poročilo o izvajanju
investicijskega projekta vsebuje najmanj:
1.    
izsledke primerjave uresničevanja časovnega načrta izvedbe investicije s
časovnim načrtom, predvidenim v investicijskem programu do datuma priprave
poročila (nadziranje izvajanja časovnega načrta);
2.    
primerjavo dejanske vrednosti investicije (pregled sklenjenih pogodb in
njenih prilog) ter porabe finančnih sredstev s predvideno v investicijskem
programu;
3.    
ugotovitve primerjav dejanskih oziroma spremenjenih predvidenih
rezultatov v obliki fizičnih in finančnih kazalnikov s tistimi iz
investicijskega programa oziroma študije izvedbe;
4.    
opis z razlago vzrokov in posledic morebitnih odmikov in predstavitev
ukrepov, s katerimi se bodo odmiki odpravili (v celoti ali delno).
(3) Poročilo o izvajanju
investicijskega projekta je strokovna osnova za odločitev o morebitni pripravi
novelacije investicijskega programa in usklajevanje podatkov v načrtu razvojnih
programov veljavnega proračuna.
16. člen
(poročilo o spremljanju rezultatov in učinkov)
(1) Namen poročila je ugotavljanje in
vrednotenje dejanskih rezultatov in učinkov investicije v primerjavi s predvidenimi
v investicijskem programu. Poročilo o spremljanju rezultatov in učinkov
izvedene investicije se pripravi ob poslovnem poročilu najmanj v prvih petih
letih po predaji projekta v obratovanje in po koncu ekonomske dobe.
(2) Poročilo o spremljanju rezultatov
in učinkov vsebuje najmanj:
1.    
opis izhodiščnega stanja oziroma tistih predvidenih rezultatov iz
investicijskega programa in/ali študije izvedbe, ki je podlaga za primerjavo z
dejanskimi rezultati (fizični in finančni kazalniki, s katerimi se lahko meri
uresničevanje zastavljenih ciljev), z:
-  
analizo izvedbeno-tehničnega dela (pri gradnji opis izvedenih del na
podlagi projekta izvedenih del, dodatne zahteve pri obratovanju, druge
strokovne podlage),
-  
analizo vplivov na okolje (prikaz in opis rezultatov prvih meritev po
predpisih o varstvu okolja in opredelitev dodatnih ukrepov za preprečitev
negativnih vplivov na okolje),
-  
analizo stroškov in virov financiranja,
-  
izračuni upravičenosti investicije (ex-post);
2.    
primerjavo rezultatov z izhodiščnim stanjem in analizo odmikov, predvsem
z vidika izkoriščenosti zmogljivosti, doseženih normativov, prihodkov in
stroškov poslovanja ter drugih neposrednih in posrednih družbenoekonomskih
učinkov.
17. člen
(črtan)
4. POSTOPKI IN UDELEŽENCI PRI PRIPRAVI INVESTICIJSKE
DOKUMENTACIJE TER OCENJEVANJU INVESTICIJ
18. člen
(postopek in udeleženci priprave in
obravnave dokumenta identifikacije investicijskega projekta)
(1) Pripravo dokumenta identifikacije
investicijskega projekta zagotovi investitor. Če je investitorjev več, se z
medsebojno pogodbo opredeli nosilec, ki opravlja v imenu vseh soinvestitorjev
dejavnosti investitorja.
(2) Do dokumenta identifikacije
investicijskega projekta se opredeli investitor, ki s pisnim sklepom:
-      
potrdi dokument identifikacije investicijskega projekta in s tem odobri
pripravo predinvesticijske zasnove ali investicijskega programa oziroma izvedbo
investicije v skladu s četrtim odstavkom 11. člena te uredbe ali
-      
(črtana)
-      
zavrne dokument identifikacije investicijskega projekta z navedbo
razlogov predlagatelju.
(3) Kadar je potrebno, investitor vrne dokument
identifikacije investicijskega projekta v postopek za pridobivanje dodatnih
informacij oziroma izdelovalcu v dopolnitev.
(4) Pisni sklep, ki je bil izdan pri
obravnavi dokumenta identifikacije investicijskega projekta, je obvezna priloga
dokumenta identifikacije investicijskega projekta.
19. člen
(postopek in udeleženci priprave in
obravnave predinvesticijske zasnove)
(1) Predinvesticijsko zasnovo, ki jo
je treba pripraviti za obsežnejše in zahtevnejše investicijske projekte,
zagotovi investitor, ki predhodno preveri strokovno usposobljenost izdelovalcev
v skladu s tretjim odstavkom 10. člena te uredbe. Če je investitorjev več,
se z medsebojno pogodbo opredeli, kdo je nosilec, ki opravlja v imenu vseh
soinvestitorjev aktivnosti investitorja.
(2) Investitor po predhodni
zagotovitvi pregleda skladnost pripravljene dokumentacije s predpisi in
preveritvi pravilnosti izračunanih kazalnikov s pisnim sklepom:
-      
potrdi predinvesticijsko zasnovo in odobri pripravo investicijskega
programa ali
-      
zavrne predinvesticijsko zasnovo kot neustrezno podlago za pripravo
investicijskega programa z navedbo razlogov.
(3) Investitor lahko imenuje strokovno
komisijo za pregled in presojo investicijske dokumentacije, ki pripravi strokovno
oceno v skladu s prvim odstavkom 21. člena te uredbe.
(4) Za projekte, ki se umeščajo v
prostor z državnim prostorskim načrtom, regionalnim prostorskim načrtom ali
občinskim podrobnim prostorskim načrtom skladno s predpisi, ki urejajo
prostorsko načrtovanje, je postopek z udeleženci priprave in presoje
predinvesticijske zasnove opredeljen v 4.a poglavju te uredbe.
(5) Pisni sklep, ki je bil izdan pri
obravnavi predinvesticijske zasnove, je obvezna priloga predinvesticijske zasnove.
20. člen
(postopek in udeleženci priprave in
obravnave investicijskega programa)
(1) Pripravo investicijskega programa
zagotovi investitor, ki predhodno preveri strokovno usposobljenost izdelovalcev
v skladu s tretjim odstavkom 10. člena te uredbe. Če je investitorjev več,
se z medsebojno pogodbo opredeli, kdo je nosilec, ki opravlja v imenu vseh
soinvestitorjev aktivnosti investitorja.
(2) Investitor po predhodni
zagotovitvi pregleda skladnosti pripravljene dokumentacije s predpisi in
preveritvi pravilnosti izračunanih kazalnikov:
-      
potrdi investicijski program s pisnim sklepom o odobritvi izvedbe
investicije ali
-      
zavrne investicijski program s pisnim sklepom, v katerem so navedeni
razlogi za zavrnitev.
(3) Investitor lahko imenuje strokovno
komisijo za pregled in presojo investicijske dokumentacije, ki izdela strokovno
oceno v skladu s prvim odstavkom 21. člena te uredbe.
(4) Novelacijo investicijskega
programa potrdi investitor po postopku, predpisanem za investicijski program.
(5) Za projekte, ki se umeščajo v
prostor z državnim prostorskim načrtom, regionalnim prostorskim načrtom ali
občinskim podrobnim prostorskim načrtom skladno s predpisi, ki urejajo
prostorsko načrtovanje, so postopek in udeleženci priprave in obravnave
investicijskega programa opredeljeni v 4.a poglavju te uredbe.
(6) Pisni sklep, ki je bil izdan ob
obravnavi investicijskega programa, je obvezna priloga investicijskega
programa.
21. člen
(presojanje smotrnosti investicij)
(1) Presoja smotrnosti investicije
vsebuje strokovno oceno o skladnosti investicijske dokumentacije s predpisano
metodologijo in smotrnosti investicije z vidika veljavnih meril uspešnosti in
učinkovitosti (predhodno vrednotenje). Investitor lahko pri svoji odločitvi
upošteva strokovno mnenje zunanjih presojevalcev.
(2) Pri strokovnem ocenjevanju ne
smejo sodelovati osebe, ki so pripravljale obravnavano investicijsko dokumentacijo,
ter druge osebe, pri katerih bi lahko prišlo do konflikta interesov.
(3) Strokovna presoja upravičenosti je
obvezna za predinvesticijsko zasnovo in investicijski program. Investitor mora
predhodno preveriti, ali ocenjevalci razpolagajo z najmanj takimi dokazili o
strokovni usposobljenosti, kot jih je zahteval za izdelovalce investicijske
dokumentacije, ki jo ocenjujejo.
22. člen
(medresorska strokovna komisija)
(1) Vlada Republike Slovenije (v
nadaljnjem besedilu: vlada) lahko na predlog ministra, pristojnega za finance,
in ministra, pristojnega za razvoj, imenuje medresorsko strokovno komisijo (v
nadaljnjem besedilu: komisija) za pregled in oceno predinvesticijskih zasnov in
investicijskih programov s študijo izvedbe, ki poda predlagatelju mnenje o
popolnosti predloženega dokumenta in smotrnosti prikazanih rezultatov in
učinkov z vidika porabe javnih sredstev, za investicije:
-      
z ocenjeno vrednostjo nad 25.000.000 eurov,
-      
z ocenjeno vrednostjo nad 5.000.000 eurov, ki jih financira več
ministrstev,
-      
z ocenjeno vrednostjo nad 5.000.000 eurov, ki jih država sofinancira
lokalni skupnosti.
(2) Komisija deluje na podlagi
poslovnika, ki ga potrdi vlada.
23. člen
(zagotavljanje strokovne usposobljenosti)
(1) Strokovno usposabljanje
udeležencev pri pripravi ter obravnavi investicijske dokumentacije poteka po
programu, ki ga določi minister, pristojen za finance, tako, da zagotovi:
-      
podrobnejšo opredelitev vsebine in obsega potrebnega strokovnega znanja;
-      
organizacijo strokovnih izobraževanj za ocenjevanje in vrednotenje
investicij;
-      
izdajo potrdil o opravljenem usposabljanju ter določi njihovo
veljavnost.
(2) Kadar investicijski program iz
prve in četrte alinee prvega odstavka 4. člena te uredbe ni obvezen, ni
treba zagotavljati oziroma dokazovati strokovne usposobljenosti po tej uredbi.
24. člen
(uvrstitev projekta v načrt razvojnih
programov)
(1) Investicijski projekt se uvrsti v
načrt razvojnih programov, če izpolnjuje pogoje, določene v zakonu, ki ureja
javne finance, in drugih, na njegovi podlagi izdanih predpisih.
(2) Vključitev investicijskega
projekta v načrt razvojnih programov predlaga neposredni proračunski uporabnik,
ki je skrbnik projekta.
(3) Temeljni dokument za uvrstitev
projekta v načrt razvojnih programov je dokument identifikacije investicijskega
projekta, s katerim se med drugim določi izhodiščna vrednost projekta.
Izhodiščna vrednost se lahko spremeni na podlagi s sklepom potrjene
predinvesticijske zasnove in/ali investicijskega programa in/ali njegove
novelacije.
(4) Pri načrtovanju se do začetka
izvedbe projekt v proračunski evidenci vodi v stanju priprave in so zanj na
proračunskih postavkah že načrtovane pravice porabe. S potrditvijo
investicijskega programa s študijo izvedbe se stanje projekta lahko spremeni v izvajanje.
25. člen
(postopek in udeleženci pri pripravi in
obravnavi študije izvedbe investicije, poročila o izvajanju ter poročila o spremljanju
rezultatov in učinkov)
(1) Študijo izvedbe zagotovi
investitor najpozneje do začetka izvedbe investicije oziroma do začetka
postopka javnega naročila za izbiro izvajalca.
(2) Odgovorni vodja za izvedbo
investicijskega projekta pripravi poročilo o izvajanju investicije najmanj
enkrat letno ali ob predvidenih odmikih iz 6. člena te uredbe ter v
primerih, ko predpisi to določajo, ob izdaji uporabnega dovoljenja, ki je
sestavni del poročila.
(3) Odgovorni vodja izvedbe
investicijskega projekta pripravi tudi predlog za morebitno novelacijo
investicijskega programa. O tem odloči odgovorna oseba investitorja.
(4) Poročilo o spremljanju rezultatov
in učinkov investicijskega projekta, ki se že izvaja, pripravi upravljavec
investicije za spremljanje dosežene stopnje izkoriščenja zmogljivosti in drugih
kazalnikov, predvidenih v investicijskem programu oziroma študiji izvedbe.
(5) Upravljavec pošlje poročilo
investitorju, ki ga preuči ter na njegovi podlagi pripravi predlog za morebitne
potrebne ukrepe.
(6) Na podlagi poročil o spremljanju
učinkov izvedenih projektov se pridobivajo osnove za predhodno vrednotenje
projektov v okviru priprave razvojnih strategij oziroma oblikovanja programske
in razvojne politike v naslednjih obdobjih.
4.a INVESTICIJSKA DOKUMENTACIJA TER POSTOPKI IN UDELEŽENCI
PRI PRIPRAVI TER OCENJEVANJU PROJEKTOV, KI SE UMEŠČAJO V PROSTOR
25.a člen
(investicijska dokumentacija in prostorsko
načrtovanje)
Priprava in obravnava investicijske
dokumentacije ter ocenjevanje projektov, ki se umeščajo v prostor skladno s
predpisi, ki urejajo prostorsko načrtovanje, se v postopku priprave državnega
prostorskega načrta izvaja sočasno z umeščanjem in ugotavljanjem drugih vplivov
in posledic umeščanja projektov v prostor, in sicer kot sestavni del postopkov
in dokumentov, ki so predpisani oziroma potrebni v teh postopkih:
1.    
pri ocenjevanju investicij, ki se umeščajo v prostor, je podlaga za
investicijsko dokumentacijo prostorska in projektna dokumentacija ali njeni
deli ter druge strokovne podlage, pripravljene skladno s pravili stroke, v
katero spada projekt, in vsebuje najmanj tiste dele, ki v posamezni fazi
omogočajo odločanje o investiciji v skladu s to uredbo;
2.    
minister, pristojen za prostor, lahko v dogovoru z ministrom, v delovno
področje katerega spada projekt, v metodologijo za pripravo in ocenjevanje
investicij iz 28. člena te uredbe vključi prvine, potrebne za zagotavljanje
skladnosti investicij s predpisi, ki urejajo prostorsko načrtovanje, tako, da:
-  
predpiše posebna merila in načine ocenjevanja teh investicij,
-  
določi dodatne ali podrobnejše vsebine teh dokumentov, če so potrebne
zaradi posebnosti tovrstnih projektov zaradi upoštevanja predpisanih omejitev
in strateških usmeritev pri umeščanju v prostor;
3.    
kadar je več predlagateljev projektov z različnih področij, ti
opredelijo nosilca državnega prostorskega načrta, ki v imenu vseh opravlja
naloge usklajevanja tudi pri pripravi in obravnavi investicijske dokumentacije.
25.b člen
(priprava investicijske dokumentacije)
Priprava investicijske dokumentacije in
ocenjevanje investicij za projekte, ki se umeščajo v prostor z državnim
prostorskim načrtom, poteka na naslednji način:
1.    
pred začetkom postopka priprave državnega prostorskega načrta mora biti
izdelan dokument identifikacije investicijskega projekta, ki izhaja iz
dolgoročnih razvojnih dokumentov in zagotavlja skladnost s cilji in nameni iz
teh dokumentov. Vsebuje najmanj tiste dele, ki so skladno z določbami te uredbe
potrebni za nadaljnje odločanje o investiciji;
2.    
predinvesticijska zasnova se začne pripravljati hkrati z določitvijo
nabora možnih variant. Na podlagi smernic in dodatnih podatkov se opredelijo
tiste variante, ki so izvedljive. Rezultat predhodnega vrednotenja (ex‑ante) je
predlog optimalne variante, ki je osnova za podrobnejše načrtovanje;
3.    
po zaključenem postopku obravnave predlagane optimalne variante se na
podlagi jasno določenih ciljev ter dopolnjenih in podrobnejših strokovnih
podlag, usklajenih v postopku javne razgrnitve, po potrebi pred sprejemom
uredbe o državnem prostorskem načrtu na vladi izdela investicijska zasnova za
izbrano varianto;
4.    
na podlagi sprejetega državnega prostorskega načrta z uredbo na vladi se
pripravi investicijski program (ali investicijski programi po posameznih
projektih v okviru celovitega projekta) za izbrano varianto, ki pri oceni
vrednosti in učinkov investicije upošteva tudi vse pogoje iz uredbe, ter
študija izvedbe. Izdelavo investicijskega programa zagotovi investitor, ki po
pridobitvi gradbenega dovoljenja preveri, če so se spremenila pomembnejša
izhodišča (na primer cene, roki in čas gradnje), da bi bilo potrebno izdelati
novelacijo investicijskega programa v skladu s to uredbo;
5.    
v primeru, ko je bila priprava dokumentacije opredeljena kot samostojna
faza, projekt pa je bil s predvidenimi izdatki za to fazo vključen v načrt
razvojnih programov, se izdela investicijski program, ki v načrtu financiranja
povzame že realizirane izdatke v pripravljalni fazi projekta ter oceni vse
ostale predvidene izdatke v naslednjih fazah izvedbe.
25.c člen
(vrste in vsebina investicijske
dokumentacije)
(1) Investitor pred izdelavo dokumenta
identifikacije investicijskega projekta pri drugih resorjih ter v lokalni
skupnosti preveri morebitne dopolnjujoče investicijske potrebe, s katerimi ima
zadevni projekt stične točke, ter jih po potrebi vključi v celovit projekt. Če
v roku 30 dni druge potrebe niso izkazane, investitor pripravi dokument
identifikacije investicijskega projekta na podlagi podatkov, ki jih ima na
razpolago.
(2) Dokument identifikacije
investicijskega projekta zajema vse podatke iz tretjega odstavka 11. člena te
uredbe in predstavlja podlago za začetek postopka priprave državnega prostorskega
načrta. Priprava projektne in druge dokumentacije se lahko opredeli kot
samostojna faza, pri čemer se investicijska vrednost pripravljalne faze oceni
na podlagi predvidenih stroškov, ki bodo nastali v času priprave državnega
prostorskega načrta. Če je na podlagi razpoložljivih podatkov mogoče, pa se
določi tudi okvirna investicijska vrednost za ostale faze.
(3) V primerih, ko državni prostorski
načrt zajema celovit projekt, ki ga sestavljajo projekti na istem prostorskem
območju, nosilec državnega prostorskega načrta pred sprejemom sklepa o začetku
priprave državnega prostorskega načrta zagotovi dokument identifikacije
investicijskega projekta. Investitorji, vključeni v celovit projekt, pripravijo
za svoj del projekta dokument identifikacije, nosilec državnega prostorskega
načrta pa jih združi v enoten dokument, ki zajema celotno pripravljalno fazo in
po možnosti tudi okvirno investicijsko vrednost za ostale faze. V primeru, ko
investitorji še niso znani, v celoti pripravi dokument identifikacije investicijskega
projekta nosilec državnega prostorskega načrta.
(4) V predinvesticijski zasnovi se na
osnovi okvirno zastavljenih ciljev in zbranih strokovnih podlag ocenijo ter
vrednotijo posamezne variante, in sicer s prostorskega, okoljskega,
funkcionalnega in ekonomskega vidika. Tudi v primeru, ko je z vidika umestitve
v prostor mogoča le ena varianta, se v predinvesticijski zasnovi preverjajo
variante z ostalih vidikov. Izbira optimalne variante temelji na izdelavi
analize stroškov in koristi ali uporabi drugih primernih metod (na primer
multikriterijske analize). Na podlagi analize stroškov in koristi ter vnaprej
določenih meril in kriterijev se izbere optimalna varianta.
(5) Investicijska zasnova je dokument,
ki se za izbrano varianto izdela po opravljeni javni razgrnitvi državnega
prostorskega načrta na podlagi zbranih predlogov, podrobnejših strokovnih
podlag in drugih kasneje pridobljenih podatkov. Poleg opisa sprememb variante,
izhajajoče iz predinvesticijske zasnove, in razlogov zanje vsebuje tudi predstavitev
rezultatov podrobnejših analiz vključno z rezultati analize stroškov in koristi
ter na teh podlagah utemeljen izbor v postopku priprave državnega prostorskega
načrta dopolnjene optimalne variante. S sklepom potrjena investicijska zasnova
je obvezna priloga predloga državnega prostorskega načrta.
25.d člen
(obravnava investicijske dokumentacije in
vključitev v načrt razvojnih programov)
Obravnava investicijske dokumentacije za
projekte, ki se umeščajo v prostor z državnim prostorskim načrtom, ter zagotavljanje
proračunskih sredstev zanje poteka po postopkih, določenih s to uredbo, in
sicer:
1.    
dokument identifikacije investicijskega projekta pripravi investitor, ki
ga po predhodni uskladitvi z ministrstvom, pristojnim za prostor, potrdi s
sklepom. Predlagatelj projekta za uvrstitev v načrt razvojnih programov je
ministrstvo, ki je skrbnik tega projekta za spremljanje in izvajanje načrta
financiranja v okviru proračuna Republike Slovenije;
2.    
v primeru, ko je izdelan dokument identifikacije investicijskega
projekta za celovit projekt, tega po predhodni uskladitvi z ministrstvom,
pristojnim za prostor, s sklepom potrdijo ministri, v delovno področje katerih
spadajo projekti. Predlagatelj projekta za uvrstitev v načrt razvojnih
programov je ministrstvo, v delovno področje katerega spada nosilec državnega
prostorskega načrta;
3.    
predinvesticijsko zasnovo pripravi investitor, v primeru celovitega
projekta pa nosilec državnega prostorskega načrta. Predinvesticijsko zasnovo s
sklepom potrdijo ministri, v delovno področje katerih spadajo projekti, po
predhodnem pozitivnem mnenju ministra, pristojnega za prostor. Potrditev
predinvesticijske zasnove se šteje kot potrditev izbrane optimalne variante;
4.    
investicijsko zasnovo pripravi investitor, v primeru celovitega projekta
pa nosilec državnega prostorskega načrta. Investicijsko zasnovo s sklepom
potrdijo ministri, v delovno področje katerih spadajo projekti;
5.    
druga potrebna investicijska dokumentacija se potrdi skladno z določbami
te uredbe;
6.    
kadar je priprava investicijske dokumentacije opredeljena kot samostojna
faza, se v načrt razvojnih programov vključijo posamezne faze s pripadajočimi
načrti financiranja.
25.e člen
(regionalni in občinski projekti)
Določbe tega poglavja se smiselno
uporabljajo tudi za pripravo investicijske dokumentacije in ocenjevanje
investicij za projekte, ki se umeščajo v prostor na podlagi regionalnih
prostorskih načrtov in občinskih podrobnih prostorskih načrtov.
5. MERILA ZA UGOTAVLJANJE UČINKOVITOSTI INVESTICIJE
26. člen
(finančna, ekonomska in razvojna merila)
Pri ocenjevanju učinkovitosti investicije
se glede na dejavnost in predvideno vrednost investicije upoštevajo finančna in
ekonomska merila ter merila usklajenosti z normativi, standardi in stroški na
enoto učinka:
1.    
Finančna merila:
-  
S finančnimi merili se ugotavlja upravičenost projekta s stališča
investitorja oziroma upravljavca.
-  
Osnova za izračun finančnih meril za ugotavljanje učinkovitosti
investicije je finančna analiza investicije (finančni gotovinski tok). Pri
izračunih dinamičnih meril se uporablja metoda diskontiranja.
-  
Finančna merila so:
a)  finančna neto sedanja
vrednost (NSVf),
b)  finančna interna stopnja
donosnosti (ISDf),
c)  finančna relativna neto
sedanja vrednost (RNSVf) in/ali
d)  finančni količnik relativne
koristnosti (K/Sf).
2.    
Ekonomska merila:
-  
Z ekonomskimi oziroma družbenoekonomskimi merili pri izračunu
upravičenosti projekta ugotavljamo tudi učinke, ki jih projekt prinaša ne samo
upravljavcu, temveč tudi drugim ekonomskim in preostalim subjektom. Ekonomska
merila poleg neposrednih učinkov (stroškov in koristi) vključujejo tudi
posredne vplive na družbo kot celoto (na primer vpliv na okolje, varnost in
zdravje).
-  
Za investicije nad 5.000.000 eurov se izdela ekonomska ocena
učinkovitosti na podlagi ovrednotenja v obračunskih cenah z upoštevanjem
družbene diskontne stopnje.
-  
Osnova za izračun ekonomskih meril je ekonomska analiza (ekonomski tok).
Pri izračunih dinamičnih meril uporabljamo metodo diskontiranja.
-  
Ekonomska naložbena merila so:
a)  ekonomska neto sedanja
vrednost (NSVe),
b)  ekonomska interna stopnja
donosnosti (ISDe),
c)  ekonomska relativna neto
sedanja vrednost (RNSVe) in/ali
d)  ekonomski količnik relativne
koristnosti (K/Se).
3.    
Razvojna merila:
-  
Pri ocenjevanju investicij nad 25.000.000 eurov se uporabljajo tudi
ekonomska merila, ki se ne dajo izraziti v denarju ter druga razvojna merila.
Pripravi se presoja ustreznosti z vidika ciljev narodnogospodarskega,
sektorskega in okoljevarstvenega razvoja, ki sistematično upošteva tudi
nedenarne učinke, in to s točkovanjem in tehtanjem prisojenih učinkov investicijskega
projekta z multikriterijsko analizo.
-  
Projekt ustreza ciljem narodnogospodarskega, sektorskega razvoja,
varstva okolja, varnosti in drugim ciljem skupno s tistimi, ki izhajajo iz
prevzetih mednarodnih obveznosti, če v predinvesticijski zasnovi ali
investicijskem programu doseže določen odstotek mogočih točk, ki jih določi področna
metodologija oziroma komisija iz 22. člena te uredbe, upoštevaje naslednja
merila:
a)  Merila za uresničevanje
ciljev gospodarskega razvoja:
-   
povečanje konkurenčnosti, posebno mednarodne,
-   
izboljšanje medsektorskih zmogljivosti,
-   
izboljšanje zadostnosti, kakovosti in
zanesljivosti sistema obratovanja,
-   
povečanje učinkovitosti rabe produkcijskih
tvorcev,
-   
razpršitev načinov oskrbe oziroma poslovanja.
b)  Merila za povečanja na znanju
temelječe družbe:
-   
izboljšanje pogojev izobraževanja in
vseživljenjskega učenja,
-   
povečanje razvojno‑raziskovalnih potencialov.
c)  Merila za uresničevanje
ciljev socialne države:
-   
povečanje zaposlovanja,
-   
izboljšanje dostopnosti do zdravja, kulture,
športa,
-   
izboljšanje mreže institucij socialne varnosti.
č)  Merila
za varstvo okolja:
-   
izboljšanje kakovosti zraka in zmanjšanje
onesnaževanja,
-   
izboljšanje čistoče vode in koristi iz vodnih
virov,
-   
zmanjšanje škode na kmetijskih pridelkih in v
gozdu,
-   
ohranitev identitete krajine ter kulturne in
naravne dediščine,
-   
zmanjšanje škode pri strukturi in sestavi tal,
-   
ohranjanje in upravljanje vodnega režima.
d)  Merila za zagotavljanje
trajnostnega razvoja:
-   
prispevek k vzdržnemu (trajnostnemu) razvoju
družbe,
-   
prispevek k izboljšanju regionalnega razvoja.
4.    
Merila za usklajenost z normativi, standardi in stroški na enoto učinka
so:
- 
površina ali vrednost investicije na enoto (na primer na bolnika,
učenca, zaposlenega),
- 
skupni stroški investicije na enoto (na primer na m2 površine),
- 
stroški na enoto učinka med obratovanjem.
27. člen
(minimalna merila po posameznih
dejavnostih)
(1) Minimalna merila se uporabljajo v
odvisnosti od načina pridobivanja prihodkov v posameznih dejavnostih. Če
investicijski projekt vključuje različne dejavnosti glede na način pridobivanja
prihodkov (na primer iz proračunskih sredstev, s prodajo storitev itd.), se
ovrednotijo z merili za dejavnosti, na katere se nanašajo. Najbolj pomembna so
finančna merila v povezavi s preostalimi glede na vrsto dejavnosti.
(2) Za posamezne investicije oziroma
faze projekta se uporabljajo naslednja merila:
1.    
za dejavnosti, za katere je vzpostavljen trg in pridobivajo prihodke s
prodajo proizvodov in storitev:
- 
finančna merila,
- 
ekonomska merila (ki se dajo izraziti v denarju);
2.    
za dejavnosti gospodarske infrastrukture:
- 
finančna merila,
- 
ekonomska merila,
- 
razvojna merila;
3.    
za investicije v dejavnosti javnih služb:
-  
finančna merila,
-  
ekonomska merila,
-  
razvojna merila,
-  
usklajenost z normativi (površina ali vrednost investicije na enoto, na
primer na bolnika, učenca in podobno),
-  
skupni stroški in stroški na enoto učinka med obratovanjem (na primer
pri gradbenih investicijah na m2 površine), obseg ter kakovost
oziroma raven storitev;
4.    
za investicije v javno upravo ter obvezno socialno zavarovanje:
-  
finančna merila,
-  
ekonomska merila,
-  
usklajenost z normativi in standardi (površina ali vrednost investicije
na enoto, kot na primer na zaposlenega),
-  
skupni stroški in stroški na enoto učinka med obratovanjem (na primer
pri gradbenih investicijah na m2 površine), obseg ter kakovost
oziroma raven storitev.

Uredba o enotni metodologiji za pripravo in
obravnavo investicijske dokumentacije na področju javnih financ (Uradni list
RS, št. 60/06)
vsebuje naslednje prehodne in končne določbe:
»6. PREHODNE IN KONČNE DOLOČBE
28. člen
(metodologije
po področjih)
(1) V šestih mesecih po dnevu
uveljavitve te uredbe pristojni ministri pripravijo ali uskladijo veljavne
metodologije za pripravo in obravnavo investicij, ki se nanašajo na dejavnosti
iz njihove pristojnosti, ki jih sprejme vlada in vključujejo tudi metodologije
ugotavljanja učinkovitosti investicijskih projektov ter posebna merila za
ugotavljanje učinkovitosti investicij s tega področja v skladu s
27. členom te uredbe.
(2) Pri sprejemanju investicijskih
odločitev v zvezi z 2., 3. in 4. točko 3. člena te uredbe se do priprave
posebnih metodologij za tovrstne izdatke smiselno uporabljajo določbe te
uredbe, pri čemer je treba pripraviti najmanj analizo stroškov in koristi.
29. člen
(imenovanje
članov medresorske strokovne komisije)
Vlada najpozneje v šestih mesecih po
uveljavitvi te uredbe imenuje na predlog ministra, pristojnega za finance, in
ministra, pristojnega za razvoj, komisijo iz 22. člena te uredbe.
30. člen
(uporaba
valute)
Do dneva uvedbe eura kot valute Republike
Slovenije se pri uporabi metodologije za ocenjevanje investicij:
1.    
v prvi alinei prvega odstavka 4. člena te uredbe namesto vrednosti
»med 300.000 in 500.000 eurov« uporablja vrednost »med 70.000.000 in 120.000.000 tolarjev«;
2.    
v drugi alinei prvega odstavka 4. člena te uredbe namesto vrednosti
»500.000 eurov« uporablja vrednost »120.000.000 tolarjev«;
3.    
v tretji alinei prvega odstavka in v četrtem odstavku 4. člena te
uredbe namesto vrednosti »2.500.000 eurov« uporablja vrednost »600.000.000
tolarjev«;
4.    
v četrti alinei prvega odstavka 4. člena te uredbe namesto
vrednosti »300.000 eurov« uporablja vrednost »70.000.000 tolarjev«;
5.    
v drugem odstavku 4. člena te uredbe namesto vrednosti »100.000
eurov« uporablja vrednost »24.000.000 tolarjev«,
6.    
v prvi alinei prvega odstavka 22. člena in prvi alinei tretje točke
26. člena te uredbe namesto vrednosti »25.000.000 eurov« uporablja
vrednost »6.000.000.000 tolarjev«,
7.    
v drugi alinei prvega odstavka 22. člena in drugi alinei druge
točke 26. člena te uredbe namesto vrednosti »5.000.000 eurov«, uporablja
vrednost »1.200.000.000 tolarjev«.
31. člen
(veljavnost
predpisov)
(1) Z dnem uveljavitve te uredbe
prenehajo veljati Uredba o enotni metodologiji za izdelavo programov za javna
naročila investicijskega značaja (Uradni list RS, št. 82/98, 86/98, 43/99,
79/99 – ZJF in 39/00 – ZJN-1) ter na njeni podlagi izdane uredbe:
-      
Uredba o enotni metodologiji za izdelavo programov za javna naročila
investicijskega značaja na sektorju javnega zdravstva (Uradni list RS, št.
34/01),
-      
Uredba o enotni metodologiji za izdelavo programov za javna naročila
investicijskega značaja za objekte in naprave javnih služb varstva okolja
(Uradni list RS, št. 115/02),
-      
Uredba o enotni metodologiji za izdelavo programov za javna naročila
investicijskega značaja na področju javne železniške infrastrukture (Uradni
list RS, št. 87/04),
-      
Uredba o metodologiji za izdelavo programov za javna naročila
investicijskega značaja za področje javnih cest (Uradni list RS, št. 118/05),
-      
Uredba o enotni metodologiji za izdelavo programov za javna naročila
investicijskega značaja za področje kulture (Uradni list RS, št. 13/06).
(2) Ne glede na prejšnji odstavek se
do uveljavitve področnih uredb, ki bodo usklajene s to metodologijo v skladu z
28. členom te uredbe, smiselno uporabljajo tisti deli področnih uredb, ki
vsebujejo posebna merila za ugotavljanje učinkovitosti investicij.
32. člen
(dokončanje
postopkov)
Postopki, ki so se začeli pred uveljavitvijo
te uredbe, se vodijo in dokončajo na podlagi Uredbe o enotni metodologiji za
izdelavo programov za javna naročila investicijskega značaja (Uradni list RS,
št. 82/98, 86/98, 43/99, 79/99 – ZJF in 39/00 – ZJN-1).
33. člen
(dokazovanje
strokovne usposobljenosti)
Do zagotovitve pogojev iz prvega odstavka
23. člena te uredbe udeležencem pri pripravi in obravnavi investicijske
dokumentacije ni potrebno dokazovati strokovne usposobljenosti po tej uredbi.
34. člen
(začetek
veljavnosti uredbe)
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o enotni
metodologiji za pripravo in obravnavo investicijske dokumentacije na področju
javnih financ (Uradni list RS, št. 54/10) črta 29. člen uredbe:
»29. člen 
(črtan)«;
črta 30. člen uredbe:
»30. člen
(črtan)«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
23. člen
(1) Postopki, ki so se začeli pred
uveljavitvijo te uredbe, se vodijo in dokončajo na podlagi Uredbe o enotni
metodologiji za pripravo in obravnavo investicijske dokumentacije na področju
javnih financ (Uradni list RS, št. 60/06).
(2) Določbe novega 4.a poglavja uredbe
se lahko uporabljajo tudi v postopkih priprave državnih, regionalnih in
občinskih prostorskih aktov, ki so se začeli pred uveljavitvijo te uredbe, če v
postopku priprave državnega, regionalnega oziroma občinskega prostorskega akta
še ni bila zaključena faza primerjave variant.
24. člen
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o
enotni metodologiji za pripravo in obravnavo investicijske dokumentacije na
področju javnih financ (Uradni list RS, št. 27/16)
vsebuje naslednji prehodni in končno določbo:
»PREHODNI IN KONČNA DOLOČBA 
9. člen
(dokončanje
postopkov)
Postopki, ki so se začeli pred
uveljavitvijo te uredbe, se vodijo in dokončajo na podlagi Uredbe o enotni
metodologiji za pripravo in obravnavo investicijske dokumentacije na področju
javnih financ (Uradni list RS, št. 60/06 in 54/10).
10. člen
(uskladitev
metodologij po področjih)
Določbe uredb, ki so bile sprejete na
podlagi 28. člena Uredbe o enotni metodologiji za pripravo in obravnavo
investicijske dokumentacije na področju javnih financ (Uradni list RS,
št. 60/06 in 54/10), se uskladijo z določbami te uredbe najkasneje v treh
mesecih po uveljavitvi te uredbe.
11. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.