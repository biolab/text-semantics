I. SPLOŠNE DOLOČBE
1. člen
(vsebina splošnega akta)
Ta splošni akt ureja kakovost univerzalne storitve, parametre
kakovosti, njihove mejne vrednosti in metode merjenja ter vsebino, obliko,
način in pogostost objave podatkov o kakovosti univerzalne storitve.
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
Čas odprave okvar je čas, merjen v urah, ki preteče od sprejetja
veljavne prijave okvare pri ustrezni službi izvajalca univerzalne storitve do
odstranitve okvare in povrnitve v prejšnje delujoče stanje.
2.     
Čas vzpostavitve storitve je čas, ki preteče od sprejetja veljavne
zahteve končnega uporabnika, ki jo končni uporabnik poda ustno, pisno ali v
drugi dogovorjeni obliki, za priključitev na javno komunikacijsko omrežje,
oziroma od uveljavitve pogodbe o sklenitvi naročniškega razmerja, ki končnemu
uporabniku omogoča dostop do govorne komunikacijske storitve, do vzpostavitve
dogovorjene storitve.
3.     
Čas vzpostavljanja klica je čas, merjen v sekundah na eno decimalko
natančno, ki preteče od trenutka, ko je javno komunikacijsko omrežje prejelo
vse potrebne informacije za vzpostavitev govorne komunikacijske storitve, pa do
trenutka, ko kličoči prejme znak za zasedeno, za zvonjenje ali signal
javljanja.
4.     
Delež neuspelih klicev je razmerje v odstotkih med neuspelimi klici in
vsemi poizkusi vzpostavitve zvez v določenem časovnem obdobju.
5.     
Delež ugovorov je razmerje v odstotkih med številom računov za
univerzalno storitev, na katere so se končni uporabniki utemeljeno pritožili
zaradi nepravilnosti in številom vseh izdanih računov za univerzalno storitev v
določenem časovnem obdobju.
6.     
Neuspeli klic je klic na veljavno številko v javnem omrežju, ki je bila
pravilno izbrana, kjer se po 30 sekundah od trenutka, ko omrežje prejme vse
potrebne informacije za vzpostavitev zveze, na terminalu kličočega ne pojavi
znak za zasedeno ali za zvonjenje ali signal javljanja.
7.     
Odzivni čas univerzalne imeniške službe je čas, ki preteče od trenutka,
ko javno komunikacijsko omrežje prejme vse potrebne informacije za vzpostavitev
govorne komunikacijske storitve, do trenutka, ko se oglasi telefonist iz
univerzalne imeniške službe ali enakovreden, glasovno krmiljen sistem
(prepoznava govora).
8.     
Razpoložljivost storitve je čas, ko izvajalec univerzalne storitve
zagotavlja delujočo storitev.
9.     
Veljavna prijava okvare je prijava prekinitve ali poslabšanja kakovosti
storitve zaradi okvare v javnem komunikacijskem omrežju izvajalca univerzalne
storitve, ali kateremkoli od medomrežno povezanih javnih komunikacijskih
omrežij. Pri tem se ne upoštevajo okvare kakršnekoli opreme, ki je ne upravlja
izvajalec univerzalne storitve.
10.  
Vršna ura je čas statistično največje obremenitve fiksnega omrežja, ki
traja največ dve uri in pol v določenem neprekinjenem obdobju dneva.
(2) Preostali izrazi, uporabljeni v tem splošnem aktu, imajo
enak pomen, kot je določen v Zakonu o elektronskih komunikacijah (Uradni list
RS, št. 130/22 in 18/23 – ZDU-1O; v nadaljnjem besedilu: zakon).
II. IZVAJANJE UNIVERZALNE STORITVE
3. člen
(dostop do storitev iz nabora univerzalnih storitev)
(1) Izvajalec univerzalne storitve, ki zagotavlja eno ali več
storitev iz nabora univerzalne storitve po 166. členu zakona, mora omogočati
dostop do storitev 24 ur na dan in sedem dni v tednu.
(2) Ne glede na prejšnji odstavek se sme omejiti ali
prekiniti izvajanje storitev iz prejšnjega odstavka na način, pod pogoji in v
trajanju, kot je določeno v 125. in 208. členu zakona.
(3) Izvajalec univerzalne storitve priključitve na javno
komunikacijsko omrežje mora organizirati službo za prijavo okvar, ki mora
delovati nepretrgoma 24 ur na dan in sedem dni v tednu. Izvajalci storitve iz
167. člena zakona morajo organizirati službo za prijavo okvar, ki mora delovati
vsak delovni dan in mora poskrbeti za odpravo okvar. Prijave okvar morajo biti
zabeležene s pomočjo informacijskega sistema za obdelavo podatkov.
4. člen
(prenosna hitrost širokopasovnega dostopa do interneta)
(1) Prenosna hitrost širokopasovnega dostopa do interneta
mora biti v skladu s splošnim aktom Agencije za komunikacijska omrežja in
storitve Republike Slovenije (v nadaljnjem besedilu: agencija), izdanim na
podlagi prvega odstavka 180. člena zakona.
(2) Izvajalec univerzalne storitve širokopasovnega dostopa do
interneta mora zagotavljati enako hitrost prenosa podatkov, kot pri primerljivih
storitvah izvajalca, ki jih ponuja na trgu pod komercialnimi pogoji.
5. člen
(univerzalni imenik in univerzalna imeniška služba)
(1) Če ima izvajalec univerzalne storitve, ki zagotavlja
univerzalni imenik, v odločbi določeno obveznost izdaje tiskanega imenika, mora
poskrbeti, da končni uporabnik dobi tiskano verzijo imenika najkasneje v roku
sedem dni od zahteve, razen v primeru, ko je od zahteve do izida novega imenika
le 30 dni ali manj in bi bil potreben ponatis, v tem primeru se končnemu
uporabniku posreduje nov imenik.
(2) Izvajalec univerzalne storitve mora poskrbeti, da je
elektronska oblika imenika ves čas dostopna na internetu.
(3) Izvajalec univerzalne storitve, ki zagotavlja univerzalno
imeniško službo, mora poskrbeti, da ta deluje nemoteno 24 ur na dan in sedem
dni v tednu.
6. člen
(ukrepi za končne uporabnike – invalide)
Izvajalec univerzalne storitve, ki zagotavlja ukrepe za
končne uporabnike – invalide, mora le-te izvajati redno, nemoteno in trajno.
III. KAKOVOST UNIVERZALNE STORITVE
7. člen
(parametri kakovosti)
(1) Parametri kakovosti, povezani z izvajanjem univerzalne
storitve, so:
1.     
čas vzpostavitve storitve,
2.     
razpoložljivost storitve,
3.     
čas odprave okvar,
4.     
delež neuspelih klicev,
5.     
čas vzpostavljanja klica,
6.     
običajno razpoložljiva prenosna hitrost,
7.     
minimalna hitrost prenosa podatkov,
8.     
maksimalna skupna zakasnitev prenosa podatkov,
9.     
izgube paketov pri prenosu podatkov,
10.  
minimalna mesečna količina prenesenih podatkov h končnemu uporabniku,
11.  
odzivni čas univerzalne imeniške službe,
12.  
delež utemeljenih ugovorov zaradi nepravilnosti v računu za storitve.
(2) Izvajalec univerzalne storitve mora poskrbeti, da se
parametre kakovosti meri v skladu z definicijami in metodami merjenja iz
slovenskih standardov SIST EG 201 769-1, EG 202 057-1, EG 202 057-4 in družine
standardov EG 202 057.
8. člen
(čas vzpostavitve storitve)
(1) Kadar čas vzpostavitve storitve ni vnaprej dogovorjen,
povprečni čas, v katerem je bilo v enem letu uspešno izvedenih 95 %
vzpostavitev, ne sme biti daljši od 15 dni. V ta rok se ne šteje čas za
preverjanje upravičenosti za univerzalno storitev pri agenciji.
(2) Kadar je rok za čas vzpostavitve storitve vnaprej
dogovorjen, mora biti v enem letu, v dogovorjenem roku izvedenih vsaj 90 %
vzpostavitev storitev.
(3) Čas vzpostavitve storitve je največ 30 dni, razen v
primeru izrednih okoliščin, ki morajo biti obrazložene končnemu uporabniku in
izkazane z zapisnikom, ki ga potrdi pooblaščena oseba izvajalca univerzalne
storitve.
(4) Čas vzpostavitve storitve oziroma čas dobave se meri in
izračuna v skladu s Splošnim aktom o določitvi informacij o kakovosti javnih
komunikacijskih storitev (Uradni list RS, št. 32/23; v nadaljnjem besedilu:
Splošni akt o določitvi informacij).
(5) Izvajalec univerzalne storitve mora priključitev izvesti
na način, da ne omejuje končnega uporabnika pri prehodu k drugemu operaterju
ali naročilu drugačne storitve.
9. člen
(razpoložljivost univerzalne storitve)
(1) Mesečna razpoložljivost univerzalne storitve mora biti
vsaj 95 %.
(2) Razpoložljivost univerzalne storitve v določenem obdobju
se izračuna tako, da se od celotnega obdobja zagotavljanja univerzalne
storitve, za katero se računa razpoložljivost, odšteje čas izpada univerzalne
storitve na končnega uporabnika v tem obdobju, pri čemer se ne upošteva izpad
storitve zaradi stanja povečane ogroženosti po 120. členu zakona.
(3) Čas izpada univerzalne storitve na končnega uporabnika se
izračuna kot kvocient skupnega časa izpada univerzalne storitve za vse končne
uporabnike univerzalne storitve in števila končnih uporabnikov na zadnji dan
obdobja, za katerega se računa razpoložljivost univerzalne storitve.
(4) Izračun razpoložljivosti univerzalne storitve se opravi
ločeno za širokopasovni dostop do interneta in dostop do govornih komunikacijskih
storitev.
(5) V čas, ko univerzalna storitev ni bila razpoložljiva, se
ne šteje čas nerazpoložljivosti univerzalne storitve zaradi vzrokov na strani
končnega uporabnika (npr. izpad dobave električne energije na lokaciji končnega
uporabnika).
10. člen
(čas odprave napak ali okvar)
(1) Pri določanju časa odprave napak ali okvar se upošteva
vse odpravljene napake in okvare v obdobju enega leta v skladu s Splošnim aktom
o določitvi informacij.
(2) Povprečni čas za odpravo 80 % napak ali okvar na dostopovnem
delu omrežja v obdobju enega leta ne sme biti daljši od 48 ur. Povprečni čas za
odpravo 80 % drugih napak ali okvar na omrežju izvajalca univerzalne storitve v
obdobju enega leta ne sme biti daljši od 12 ur, z izjemo satelitskega dostopa,
kjer je ta čas 24 ur.
(3) Čas odprave napak ali okvar na dostopovnem delu omrežja
je največ pet delovnih dni, razen v primeru izrednih okoliščin, ki morajo biti
obrazložene končnemu uporabniku in izkazane z zapisnikom, ki ga potrdi
pooblaščena oseba izvajalca univerzalne storitve.
11. člen
(delež neuspelih klicev)
(1) Delež neuspelih klicev se določi na osnovi realnih
prometnih podatkov v skladu s Splošnim aktom o določitvi informacij.
(2) Delež neuspelih klicev znotraj Republike Slovenije v
obdobju enega leta ne sme preseči 5 % in delež neuspelih klicev v tujino v
obdobju enega leta ne sme preseči 8 %.
12. člen
(čas vzpostavljanja klica)
(1) Čas vzpostavljanja klica se določi na osnovi realnih
prometnih podatkov v skladu s Splošnim aktom o določitvi informacij.
(2) Povprečni čas vzpostavljanja zveze znotraj Republike
Slovenije v obdobju enega leta ne sme biti daljši od treh sekund, povprečni čas
vzpostavljanja zveze s tujino v obdobju enega leta pa ne daljši od petih
sekund.
(3) Čas vzpostavljanja klica, v katerem je vzpostavljenih 95
% klicev v Republiki Sloveniji, v obdobju enega leta ne sme biti daljši od
petih sekund. Čas vzpostavljanja klica, v katerem je vzpostavljenih 95 % klicev
v tujino, v obdobju enega leta ne sme biti daljši od osmih sekund.
13. člen
(kvaliteta storitev, ki jih mora omogočati univerzalna
storitev)
Vse storitve iz drugega odstavka 180. člena zakona morajo
nemoteno delovati tudi v vršni uri za najmanj enega uporabnika.
14. člen
(maksimalna skupna zakasnitev prenosa podatkov)
(1) Maksimalna skupna zakasnitev prenosa podatkov ne sme
bistveno odstopati od maksimalne skupne zakasnitve prenosa podatkov pri
primerljivih storitvah, dostopnih na trgu za vsako tehnologijo posebej.
(2) Končni uporabnik meri zakasnitev s pomočjo orodja AKOS
Test Net ali na drug primerljiv verodostojen način.
15. člen
(izgube paketov pri prenosu podatkov)
Maksimalna izguba paketov ne sme presegati maksimalne skupne
izgube paketov pri primerljivih na trgu dostopnih storitvah za vsako
tehnologijo posebej.
16. člen
(minimalna mesečna količina prenesenih podatkov h končnemu
uporabniku)
(1) Mesečna količina prenesenih podatkov, ki jo mora
zagotoviti izvajalec univerzalne storitve širokopasovnega dostopa do interneta,
ne sme biti omejena.
(2) Ne glede na prejšnji odstavek, je minimalna mesečna
količina prenesenih podatkov h končnemu uporabniku, ki jo mora zagotoviti
izvajalec širokopasovnega dostopa do interneta preko satelita, najmanj 75 GB,
pri čemer mora imeti končni uporabnik možnost nakupa dodatne količine
prenesenih podatkov po dostopni ceni.
(3) Če končni uporabnik prekorači skupno zakupljeno mesečno
količino prenesenih podatkov iz prejšnjega odstavka, mu mora izvajalec
univerzalne storitve zagotoviti prenosno hitrost, ki je enaka prenosni hitrosti
v primeru prekoračitve dovoljene količine prenesenih podatkov pri primerljivih
storitvah, dostopnih na trgu.
17. člen
(odzivni čas univerzalne imeniške službe)
(1) Povprečni odzivni čas univerzalne imeniške službe v
obdobju enega leta ne sme preseči 12 sekund.
(2) Odstotek klicev, na katere odgovori univerzalna imeniška
služba prej kot v 20 sekundah, v obdobju enega leta, ne sme biti manjši od 80
%.
(3) Povprečni odzivni čas iz prvega odstavka in odstotek
klicev iz drugega odstavka tega člena v času med 22.00 in 6.00 uro se lahko povečata
za 50 %.
(4) Odzivni čas univerzalne imeniške službe se meri in beleži
v skladu s standardom SIST EG 202 057-1.
18. člen
(delež ugovorov zaradi nepravilnosti v računu za univerzalno
storitev)
Delež ugovorov zaradi nepravilnosti v računu za univerzalno
storitev v obdobju enega leta ne sme biti višji od 0,5 %.
IV. PODATKI O KAKOVOSTI UNIVERZALNE STORITVE
19. člen
(vsebina, oblika, način in pogostost objave podatkov o
kakovosti univerzalne storitve)
(1) Izvajalec univerzalne storitve mora vsako leto do 31.
marca na svoji spletni strani objaviti podatke o kakovosti univerzalne storitve
za preteklo leto po parametrih kakovosti, določenih v tem splošnem aktu in jih
posredovati agenciji. Obveznost poročanja ne velja za naslednje parametre
kakovosti:
1.     
običajno razpoložljiva prenosna hitrost prenosa podatkov,
2.     
minimalna hitrost prenosa podatkov,
3.     
maksimalna skupna zakasnitve prenosa podatkov in
4.     
izgube paketov pri prenosu podatkov.
(2) Izvajalec univerzalne storitve mora podatke iz prvega
odstavka tega člena posredovati agenciji na njeno zahtevo, in sicer v roku, ki
je določen v zahtevi in na način, kot ga določi agencija.
(3) Agencija na svoji spletni strani vsako leto objavi
podatke o kakovosti univerzalne storitve, iz katerih je razvidno letno gibanje
podatkov o kakovosti univerzalne storitve.
V. NADZOR PARAMETROV KAKOVOSTI UNIVERZALNE STORITVE
20. člen
(ugotavljanje preseganja mejnih vrednosti parametrov)
(1) Če merjeni parameter kakovosti univerzalne storitve
odstopa od predpisane vrednosti v škodo uporabnika za najmanj 20 % najmanj tri
zaporedne dni ali najmanj pet, ne nujno zaporednih dni v plačilnem obdobju, je
vrednost parametra neustrezna.
(2) Postopek ugotavljanja ustreznosti na način iz prvega
odstavka tega člena, se uporablja za naslednje parametre:
1.     
običajno razpoložljiva povprečna prenosna hitrost,
2.     
maksimalna skupna zakasnitev prenosa podatkov in
3.     
izgube paketov pri prenosu podatkov.
(3) Ostali parametri kakovosti ne smejo v škodo uporabnikov
presegati vrednosti, predpisanih s tem splošnim aktom.
(4) Agencija lahko ugotavlja vrednosti parametrov na podlagi
poročil izvajalcev univerzalne storitve, podatkov posredovanih s strani končnih
uporabnikov ali lastnih meritev.
VI. PREHODNA IN KONČNA DOLOČBA
21. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o kakovosti univerzalne storitve (Uradni list RS, št. 27/18, 21/21
in 130/22 – ZEKom-2).
22. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-51/2022/7
Ljubljana, dne 10. maja 2023
EVA 2023-3150-0025
Mag. Mark Pohar
v. d. direktorja