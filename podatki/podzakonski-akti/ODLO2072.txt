I. SPLOŠNE DOLOČBE
1. člen
(vsebina)
Ta odlok podrobneje določa način ugotavljanja izpada dohodka
v gozdarskem sektorju, upravičence, pogoje, vstopni prag, višino ter postopek
dodelitve finančnega nadomestila za izpad dohodka v gozdarskem sektorju zaradi
epidemije COVID-19 (v nadaljnjem besedilu: finančno nadomestilo), ki je zlasti
posledica nezmožnosti prodaje zalog ter zmanjšanja obsega predelave oziroma
prodaje.
2. člen
(pomen izrazov)
Podjetje v težavah je subjekt, kot je opredeljen v
18. točki 2. člena Uredbe Komisije (EU) št. 651/2014 z dne 17. junija
2014 o razglasitvi nekaterih vrst pomoči za združljive z notranjim trgom pri
uporabi členov 107 in 108 Pogodbe o delovanju Evropske Unije (UL L št. 187 z
dne 26. 6. 2014, str. 1), nazadnje spremenjene z Uredbo Komisije (EU)
2017/1084 z dne 14. junija 2017 o spremembi Uredbe (EU) št. 651/2014, kar
zadeva pomoč za pristaniško in letališko infrastrukturo, pragove za priglasitev
za pomoč za kulturo in ohranjanje kulturne dediščine in pomoč za športno in
večnamensko rekreacijsko infrastrukturo ter sheme regionalne pomoči za tekoče
poslovanje za najbolj oddaljene regije, in o spremembi Uredbe (EU) št.
702/2014, kar zadeva izračun upravičenih stroškov (UL L št. 156 z dne
20. 6. 2017, str. 1), (v nadaljnjem besedilu: Uredba 651/2014/EU).
II. POSEBNE DOLOČBE
3. člen
(način ugotavljanja izpada dohodka)
(1) Izpad dohodka v gozdarskem sektorju se ugotavlja na
podlagi:
-       
ocene sprememb v količini proizvodnje gozdnih lesnih sortimentov na
območju Republike Slovenije v letu pred epidemijo COVID-19 in v času trajanja
epidemije ter
-       
spremljanja odkupnih cen glavnih kategorij gozdnih lesnih sortimentov iz
zasebnih gozdov na trgu.
(2) Podrobnejši način izračuna izpada dohodka v
gozdarskem sektorju določa Metodologija za izračunavanje izpada dohodka v
gozdarskem sektorju, ki je kot Priloga 1 sestavni del tega odloka.
(3) Gozdarski inštitut Slovenije za obdobje od
16. marca do 31. maja 2020 na podlagi metodologije iz prejšnjega
odstavka opravi izračun izpada dohodka v gozdarskem sektorju za vsak posamezni
mesec in ga pošlje Ministrstvu za kmetijstvo, gozdarstvo in prehrano (v
nadaljnjem besedilu: ministrstvo).
(4) Izračun izpada dohodka v gozdarskem sektorju iz
prejšnjega odstavka Gozdarski inštitut Slovenije in ministrstvo objavita na
osrednjem spletnem mestu državne uprave ter na spletnih straneh Gozdarskega
inštituta Slovenije, in sicer prvi dan v mesecu za predpretekli mesec.
4. člen
(vlagatelj in upravičenec)
(1) Vlagatelj je fizična oseba, ki je lastnik gozda in
vlaga zahtevek za pridobitev finančnega nadomestila zaradi izpada dohodka v
gozdarskem sektorju po tem odloku.
(2) Upravičenec je vlagatelj, ki izpolnjuje pogoje za
pridobitev finančnega nadomestila po tem odloku.
5. člen
(splošni pogoji za pridobitev sredstev)
(1) Do finančnega nadomestila so upravičeni vlagatelji,
če je bil za obdobje, za katero vlagatelj vlaga zahtevek za pridobitev
finančnega nadomestila, ugotovljen izpad dohodka v gozdarskem sektorju v skladu
s 3. členom tega odloka v višini najmanj 20 %.
(2) Finančno nadomestilo se upravičencem dodeli v skladu
s Sporočilom Komisije Začasni okvir za ukrepe državne pomoči v podporo
gospodarstvu ob izbruhu COVID-19 (UL C št. 91 I z dne 20. 3. 2020, str.
1), nazadnje spremenjenim s Sporočilom Komisije Sprememba začasnega okvira za
ukrepe državne pomoči v podporo gospodarstvu ob izbruhu COVID-19 (UL C št. 112
I z dne 4. 4. 2020, str. 1), (v nadaljnjem besedilu: začasni okvir).
(3) Finančno nadomestilo se ne dodeli vlagatelju, ki je
bil na 31. december 2019 podjetje v težavah, kar Agencija Republike
Slovenije za kmetijske trge in razvoj podeželja (v nadaljnjem besedilu:
agencija) ugotavlja na podlagi zadnjih uradno objavljenih podatkov.
6. člen
(posebni pogoji za pridobitev sredstev)
Za pridobitev finančnega nadomestila morajo biti ob oddaji
zahtevka izpolnjeni naslednji pogoji:
1.     
vlagatelju je bila izdana odločba Zavoda za gozdove Slovenije o
sanitarni sečnji ter spravilu in odvozu okuženega ali z insekti napadenega močno
poškodovanega ali podrtega drevja iz gozda na lokacijo, ki ne pomeni nevarnosti
za nadaljnje širjenje organizmov, oziroma o preventivnih varstvenih delih na
podlagi predpisov, ki urejajo gozdove (v nadaljnjem besedilu: odločba o
sanitarni sečnji);
2.     
vlagatelj je v mesecu, za katerega v zahtevku uveljavlja pravico do
finančnega nadomestila, na posameznih gozdnih parcelah izvajal dela na podlagi
pravnomočne odločbe o sanitarni sečnji;
3.     
dela iz odločbe o sanitarni sečnji so bila izvedena v rokih, na način in
v obsegu iz odločbe;
4.     
za posamezno gozdno parcelo, na kateri so se izvedla dela iz odločbe o
sanitarni sečnji in je v solastnini, so bila pridobljena overjena soglasja
solastnikov, katerih deleži so več kot 50 % vseh deležev;
5.     
vlagatelj na dan oddaje zahtevka za pridobitev sredstev ne sme biti v
osebnem stečaju ter ima poravnane vse davke, prispevke in druge dajatve,
določene s predpisi, oziroma ima največ 50 eurov neporavnanih zapadlih davčnih
obveznosti;
6.     
vlagatelj ima za nakazilo dodeljenih sredstev odprt transakcijski račun.
7. člen
(finančne določbe)
(1) Vlagateljem, ki izpolnjujejo splošne in posebne
pogoje za dodelitev finančnega nadomestila, se to dodeli, če skupni posek iz
odločb o sanitarni sečnji, na podlagi katerih je vlagatelj izvajal dela v obdobju,
za katerega vlaga zahtevek, presega 5 m3 bruto na hektar.
(2) Vstopni prag iz prejšnjega odstavka se izračuna kot
količnik med količino drevja za sanitarni posek v bruto kubičnih metrih iz
odločbe o sanitarni sečnji in skupno površino gozdnih parcel iz odločbe o
sanitarni sečnji v hektarjih. Podatke o površini gozdnih parcel iz tega
odstavka agencija pridobi iz zemljiškega katastra.
(3) Finančno nadomestilo se
upravičencem določi na hektar iz odločbe o sanitarni sečnji v naslednji višini:


Sanitarni posek
v m3/ha

nadomestilo
eurov/ha


5–9,99

112,4


10–14,99

187,4


15–19,99

262,4


20–24,99

337,4


25–29,99

412,4


30–34,99

487,4


35–39,99

562,4


40–44,99

637,4


45–49,99

712,4


50–54,99

787,4


55–59,99

862,4


60–64,99

937,4


65–69,99

1.012,4


nad 70

1.200,0


(4) Če upravičenec uveljavlja pravico do finančnega
nadomestila na podlagi enega zahtevka za več odločb o sanitarni sečnji ali
vlaga zahtevek v skladu s četrtim odstavkom 9. člena tega odloka, je višina
finančnega nadomestila enaka vrednosti iz prejšnjega odstavka, ki pripada
količniku med skupnim seštevkom bruto kubičnih metrov drevja za posek in
skupnim seštevkom hektarjev parcel iz posameznih odločb o sanitarni sečnji.
(5) Ne glede na določbe tega člena najvišja skupna
višina finančnega nadomestila na upravičenca, izplačana po tem odloku, ne sme
presegati 15.000 eurov bruto.
(6) Sredstva se ne dodelijo upravičencu, ki je za isti
namen, kakršnega navaja v zahtevku za pridobitev sredstev po tem odloku, že
prejel javna sredstva Republike Slovenije ali sredstva Evropske unije.
8. člen
(rok odobritve finančnega nadomestila)
Finančno nadomestilo se v skladu s točko 22(d) začasnega
okvira odobri najpozneje 31. decembra 2020.
III. POSTOPEK ZA PRIDOBITEV SREDSTEV
9. člen
(postopek za pridobitev sredstev)
(1) Vlagatelji vložijo mesečni zahtevek za dodelitev
finančnega nadomestila po pošti priporočeno na naslov: Agencija Republike
Slovenije za kmetijske trge in razvoj podeželja, Dunajska cesta 160, 1000
Ljubljana (s pripisom: začasni izredni ukrepi – gozdarski sektor) ali pošljejo
elektronsko na elektronski poštni predal aktrp@gov.si s skeniranim podpisom.
(2) Zahtevek za dodelitev finančnega nadomestila
vsebuje:
-       
izpolnjen obrazec »Zahtevek za dodelitev nadomestila za izpad dohodka
lastnikom gozdov zaradi epidemije COVID-19« (v nadaljnjem besedilu: zahtevek),
ki je kot Priloga 2 sestavni del tega odloka in se objavi tudi na spletni
strani agencije;
-       
podpisane in datirane izjave (priloga a, b in c zahtevka).
(3) Vlagatelji vložijo zahtevek za dodelitev finančnega
nadomestila za mesec, v katerem je bil ugotovljen izpad dohodka v gozdarskem
sektorju v višini najmanj 20 %, najpozneje do 15. dne v mesecu, ko je bil
objavljen podatek o izpadu dohodka za ta mesec.
(4) Ne glede na prejšnji odstavek lahko vlagatelj vloži
en zahtevek za dodelitev finančnega nadomestila za več zaporednih mesecev, za
katere je bil ugotovljen izpad dohodka v gozdarskem sektorju v višini najmanj
20 %, do 15. dne v mesecu, ko je bil objavljen podatek o izpadu dohodka za
zadnji mesec.
10. člen
(odločba o pravici do sredstev)
V izreku odločbe o pravici do sredstev se navede, da gre za
državno pomoč v skladu z začasnim okvirom.
11. člen
(zagotavljanje sredstev)
Sredstva za izplačilo finančnega nadomestila se zagotovijo iz
splošne proračunske rezervacije.
12. člen
(združevanje pomoči in skupni znesek pomoči)
(1) Skupna državna pomoč v skladu z oddelkom 3.1
začasnega okvira ne sme presegati 800.000 eurov bruto na upravičenca.
(2) Finančno nadomestilo, odobreno na podlagi tega
odloka, se v zvezi z istimi upravičenimi stroški lahko združuje z drugo državno
pomočjo v skladu z začasnim okvirom ali Uredbo 651/2014/EU ali pomočjo de
minimis v skladu z Uredbo Komisije (EU) št. 1407/2013 z dne
18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis (UL L št. 352 z dne 24. 12. 2013,
str. 1).
13. člen
(preveritev pred odobritvijo finančnega nadomestila in
poročanje)
(1) Agencija pred odobritvijo finančnega nadomestila
preveri višino že dodeljene državne pomoči za posameznega upravičenca v
evidenci državne pomoči, ki jo vodi ministrstvo, pristojno za finance.
(2) Kadar je upravičenec dejaven v več sektorjih, za
katere veljajo različni najvišji zneski v skladu s točko 22(a) in točko 23(a)
začasnega okvira, z izjavo zagotovi, da se z ločevanjem računov ali na drug
ustrezen način za vsako od teh dejavnosti spoštuje ustrezna zgornja meja.
(3) Agencija v 15 dneh po izplačilu posameznemu
upravičencu poroča ministrstvu, pristojnemu za finance, o dodeljenem finančnem
nadomestilu na način, ki ga ministrstvo, pristojno za finance, objavi na
osrednjem spletnem mestu državne uprave.
14. člen
(spremljanje)
Ministrstvo, pristojno za finance, objavi informacije o shemi
državne pomoči po tem odloku v skladu s 44. točko začasnega okvira na osrednjem
spletnem mestu državne uprave (spletna stran
https://www.gov.si/teme/evidence-priglasenih-nacrtov-pomoci/). Te informacije
so na voljo splošni javnosti najmanj deset let od zadnje dodelitve finančnega
nadomestila po tem odloku.
15. člen
(hramba dokumentacije)
Agencija v skladu s 37. točko začasnega okvira vodi in hrani
podrobne evidence z informacijami in dokazili o posameznih finančnih
nadomestilih še deset let od dneva odobritve zadnjega finančnega nadomestila po
tem odloku.
IV. PREHODNI IN KONČNA DOLOČBA
16. člen
(izračun izpada dohodka za mesec marec)
Ne glede na četrti odstavek 3. člena tega odloka se izračun
izpada dohodka v gozdarskem sektorju za marec objavi 1. junija 2020.
17. člen
(začetek izvajanja ukrepa)
Ukrep v skladu s tem odlokom se začne izvajati naslednji dan
po objavi naznanila o prejetju sklepa Evropske komisije o združljivosti ukrepa
državne pomoči iz tega odloka z notranjim trgom v Uradnem listu Republike
Slovenije.
18. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-14/2020
Ljubljana, dne 30. aprila 2020
EVA 2020-2330-0071
Vlada Republike Slovenije
Janez Janša
Predsednik

Priloga
1: Metodologija za izračunavanje izpada dohodka v gozdarskem sektorju 
Priloga
2: Zahtevek za dodelitev nadomestila za izpad dohodka lastnikom gozdov zaradi
epidemije COVID-19 