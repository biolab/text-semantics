I. SPLOŠNA DOLOČBA
1. člen
(vsebina pravilnika)
Ta pravilnik podrobneje ureja izvajanje
Zakona o davčnem potrjevanju računov (Uradni list RS, št. 57/15, v
nadaljnjem besedilu: ZDavPR): vsebino, postopek pridobivanja in uporabo
namenskega digitalnega potrdila, način ustvarjanja, dolžino in obliko zapisa
enkratne identifikacijske oznake računa, dolžino in obliko zapisa zaščitne
oznake izdajatelja računa, vsebino in obliko sporočil z obveznimi podatki o
računu, vrste poslovnih prostorov zavezanca, vsebino in obliko sporočila za
pošiljanje podatkov o poslovnih prostorih zavezanca, protokole in varnostne
mehanizme za izmenjavo podatkov, model uporabe, pri katerem se za pošiljanje in
podpisovanje sporočil uporablja centralni informacijski sistem zavezanca, model
uporabe, pri katerem se pošiljanje in podpisovanje elektronskih sporočil izvaja
posamično na elektronskih napravah za izdajo računov, standardna sporočila o
napakah in protokole postopkov v primeru napak ter vsebino in obliko obvestila
o obveznosti izdaje računa in obveznosti kupca, da prevzame in zadrži izdani
račun.
II. NAMENSKA DIGITALNA POTRDILA
2. člen
(vsebina in uporaba namenskega digitalnega
potrdila)
(1) Za izvajanje postopka potrjevanja
računov zavezanec uporabi namensko digitalno potrdilo z nazivom namena uporabe
DavPotRac, ki vsebuje naslednje podatke: davčno številko in ime zavezanca,
namen uporabe in zaporedno številko potrdila, izdanega posameznemu zavezancu.
(2) Namenska digitalna potrdila iz
prvega odstavka tega člena se izdajajo po standardu X.509V3 v skladu s
priporočili PKIX (Public Key Infrastructure based on X.509).
(3) Namensko digitalno potrdilo iz
prvega odstavka tega člena lahko zavezanec uporablja le za izmenjavo podatkov o
računih in poslovnih prostorih zavezanca iz 10. in 12. člena tega
pravilnika pri izvajanju postopka potrjevanja računov.
3. člen
(postopek pridobivanja namenskega
digitalnega potrdila)
(1) Vlogo za dodelitev namenskega
digitalnega potrdila za izvajanje postopka potrjevanja računov vloži zavezanec
elektronsko prek portala eDavki.
(2) Namensko digitalno potrdilo
zavezanec prevzame prek portala za prevzem namenskih digitalnih potrdil za
izvajanje postopka potrjevanja računov, s katerim upravlja ministrstvo,
pristojno za javno upravo.
III. ENKRATNA IDENTIFIKACIJSKA OZNAKA RAČUNA
4. člen
(način ustvarjanja, dolžina in oblika
zapisa enkratne identifikacijske oznake računa)
(1) Enkratno identifikacijsko oznako
računa, ki je unikatna, ustvari informacijski sistem davčnega organa z metodo
UUID (universally unique identifier).
(2) Enkratna identifikacijska oznaka
računa je sestavljena iz 32 znakov. Posamezni znaki enkratne identifikacijske
oznake računa so številke od 0 do 9 in male črke od a do f. Znaki so navedeni v
petih skupinah, ki so ločene z vezajem (-) v obliki zapisa 8-4-4-4-12.
(3) Na računu se pred navedbo
identifikacijske oznake računa navede kratica EOR.
IV. ZAŠČITNA OZNAKA IZDAJATELJA RAČUNA
5. člen
(način ustvarjanja, dolžina in oblika
zapisa zaščitne oznake izdajatelja računa)
(1) Zaščitno oznako izdajatelja
računa, ki je enkratna, ustvari elektronska naprava za izdajo računov na
podlagi naslednjih podatkov:
1.     
davčne številke zavezanca,
2.     
datuma in časa izdaje računa,
3.     
številke računa in
4.     
vrednosti računa.
(2) Podatki iz prvega odstavka tega
člena se elektronsko podpišejo z namenskim digitalnim potrdilom iz
2. člena tega pravilnika.
(3) Pri ustvarjanju zaščitne oznake
izdajatelja računa se uporablja kodiranje UTF-8 (Unicode Transformation
Format 8). Za zapis decimalnega mesta pri znesku računa se uporabi pika.
(4) Z uporabo algoritma MD5 se ustvari
zaščitna oznaka izdajatelja računa, ki je sestavljena iz 32 znakov v šestnajstiškem
zapisu. Posamezni znaki zaščitne oznake izdajatelja računa so številke od 0 do
9 in male črke od a do f.
(5) Na računu se pred navedbo zaščitne
oznake izdajatelja računa navede kratica ZOI.
(6) Zaščitna oznaka izdajatelja
računa se na računu navede v tekstovni obliki (32 znakov v šestnajstiškem
zapisu) in v obliki QR kode, kode PDF 417 ali več črtnih kod tipa Code 128 v
skladu s tehničnimi navodili, objavljenimi na portalu eDavki. Kodi QR in PDF
417 morata biti skladni s standardom ISO/IEC 15415. Koda Code 128 mora biti
skladna s standardom ISO/IEC 15416. Koda se navede pod tekstovno obliko zaščitne
oznake izdajatelja računa.
(7) Ne glede na prvi do šesti odstavek tega člena je v
primerih izdaje računa za opravljene storitve prek avtomata zaščitna oznaka
izdajatelja računa sestavljena iz davčne številke zavezanca, datuma izdaje
računa in številke računa. Zaščitna oznaka izdajatelja računa se ustvari v
skladu s tehničnimi navodili, objavljenimi na portalu eDavki in se na računu
navede v tekstovni obliki.
V. PODATKI O RAČUNU
6. člen
(vsebina in oblika sporočila s podatki o
računu)
(1) Vsebina in oblika sporočila s
podatki o računu sta določeni v Prilogi I k temu pravilniku, ki je njegov
sestavni del.
(2) Vsi
zneski, ki so na računu v tuji valuti, se v sporočilo s podatki o računu iz
prejšnjega odstavka vpisujejo v eurih. Za preračun vrednosti iz tuje valute v
domačo se uporabi tečaj, ki se skladno s predpisi, ki urejajo davek na dodano
vrednost, uporablja za določitev davčne osnove.
VI. PODATKI O POSLOVNEM PROSTORU
7. člen
(vsebina in oblika sporočila s podatki o
poslovnem prostoru)
(1) Vsebina in oblika sporočila s
podatki o poslovnem prostoru sta določeni v Prilogi II k temu pravilniku, ki je
njegov sestavni del.
(2) (črtan)
VII. PROTOKOLI IN VARNOSTNI MEHANIZMI ZA IZMENJAVO
PODATKOV, MODEL UPORABE, PRI KATEREM SE ZA POŠILJANJE IN PODPISOVANJE SPOROČIL
UPORABLJA CENTRALNI INFORMACIJSKI SISTEM ZAVEZANCA, MODEL UPORABE, PRI KATEREM
SE POŠILJANJE IN PODPISOVANJE ELEKTRONSKIH SPOROČIL IZVAJA POSAMIČNO NA
ELEKTRONSKIH NAPRAVAH ZA IZDAJO RAČUNOV, STANDARDNA SPOROČILA O NAPAKAH IN
PROTOKOLI POSTOPKOV V PRIMERU NAPAK
8. člen
(izmenjava podatkov/sporočil zavezanca z
davčnim organom)
(1) Zavezanci dostopajo do
informacijskega sistema davčnega organa z vzpostavitvijo varne povezave TLS.
(2) Zavezanci izmenjujejo podatke z
dostopno točko informacijskega sistema davčnega organa z uporabo varnega
protokola TLS.
(3) Izmenjava podatkov je sinhrona, kar
pomeni, da dostopna točka informacijskega sistema davčnega organa takoj
odgovori na zahtevo uporabnika.
(4) Vsebina sporočil zavezanca je
določena v Prilogah I in II tega pravilnika.
(5) Zavezanec sporočila iz prejšnjega
odstavka elektronsko podpiše z namenskim digitalnim potrdilom iz 2. člena
tega pravilnika.
9. člen
(model uporabe za podpisovanje in
pošiljanje sporočil)
(1) Zavezanec za namene izmenjave
podatkov o računu iz 10. člena in podatkov o poslovnem prostoru iz
12. člena tega pravilnika komunicira z davčnim organom prek svoje dostopne
točke.
(2) Kot dostopna točka zavezanca se
šteje posamezna elektronska naprava za izdajanje računov zavezanca ali
informacijski sistem zavezanca (centralizirani model).
10. člen
(postopek izmenjave podatkov o računu)
Postopek izmenjave podatkov med zavezancem
in informacijskim sistemom davčnega organa za izdajo računa v skladu z ZDavPR
poteka v naslednjih korakih:
1.     
dostopna točka zavezanca pripravi podatke o računu in ustvari zaščitno
oznako izdajatelja računa;
2.     
dostopna točka zavezanca pripravi sporočilo s podatki o računu v obliki
datoteke XML ali JSON objekta in jo elektronsko podpiše z zasebnim ključem
namenskega digitalnega potrdila iz 2. člena tega pravilnika;
3.     
dostopna točka zavezanca vzpostavi povezavo TLS z informacijskim
sistemom davčnega organa;
4.     
po uspešno vzpostavljeni povezavi TLS se izvede klic spletne storitve;
5.     
informacijski sistem davčnega organa prejme in obdela sporočilo
zavezanca s podatki o računu. Če je sporočilo obdelano uspešno, ta sistem
pripravi sporočilo z odgovorom v obliki datoteke XML ali JSON objekta, ki
vsebuje enkratno identifikacijsko oznako računa. Sporočilo z odgovorom se
elektronsko podpiše z zasebnim ključem digitalnega potrdila davčnega organa in
pošlje dostopni točki zavezanca;
6.     
dostopna točka zavezanca prejme sporočilo z odgovorom in z javnim
ključem preveri elektronski podpis digitalnega potrdila davčnega organa;
7.     
fizična oseba, ki izda račun z uporabo elektronske naprave za izdajo
računov, izda kupcu račun z enkratno identifikacijsko oznako računa.
11. člen
(postopek v primeru napake pri izmenjavi
podatkov o računu)
(1) Če pri obdelavi sporočila s
podatki o računu iz prejšnjega člena pride do napake, informacijski sistem
davčnega organa vrne sporočilo z odgovorom v obliki datoteke XML ali JSON
objekta z opisom napake brez enkratne identifikacijske oznake računa.
(2) V primeru iz prejšnjega odstavka
zavezanec izda račun brez identifikacijske oznake računa. Napako mora odpraviti
in davčnemu organu naknadno poslati podatke o računu. Šteje se, da je račun pri
davčnem organu potrjen, ko od slednjega prejme sporočilo z odgovorom, ki
vsebuje enkratno identifikacijsko oznako računa.
12. člen
(postopek izmenjave podatkov o poslovnih
prostorih zavezanca)
Postopek izmenjave podatkov o poslovnih prostorih
zavezanca poteka v naslednjih korakih:
1.     
dostopna točka zavezanca pripravi podatke o poslovnem prostoru
zavezanca;
2.     
dostopna točka zavezanca pripravi sporočilo s podatki o poslovnem
prostoru zavezanca v obliki datoteke XML ali JSON objekta in jo elektronsko
podpiše z zasebnim ključem namenskega digitalnega potrdila iz 2. člena
tega pravilnika;
3.     
dostopna točka zavezanca vzpostavi povezavo TLS z informacijskim
sistemom davčnega organa;
4.     
po uspešno vzpostavljeni povezavi TLS se izvede klic spletne storitve;
5.     
informacijski sistem davčnega organa sprejme in obdela sporočilo s
podatki o poslovnem prostoru zavezanca. Če je sporočilo obdelano uspešno, ta
sistem pripravi sporočilo z odgovorom v obliki datoteke XML ali JSON objekta,
ki vsebuje potrdilo o prejemu podatkov. Sporočilo z odgovorom se elektronsko
podpiše z zasebnim ključem digitalnega potrdila davčnega organa in pošlje
dostopni točki zavezanca;
6.     
dostopna točka zavezanca prejme sporočilo z odgovorom in z javnim
ključem preveri elektronski podpis digitalnega potrdila davčnega organa;
7.     
postopek izmenjave podatkov o poslovnem prostoru zavezanca se konča.
13. člen
(postopek v primeru napake pri izmenjavi
podatkov o poslovnih prostorih)
(1) Če pri obdelavi sporočila s
podatki o poslovnih prostorih iz prejšnjega člena tega pravilnika pride do
napake, informacijski sistem davčnega organa vrne sporočilo z odgovorom v
obliki datoteke XML ali JSON objekta z opisom napake.
(2) V primeru iz prejšnjega odstavka
mora zavezanec odpraviti napako in davčnemu organu ponovno poslati podatke o
poslovnem prostoru zavezanca. Šteje se, da je davčnemu organu sporočil podatke
o poslovnem prostoru, ko od davčnega organa prejme potrdilo o prejemu podatkov.
14. člen
(najdaljši čas, ko dostopna točka
zavezanca čaka odgovor informacijskega sistema davčnega organa)
(1) Najdaljši čas, ko dostopna točka
zavezanca pri izmenjavi podatkov iz 10. člena tega pravilnika čaka
sporočilo z odgovorom informacijskega sistema davčnega organa, določi
zavezanec.
(2) Zavezanec pri določitvi
najdaljšega časa iz prejšnjega odstavka upošteva najdaljši čas dveh sekund, v
katerem mora informacijski sistem davčnega organa obdelati sporočilo s podatki
o računu in vrniti zavezancu sporočilo z odgovorom (čas od trenutka vstopa
sporočila v informacijski sistem davčnega organa do trenutka izhoda sporočila z
odgovorom iz informacijskega sistema davčnega organa), vrsto in prepustnost
spletne povezave, ki jo zavezanec uporablja za izmenjavo podatkov, ter
značilnosti svojega poslovnega procesa.
15. člen
(informacijski sistem davčnega organa)
(1) Informacijski sistem davčnega
organa je za izvajanje postopka potrjevanja računov dostopen v preizkusnem in
produkcijskem okolju.
(2) Preizkusno in produkcijsko okolje
informacijskega sistema davčnega organa imata različna naslova dostopnih točk
in uporabljata različna digitalna potrdila.
(3) Digitalna potrdila dostopne točke
informacijskega sistema davčnega organa se uporabljajo za vzpostavitev povezave
TLS z informacijskim sistemom davčnega organa in elektronsko podpisovanje
sporočil.
(4) Podatki med informacijskim
sistemom davčnega organa in dostopno točko zavezanca se izmenjujejo prek
spletne storitve z uporabo sporočil XML ali JSON sporočil.
16. člen
(povezovanje z informacijskim sistemom
davčnega organa)
(1) Za povezavo z informacijskim
sistemom davčnega organa mora imeti zavezanec zagotovljen dostop do internetnega
omrežja in ustrezno prepustnost povezave.
(2) Ustrezno prepustnost povezave iz
prejšnjega odstavka določi zavezanec na podlagi števila sporočil v sekundi med
največjo obremenitvijo v skladu s 14. členom tega pravilnika.
(3) Programska rešitev zavezanca mora
za izvajanje postopka elektronske izmenjave podatkov o računih iz
10. člena in podatkov o poslovnih prostorih iz 12. člena tega
pravilnika izpolnjevati naslednje pogoje:
-       
za izmenjavo XML sporočil po protokolu SOAP:
1.     
standard kreiranja odjemalca: WS-I,
2.     
tip servisa: document-literal in
3.     
aplikacijski protokol: SOAP/HTTPS (SOAP 1.1);
-       
za izmenjavo JSON sporočil na način REST:
1.     
standard kreiranja JSON objekta: json-shema v4,
2.     
standard podpisovanja JSON objekta: JSON Web Signature in
3.     
aplikacijski protokol: HTTPS.
(4) Finančna uprava Republike
Slovenije objavi tehnične specifikacije za izmenjavo podatkov o računih iz
10. člena in podatkov o poslovnih prostorih iz 12. člena tega pravilnika
na portalu eDavki.
17. člen
(sporočila o napakah)
V primeru napake pri obdelavi sporočila s
podatki o računu iz 11. člena in sporočila s podatki o poslovnem prostoru
zavezanca iz 13. člena tega pravilnika informacijski sistem davčnega
organa dostopni točki zavezanca vrne eno izmed naslednjih sporočil o napakah:
1.     
sporočilo ni v skladu s shemo XML;
2.     
sporočilo ni v skladu s shemo JSON;
3.     
digitalni podpis ni ustrezen;
4.     
identifikator digitalnega potrdila ni ustrezen;
5.     
digitalno potrdilo je preklicano;
6.     
digitalnemu potrdilu je potekla veljavnost;
7.     
davčna številka v sporočilu ni enaka davčni številki iz digitalnega
potrdila;
8.     
podatki o poslovnem prostoru niso posredovani;
9.     
sistemska napaka pri obdelavi sporočila.
VIII. OBVESTILO O OBVEZNOSTI IZDAJE RAČUNA IN OBVEZNOSTI
KUPCA, DA PREVZAME IN ZADRŽI IZDANI RAČUN
18. člen
(vsebina in oblika obvestila)
(1) Obvestilo o obveznosti
izdaje računa in obveznosti kupca, da prevzame in zadrži izdani račun iz prvega
odstavka 12. člena ZDavPR, je v velikosti najmanj 148 x 210 mm (format A5). V
primeru premičnega prostora je obvestilo lahko v velikosti najmanj 74 x 105 mm
(format A7).
(2) Obvestilo iz prejšnjega odstavka
je razdeljeno na dva dela.
(3) V zgornjem delu obvestila
je na ozadju, ki je v barvi 355 C po barvni lestvici Pantone, navedeno besedilo
»Prodajalec mora za dobavo blaga ali storitev izdati račun in ga izročiti
kupcu. Kupec mora prevzeti račun in ga zadržati neposredno po odhodu iz
poslovnega prostora.«. Pod besedilom je v obliki QR kode in v obliki besedila
zapisan spletni naslov www.fu.gov. si/blagajne. Črke besedila so v beli barvi.
(4) V spodnjem delu obvestila je na
ozadju, ki je v črni barvi, navedeno besedilo »Vklopi razum, zahtevaj račun!«.
Črke besedila so v beli barvi. V desnem kotu je na belem ozadju vrisan stiliziran
simbol za vklop. Simbol za vklop je v barvi 355 C po barvni lestvici Pantone.
(5) Na obvestilu je uporabljena
neserifna tipografija črk.
(6) Vsebina in oblika obvestila o
obveznosti izdaje računa in obveznosti kupca, da prevzame in zadrži izdani račun
sta določeni v Prilogi III k temu pravilniku, ki je njegov sestavni del.

Priloga
I: Vsebina in oblika sporočila s podatki o računu
Priloga
II: Vsebina in oblika sporočila s podatki o poslovnem prostoru zavezanca
Priloga III: Vsebina in oblika obvestila o obveznosti izdaje
računa in obveznosti kupca, da prevzame in zadrži račun

Pravilnik o izvajanju Zakona o davčnem
potrjevanju računov (Uradni list RS, št. 60/15) vsebuje naslednjo končno določbo:
»IX. KONČNA DOLOČBA
19. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o izvajanju
Zakona o davčnem potrjevanju računov (Uradni list RS, št. 75/15) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvajanju Zakona o davčnem potrjevanju računov (Uradni list RS,
št. 90/15) vsebuje naslednjo prehodno in
končni določbi:
»PREHODNA IN KONČNI DOLOČBI
4. člen
Ne glede na sedmi odstavek 5. člena
pravilnika se računi, izdani za opravljene storitve prek avtomatov, do
30. junija 2016 štejejo za potrjene pri davčnem organu, ko zavezanec
davčnemu organu pošlje vsaj podatke o davčni številki zavezanca, datumu izdaje
računa, zaporedni številki računa in vrednosti za plačilo.
5. člen
Sedmi odstavek 5. člena pravilnika
preneha veljati 31. decembra 2022.
6. člen
Ta pravilnik začne veljati naslednji dan po
objavi v Uradnem listu Republike Slovenije.«.