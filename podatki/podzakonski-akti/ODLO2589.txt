1. člen
(vsebina)
(1) Ta odlok določa ukrep, vlagatelje, upravičence, pogoje in
postopek dodelitve finančne pomoči za nadomestilo škode v čebelarstvu v letu
2021, ki je posledica slabih vremenskih razmer, zaradi česar se je zmanjšalo
medenje medovitih rastlin.
(2) Sredstva iz tega odloka se dodelijo po pravilih o
dodeljevanju pomoči de minimis v skladu z Uredbo Komisije (EU) št.
1408/2013 z dne 18. decembra 2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL
L št. 352 z dne 24. 12. 2013, str. 9), zadnjič spremenjeno z Uredbo Komisije
(EU) 2019/316 z dne 21. februarja 2019 o spremembi Uredbe (EU) 1408/2013 o
uporabi členov 107 in 108 Pogodbe o delovanju Evropske unije pri pomoči de
minimis v kmetijskem sektorju (UL L št. 51 I z dne 22. 2. 2019, str. 1), (v
nadaljnjem besedilu: Uredba 1408/2013/EU).
2. člen
(pomen izrazov)
Izrazi, uporabljeni v tem odloku, pomenijo:
-       
kmetijska dejavnost je primarna proizvodnja kmetijskih proizvodov, ki so
navedeni v Prilogi I Pogodbe o delovanju Evropske unije (Prečiščena različica
Pogodbe o delovanju EU, UL C št. 202 z dne 7. 6. 2016, str. 47), razen ribiških
proizvodov in proizvodov iz ribogojstva iz Uredbe (EU) št. 1379/2013 Evropskega
parlamenta in Sveta z dne 11. decembra 2013 o skupni ureditvi trgov za ribiške
proizvode in proizvode iz ribogojstva in o spremembi uredb Sveta (ES) št.
1184/2006 in (ES) št. 1224/2009 ter razveljavitvi Uredbe Sveta (ES) št.
104/2000 (UL L št. 354 z dne 28. 12. 2013, str. 1), zadnjič spremenjene z
Uredbo (EU) 2020/560 Evropskega parlamenta in Sveta z dne 23. aprila 2020 o
spremembi uredb (EU) št. 508/2014 in (EU) št. 1379/2013 glede posebnih ukrepov
za ublažitev vpliva izbruha COVID-19 na sektor ribištva in akvakulture (UL L
št. 130 z dne 24. 4. 2020, str. 11);
-       
enotno podjetje je podjetje v skladu z drugim odstavkom 2. člena Uredbe
1408/2013/EU;
-       
čebelar je pravna ali fizična oseba, kot je opredeljena v 4. točki 3.
člena Pravilnika o označevanju čebelnjakov in stojišč (Uradni list RS, št.
117/08, 55/13 in 92/15).
3. člen
(vlagatelj in upravičenec)
(1) Vlagatelj je čebelar, ki je vpisan v Centralni register
čebelnjakov.
(2) Upravičenec je vlagatelj, ki izpolnjuje pogoje za
pridobitev sredstev iz tega odloka.
4. člen
(pogoji za pridobitev sredstev)
(1) Za pridobitev sredstev po tem odloku mora imeti vlagatelj
na dan 30. junija 2021 v Centralnem registru čebelnjakov prijavljenih najmanj
10 čebeljih družin. Upošteva se število čebeljih družin v čebelnjakih, ki jih
je vlagatelj v skladu s predpisi, ki urejajo označevanje čebelnjakov in
stojišč, sporočil od 31. oktobra 2020 do vključno 30. junija 2021. Podatke za
odločanje o pomoči pridobi Agencija Republike Slovenija za kmetijske trge in
razvoj podeželja (v nadaljnjem besedilu: agencija) pred začetkom roka za oddajo
vloge iz Centralnega registra čebelnjakov, ki ga vodi Uprava za varno hrano,
veterinarstvo in varstvo rastlin.
(2) Če vlagatelj uveljavlja finančno pomoč za ekološkega
čebelarja, mora imeti na dan 30. junija 2021 veljaven certifikat o ekološki
pridelavi čebeljih proizvodov v letu 2021.
(3) Če je vlagatelj fizična oseba, ki ima na dan 30. junija
2021 prijavljenih 150 ali več čebeljih družin in je na dan 30. junija 2021 v
skladu s predpisom, ki ureja pokojninsko in invalidsko zavarovanje, ter
predpisom, ki ureja zdravstveno zavarovanje, kot zavarovanec uvrščen pod šifre
007, 051, 052, 064 in 065, lahko uveljavlja višjo finančno pomoč v skladu s
petim odstavkom 5. člena tega odloka.
(4) Na dan oddaje vloge mora biti vlagatelj kot nosilec ali
namestnik nosilca ali član kmetije vpisan v Register kmetijskih gospodarstev (v
nadaljnjem besedilu: RKG) v skladu z zakonom, ki ureja kmetijstvo. Na dan
oddaje vloge mora imeti vlagatelj urejen vpis v RKG v skladu z zakonom, ki
ureja kmetijstvo, in pravilnikom, ki ureja vpis v RKG.
(5) Agencija med postopkom do izdaje odločb preveri podatke o
izpolnjevanju pogojev iz tretjega in četrtega odstavka tega člena iz Registra
kmetijskih gospodarstev.
(6) Vlagatelj mora biti imetnik transakcijskega računa v
skladu z zakonom, ki ureja kmetijstvo.
(7) Vlagatelj na dan vložitve vloge ne sme imeti neporavnanih
davčnih obveznosti in drugih denarnih nedavčnih obveznosti v skladu z zakonom,
ki ureja finančno upravo, v višini, ki presega 50 eurov.
5. člen
(finančne določbe)
(1) Za pomoč iz tega odloka se zagotovijo sredstva do
1.283.874 eurov.
(2) Finančna pomoč za upravičenca iz 3. člena tega odloka, ki
ima na dan 30. junija 2021 prijavljenih 10 čebeljih družin ali več, znaša pomoč
do največ 6,5 eura na čebeljo družino.
(3) Ne glede na prejšnji odstavek znaša finančna pomoč za
upravičenca iz 3. člena tega odloka, ki uveljavlja pomoč za ekološkega
čebelarja in ki ima na dan 30. junija 2021 prijavljenih 10 čebeljih družin ali
več, znaša pomoč do največ 13 eurov na čebeljo družino.
(4) Ne glede na drugi odstavek tega člena znaša finančna
pomoč za upravičenca iz 3. člena tega odloka, ki je pravna oseba ali samostojni
podjetnik posameznik in ima na dan 30. junija 2021 prijavljenih 150 čebeljih
družin ali več, znaša pomoč do največ 9 eurov na čebeljo družino.
(5) Ne glede na drugi odstavek tega člena znaša finančna
pomoč za upravičenca iz 3. člena tega odloka, ki je fizična oseba in ima na dan
30. junija 2021 prijavljenih 150 čebeljih družin ali več ter izpolnjuje pogoj
iz tretjega odstavka prejšnjega člena, znaša pomoč do največ 9 eurov na čebeljo
družino.
(6) Če izračunana skupna višina pomoči upravičencem iz 3.
člena tega odloka preseže razpoložljiva sredstva iz prvega odstavka tega člena,
se višina pomoči vsem upravičencem sorazmerno zmanjša.
(7) Poleg pomoči po tem odloku se v zvezi z istimi
upravičenimi stroški istemu upravičencu ne sme dodeliti še državna pomoč, če bi
se zaradi seštevanja teh pomoči presegla intenzivnost pomoči, določena za
posebne okoliščine vsakega primera v pravnih aktih Evropske unije.
(8) Skupni znesek vseh pomoči de minimis v kmetijstvu,
ki se odobri in izplača upravičencu ali enotnemu podjetju upravičenca, ne sme
presegati zgornjih mej iz 3. člena Uredbe 1408/2013/EU. Ne glede na določbe od
drugega do petega odstavka tega člena se pomoč ustrezno zniža, če bi bila z
odobreno finančno pomočjo po tem odloku presežena omejitev iz tega odstavka.
(9) Če je upravičenec ali enotno podjetje upravičenca dejavno
v kmetijski dejavnosti in je poleg tega dejavno v enem ali več sektorjih ali
opravlja dejavnosti, ki spadajo na področje uporabe Uredbe Komisije (EU) št.
1407/2013 z dne 18. decembra 2013 o uporabi členov 107 in 108 Pogodbe o
delovanju Evropske unije pri pomoči de minimis (UL L št. 352 z dne 24.
12. 2013, str. 1), zadnjič spremenjene z Uredbo Komisije (EU) 2020/972 z dne 2.
julija 2020 o spremembi Uredbe (EU) št. 1407/2013 v zvezi s podaljšanjem njene
veljavnosti in o spremembi Uredbe (EU) št. 651/2014 v zvezi s podaljšanjem
njene veljavnosti in ustreznimi prilagoditvami (UL L št. 215 z dne 7. 7. 2020,
str. 3), (v nadaljnjem besedilu: Uredba 1407/2013/EU), se pomoč de minimis,
dodeljena v skladu s tem odlokom, lahko kumulira s pomočjo de minimis,
dodeljeno sektorjem ali dejavnostim, ki spadajo na področje uporabe Uredbe
1407/2013/EU, do zgornje meje, določene v Uredbi 1407/2013/EU, če je z
ločitvijo dejavnosti ali stroškov zagotovljeno, da kmetijska dejavnost ne
prejema pomoči de minimis, dodeljene v skladu z Uredbo 1407/2013/EU.
(10) Če je upravičenec ali enotno podjetje upravičenca
dejavno v kmetijski dejavnosti in je poleg tega dejavno v sektorju ribištva in
akvakulture, se pomoč de minimis, dodeljena v skladu s tem odlokom,
lahko kumulira s pomočjo de minimis, dodeljeno sektorju ribištva in
akvakulture, do zgornje meje, določene v Uredbi Komisije (EU) št. 717/2014 z
dne 27. junija 2014 o uporabi členov 107 in 108 Pogodbe o delovanju Evropske
unije pri pomoči de minimis v sektorju ribištva in akvakulture (UL L št.
190 z dne 28. 6. 2014, str. 45), zadnjič spremenjeni z Izvedbeno uredbo
Komisije (EU) 2020/2008 z dne 8. decembra 2020 o spremembi uredb (EU) št.
702/2014, (EU) št. 717/2014 in (EU) št. 1388/2014 v zvezi z obdobjem njihove
uporabe in drugimi ustreznimi prilagoditvami (UL L št. 414 z dne 9. 12. 2020,
str. 15), (v nadaljnjem besedilu: Uredba 717/2014/EU), če je z ločitvijo dejavnosti
ali stroškov zagotovljeno, da kmetijska dejavnost ne prejema pomoči de
minimis, dodeljene v skladu z Uredbo 717/2014/EU.
6. člen
(postopek za pridobitev sredstev)
(1) Vloga za pridobitev sredstev se odda na obrazcu »Vloga za
finančno pomoč za nadomestilo škode v čebelarstvu v letu 2021«, ki je kot
Priloga sestavni del tega odloka, in sicer najpozneje do 27. oktobra 2021.
(2) Vlagatelj pošlje vlogo po pošti kot priporočeno pošiljko
na naslov: Agencija RS za kmetijske trge in razvoj podeželja, Dunajska cesta
160, 1000 Ljubljana, s pripisom »Finančna pomoč za nadomestilo škode v
čebelarstvu v letu 2021« ali jo odda osebno v sprejemni pisarni agencije v času
uradnih ur.
(3) Vlogo lahko vlagatelj ali njegov pooblaščenec izpolni in
vloži na agencijo tudi v elektronski obliki, podpisano s kvalificiranim
elektronskim podpisom. Priloge se predložijo kot skenogram.
(4) Za elektronsko izpolnjevanje in elektronsko vložitev vlog
agencija vzpostavi vstopno spletno mesto na naslovu https://e-kmetija.gov.si, na
katerem se vlagatelj ali njegov pooblaščenec za elektronsko vložitev s
sredstvom elektronske identifikacije prijavi v informacijski sistem agencije,
ima dostop do vseh podatkov, potrebnih za izpolnitev vloge, izvede elektronski
vnos, vključno s kvalificiranim elektronskim podpisom, in vloži vlogo v
informacijski sistem agencije, ki ga obvesti o uspešni vložitvi vloge.
(5) Če vlogo vlaga pooblaščenec za elektronsko vložitev, se
pred elektronsko vložitvijo vloge registrira pri agenciji. Pooblaščenec za
elektronsko vložitev pri vnosu vloge izpolni pooblastilo za dostop in uporabo
informacijskega sistema agencije. S podpisom na vlogi vlagatelj ali njegov
pooblaščenec za elektronsko vložitev potrdi pravilnost vnosa podatkov. Podrobna
navodila o prijavi v informacijski sistem in izpolnjevanju vloge v njem ter
vlaganju vloge se objavijo na osrednjem spletnem mestu državne uprave.
(6) Kot sredstvo elektronske identifikacije se šteje sredstvo
elektronske identifikacije ravni zanesljivosti srednja ali visoka oziroma drug
način elektronske identifikacije za dostop do elektronskih storitev ravni
zanesljivosti srednja ali visoka, v skladu s predpisi na področju elektronske
identifikacije in storitev zaupanja.
(7) Na vlogi vlagatelj in nosilec kmetijskega gospodarstva s
podpisom izjavljata, da potrjujeta točnost podatkov in navedb glede enotnega
podjetja v skladu z drugim odstavkom 2. člena Uredbe 1408/2013/EU.
7. člen
(odločba)
O izpolnjevanju pogojev odloči agencija do 5. decembra 2021.
V odločbi se navede, da gre za pomoč de minimis v kmetijskem sektorju po
Uredbi 1408/2013/EU, pri čemer navede njen naslov in mesto objave v Uradnem
listu Evropske unije.
8. člen
(preveritev pred odobritvijo pomoči in poročanje)
(1) Agencija pred odobritvijo pomoči preveri višino že
dodeljene pomoči de minimis za posameznega vlagatelja v evidenci pomoči de
minimis za kmetijstvo in ribištvo, ki jo vodi Ministrstvo za kmetijstvo,
gozdarstvo in prehrano (v nadaljnjem besedilu: ministrstvo), za pomoč de
minimis v drugih gospodarskih sektorjih pa v evidenci pomoči de minimis,
ki jo vodi Ministrstvo za finance.
(2) Za vlagatelje, ki so enotno podjetje, agencija pred
odobritvijo pomoči preveri, ali že dodeljena pomoč de minimis za vsa
podjetja v okviru enotnega podjetja ne presega zgornjih mej iz 3. člena Uredbe
1408/2013/EU.
(3) Agencija v 15 dneh po izplačilu pomoči de minimis
posameznemu upravičencu poroča ministrstvu o dodeljenih pomočeh na način, ki ga
ministrstvo objavi na osrednjem spletnem mestu državne uprave GOV.SI.
9. člen
(hramba dokumentacije)
Agencija vodi in hrani evidence z informacijami in dokazili o
individualni pomoči de minimis deset let od dneva dodelitve zadnje
pomoči v skladu s tem odlokom.
KONČNA DOLOČBA
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-46/2021
Ljubljana, dne 14. oktobra 2021
EVA 2021-2330-0102
Vlada Republike Slovenije
Janez Janša
predsednik

Priloga:
Vloga za finančno pomoč za nadomestilo škode v čebelarstvu v letu 2021