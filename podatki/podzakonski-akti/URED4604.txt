I. SPLOŠNE DOLOČBE
1. člen
(namen uredbe)
Ta uredba določa z namenom, da se prepreči čezmerna izpostavljenost
delavcev in prebivalstva zaradi nezadostnega nadzora nad visokoaktivnimi viri
sevanja in viri sevanja neznanega izvora ter da se prepreči velika premoženjska
škoda zaradi odpravljanja posledic onesnaženja nad predpisano mejo, zahteve in
pravila ravnanja glede ukrepov varstva pred sevanji, ki jih morata upoštevati
prejemnik in organizator prevoza pri uvozu ali vnosu odpadnih kovin v Republiko
Slovenijo, pri tranzitu pošiljk odpadnih kovin s povišanim sevanjem in pri
domačem prometu s takimi pošiljkami, v skladu z Direktivo Sveta
2003/122/EURATOM z dne 22. decembra 2003 o nadzoru visokoaktivnih zaprtih
radioaktivnih virov in virov sevanja neznanega izvora (UL L št. 346 z dne 31.
12. 2003, str. 57).
2. člen
(področje uporabe)
(1) Ta uredba se uporablja za odpadne kovine, ki nastajajo na
območju Republike Slovenije in zunaj Republike Slovenije ter so kot odpadki
namenjene v skladiščenje pred njihovo nadaljnjo predelavo ali neposredno v
predelavo v napravo za proizvodnjo železa, jekla ali barvnih kovin na območju
Republike Slovenije oziroma na območju držav članic EU. 
(2) Ta uredba se uporablja tudi za pošiljke odpadnih kovin s
povišanim sevanjem, ki so na območju Republike Slovenije v tranzitu. 
(3) Za vprašanja v zvezi z ravnanjem pri pošiljanju odpadnih
kovin, ki niso posebej urejena s to uredbo, se uporablja predpis, ki ureja
pošiljanje odpadkov, za vprašanja v zvezi s predelavo odpadnih kovin v napravah
za proizvodnjo železa, jekla ali barvnih kovin pa predpis, ki ureja ravnanje z
odpadki. 
(4) Za vprašanja v zvezi z meritvami radioaktivnosti pošiljk
odpadnih kovin, ki niso posebej urejena s to uredbo, se uporabljata predpis, ki
ureja monitoring radioaktivnosti, ter predpis, ki ureja uporabo virov sevanja
in sevalne dejavnosti.
3. člen
(pojmi)
V tej uredbi uporabljeni pojmi pomenijo: 
1.     
izvajalec meritev radioaktivnosti pošiljk odpadnih kovin (v nadaljnjem
besedilu: izvajalec meritev) je pravna oseba, ki je pridobila pooblastilo za
izvajanje monitoringa meritev radioaktivnosti sekundarnih kovinskih surovin v
skladu s predpisom, ki ureja monitoring radioaktivnosti; 
2.     
notranji promet je promet pošiljk odpadnih kovin med pošiljatelji in
prejemniki na območju Republike Slovenije; 
3.     
meritve radioaktivnosti so meritve hitrosti doze sevanja gama; 
4.     
hitrost doze sevanja gama (v nadaljnjem besedilu: hitrost doze) je
opredeljena v predpisu, ki ureja sevalne dejavnosti; 
5.     
odpadne kovine so odpadki, ki se v skladu s klasifikacijskim seznamom
odpadkov iz predpisa, ki ureja ravnanje z odpadki, uvrščajo v skupini odpadkov
s številkama 19 12 02 (železne kovine) in 19 12 03 (barvne kovine) ter so
podrobneje opredeljeni v prilogi 1, ki je sestavni del te uredbe; 
6.     
organizator prevoza je tisti, ki organizira prevoz ali opravlja druge
storitve v zvezi s prevozom pošiljk odpadnih kovin; 
7.     
poročilo o meritvah ionizirajočega sevanja pošiljke odpadnih kovin (v
nadaljnjem besedilu: poročilo o meritvah) je poročilo o izvedbi meritev
radioaktivnosti pošiljk sekundarnih kovinskih surovin, ki ga izdela izvajalec
meritev v skladu s predpisom, ki ureja monitoring radioaktivnosti; 
8.     
pošiljka odpadnih kovin je prevozno sredstvo, naloženo z odpadnimi
kovinami, in sicer v železniškem prometu vsak posamezen vagon, v cestnem pa
vsako posamezno motorno ali priklopno vozilo, s katerimi se prevažajo odpadne
kovine; 
9.     
prejemnik je fizična ali pravna oseba, ki prejme pošiljko odpadnih
kovin; 
10.  
tranzit je prevoz pošiljk odpadnih kovin čez ozemlje Republike Slovenije
iz držav članic EU v druge države članice EU ali v tretje države in iz tretjih
držav v države članice EU; 
11.  
vnos je prevzem pošiljke odpadnih kovin, ki prihaja v Republiko
Slovenijo iz države članice EU in ima carinski status Skupnostnega blaga.
4. člen
(vstopni prehodi za odpadne kovine)
Pošiljke odpadnih kovin smejo vstopati v Republiko Slovenijo
le na mejnih prehodih za mednarodni blagovni promet.
II. PRAVILA RAVNANJA PRI POŠILJANJU ODPADNIH KOVIN
5. člen
(obveznosti prejemnika pošiljke odpadnih kovin)
(1) Prejemnik mora zagotoviti, da izvajalec meritev v skladu
s svojim programom meritev izvede meritve radioaktivnosti vsake pošiljke
odpadnih kovin, ki se uvozi ali vnese na ozemlje Slovenije. Prejemnik mora od
izvajalca meritev pridobiti poročilo o teh meritvah. 
(2) Kadar gre v primerih iz prejšnjega odstavka za uvoz
pošiljk odpadnih kovin, mora prejemnik ali njegov zastopnik pred odobritvijo za
te pošiljke s strani carinskega organa ene od carinsko dovoljenih rab ali
uporab, ki pa ni izvoz, ponovni izvoz ali tranzit predložiti poročilo o
meritvah pristojnemu carinskemu organu. 
(3) Prejemnik mora za vsako pošiljko odpadnih kovin v
notranjem prometu zagotoviti, da izvajalec meritev v skladu s svojim programom
meritev izvede meritev radioaktivnosti pošiljke odpadnih kovin, preden
prejemnik začne s predelavo odpadnih kovin iz take pošiljke, pri čemer se za
predelavo odpadnih kovin šteje pridobivanje kovin in njihovih spojin z
recikliranjem odpadnih kovin. Prejemnik mora od izvajalca meritev pridobiti
poročilo o meritvah, če izmerjene vrednosti radioaktivnosti pošiljke odpadnih
kovin presegajo vrednosti iz prvega odstavka 8. člena te uredbe. 
(4) Prejemnik krije vse stroške izvedbe meritve
radioaktivnosti pošiljke odpadnih kovin, ki se izvajajo v zvezi s pošiljko
odpadnih kovin, prav tako pa tudi vse morebitne stroške ukrepov varstva pred
sevanji, ki mu jih odredi inšpekcija Uprave Republike Slovenije za jedrsko
varnost (v nadaljnjem besedilu: URSJV) v zvezi z ravnanjem z zavrnjeno pošiljko
odpadnih kovin. 
(5) Prejemnik mora poročilo o meritvah shraniti za najmanj
tri leta od njegove izdaje.
6. člen
(letno poročanje)
Izvajalec meritev mora najpozneje do 15. februarja v tekočem
letu URSJV predložiti letno poročilo o meritvah za preteklo leto in v njem
navesti podatke o: 
-       
številu in vrsti pošiljk odpadnih kovin, za katere je zagotovil meritev
radioaktivnosti, 
-       
rezultatih meritev radioaktivnosti pošiljk odpadnih kovin, ki so bile
zavrnjene zaradi preseganja ravni sevanja v skladu s to uredbo.
7. člen
(obveznosti organizatorja prevoza pošiljke odpadnih kovin v
tranzitu)
(1) Če je bil organizator prevoza pošiljke odpadnih kovin, ki
je organiziral njen tranzit čez Republiko Slovenijo, obveščen, da so pristojni
organi države članice EU ali tretje države zavrnili nadaljnji prevoz pošiljke
odpadnih kovin zaradi povišane radioaktivnosti, mora obvestiti URSJV o
zavrnitvi pošiljke odpadnih kovin in ukrepih, ki so mu bili v zvezi z
zavrnitvijo odrejeni. 
(2) Organizator prevoza pošiljke odpadnih kovin iz prejšnjega
odstavka mora zagotoviti izvedbo in kriti vse stroške ukrepov varstva pred
sevanji, ki mu jih odredi inšpektor URSJV v zvezi z ravnanjem z zavrnjeno
pošiljko odpadnih kovin.
8. člen
(zavrnitev pošiljke odpadnih kovin)
(1) Če izvajalec meritev na podlagi meritev radioaktivnosti
ugotovi, da hitrost doze na površini pošiljke odpadnih kovin več kot za 50%
presega hitrost doze naravnega ozadja, mora o tem obvestiti URSJV. 
(2) Če gre v primeru iz prejšnjega odstavka za uvoz odpadnih
kovin, carinski organ pošiljke odpadnih kovin ne sprosti v prosti promet,
prejemnik pa mora zagotoviti njeno vrnitev pošiljatelju, pri čemer URSJV o tem
obvesti pristojni upravni organ države, iz katere je pošiljka odpadnih kovin
prišla oziroma v katero se vrača. 
(3) Če gre v primeru iz prvega odstavka tega člena za vnos
odpadnih kovin, mora prejemnik zagotoviti, da se pošiljka odpadnih kovin vrne v
državo, iz katere je prišla, URSJV pa o zavrnitvi pošiljke odpadnih kovin
obvesti pristojni upravni organ države, iz katere je pošiljka odpadnih kovin
prišla. 
(4) Če je kraj odprave pošiljke odpadnih kovin iz drugega in
tretjega odstavka tega člena na območju Republike Slovenije, URSJV odredi
ukrepe varstva pred sevanjem osebi, ki je pošiljko odpadnih kovin odpravila. 
(5) Če iz poročila o meritvah izhaja, da je najvišja vrednost
sevanja na površini več kot 50-krat večja od hitrosti doze naravnega ozadja ali
da je hitrost doze na mestu voznika oziroma spremljevalnega osebja več kot
5-krat večja od hitrosti doze naravnega ozadja, mora prejemnik na svoje stroške
nemudoma zagotoviti ukrepe varstva pred sevanji na kraju, na katerem je
pošiljka odpadnih kovin, če mu jih odredi pristojni inšpektor.
9. člen
(obveščanje o izvajalcih meritev)
(1) URSJV mora imeti na svojih spletnih straneh objavljen
seznam pooblaščenih izvajalcev meritev. 
(2) URSJV vsako leto najpozneje do 5. januarja pošlje
pristojnemu carinskemu organu seznam pooblaščenih izvajalcev meritev.
III. VSEBINA POROČILA O MERITVAH
10. člen
(poročilo o meritvah)
(1) Poročilo o meritvah lahko izdela samo izvajalec meritev. 
(2) Poročilo o meritvah mora vsebovati najmanj naslednje
podatke: 
-       
kraj in datum meritve, 
-       
izvajalec meritve radioaktivnosti, 
-       
vrsta odpadnih kovin, 
-       
količina odpadnih kovin, 
-       
pošiljatelj pošiljke odpadnih kovin, 
-       
prevoznik pošiljke odpadnih kovin, 
-       
organizator prevoza pošiljke odpadnih kovin, 
-       
prejemnik pošiljke odpadnih kovin, 
-       
registrska številka motornega ali priklopnega vozila, če gre za cestni
prevoz, ali številka tovorne listine železniškega vagona, če gre za pošiljanje
odpadnih kovin po železnici, 
-       
hitrost doze naravnega ozadja na merilnem mestu, 
-       
opis, kako so bile morebitne izmerjene povišane hitrosti doz prostorsko
razporejene po površini pošiljke odpadnih kovin (enakomerno, na enem samem
mestu ipd.), 
-       
najvišja izmerjena hitrost doze na površini pošiljke odpadnih kovin, 
-       
izmerjena hitrost doze na mestu voznika oziroma na mestu spremljevalnega
osebja, 
-       
uporabljeni merilnik sevanja, 
-       
predlog ukrepov varstva pred sevanjem. 
(3) Izvajalec meritev mora eno kopijo poročila o meritvah
hraniti najmanj tri leta od njegove izdaje.
IV. NADZOR
11. člen
(inšpektorji in nadzor)
Izvajanje te uredbe nadzirajo inšpektorji URSJV, pristojni za
sevalno in jedrsko varnost in carinski organi.
V. KAZENSKE DOLOČBE
12. člen
(prekrški)
(1) Z globo od 12.000 do 120.000 eurov se za prekršek
kaznujejo: 
1.     
prejemnik, ki je pravna oseba ali samostojni podjetnik posameznik, če: 
- 
ne zagotovi izvedbe meritev radioaktivnosti pošiljke odpadnih kovin, ki
jo uvaža ali vnaša ali ne pridobi poročila o teh meritvah v skladu s prvim
odstavkom 5. člena, 
- 
sam ali njegov zastopnik pošiljko odpadnih kovin, ki jo uvaža, predloži
za carinsko dovoljeno rabo ali uporabo, ki ni izvoz, ponovni izvoz ali tranzit
brez predložitve poročil o meritvah pristojnemu carinskemu organu v skladu z
drugim odstavkom 5. člena, 
- 
za pošiljko odpadnih kovin v notranjem prometu ne zagotovi meritev pred
predelavo kovinskega materiala iz take pošiljke ali od izvajalca meritev ne
pridobi poročila o meritvah, če rezultati meritev presegajo vrednosti iz prvega
odstavka 8. člena te uredbe, v skladu s tretjim odstavkom 5. člena, 
- 
ne hrani poročila o meritvah v skladu s petim odstavkom 5. člena, 
- 
ne zagotovi vrnitve pošiljke odpadnih kovin pošiljatelju, če gre pri
uvozu odpadnih kovin za primer iz drugega odstavka 8. člena, 
- 
ne zagotovi, da se pošiljka odpadnih kovin vrne v državo, iz katere je
prišla, če gre za vnos odpadnih kovin iz tretjega odstavka 8. člena, 
- 
ne zagotovi nemudoma ukrepov varstva pred sevanji na kraju, na katerem
je pošiljka odpadnih kovin, ki mu jih je odredil pristojni inšpektor v skladu s
petim odstavkom 8. člena; 
2.     
organizator prevoza pošiljke odpadnih kovin, ki je pravna oseba ali
samostojni podjetnik posameznik, če: 
- 
ne obvesti URSJV o zavrnitvi pošiljke odpadnih kovin in ukrepih, ki so
mu bili v zvezi z zavrnitvijo odrejeni, v skladu s prvim odstavkom 7. člena ali
- 
ne zagotovi izvedbe ali ne krije vseh stroškov ukrepov varstva pred
sevanji, ki mu jih odredil inšpektor URSJV v zvezi z ravnanjem z zavrnjeno
pošiljko odpadnih kovin, v skladu z drugim odstavkom 7. člena; 
3.     
pravna oseba ali samostojni podjetnik posameznik, ki je na ozemlju
Republike Slovenije odpravil pošiljko odpadnih kovin, če ne zagotovi izvedbe
ukrepov varstva pred sevanjem, ki jih je v zvezi s pošiljko odpadnih kovin
odredila URSJV v skladu s četrtim odstavkom 8. člena; 
4.     
izvajalec meritev, ki je pravna oseba ali samostojni podjetnik
posameznik, če: 
- 
ne predloži letnega poročila o meritvah za preteklo leto v roku iz 6.
člena ali ga ne izdela v skladu s 6. členom ali 
- 
ne hrani poročila o meritvah v skladu s tretjim odstavkom 10. člena te
uredbe. 
(2) Z globo od 1.200 do 4.100 eurov se za prekršek iz
prejšnjega odstavka kaznuje tudi odgovorna oseba prejemnika pošiljke odpadnih
kovin, organizatorja prevoza pošiljke odpadnih kovin, pravne osebe ali
samostojnega podjetnika posameznika, ki je na ozemlju Republike Slovenije
odpravil pošiljko odpadnih kovin, ali izvajalca meritev.
VI. KONČNA DOLOČBA
13. člen
(končna določba)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2008.
Št. 00719-87/2007/8
Ljubljana, dne 6. septembra 2007
EVA 2007-2511-0169
Vlada Republike Slovenije
Janez Janša l.r. 
Predsednik

Priloga
1: Podrobnejši opis odpadnih kovin, ki se uvrščajo v skupini odpadkov s
številkama 19 12 02 in 19 12 03