I. SPLOŠNE DOLOČBE
1. člen
(vsebina)
Ta uredba podrobneje določa načine in pogoje za zagotavljanje
nekaterih pravic beguncem in osebam s priznano subsidiarno zaščito (v
nadaljnjem besedilu: osebe s priznano mednarodno zaščito), in sicer pravice do:
1.     
informiranja;
2.     
prebivanja v Republiki Sloveniji;
3.     
nastanitve v integracijski hiši ali drugih nastanitvenih zmogljivostih
urada Vlade Republike Slovenije, pristojnega za oskrbo in integracijo migrantov
(v nadaljnjem besedilu: urad);
4.     
denarnega nadomestila za zasebno nastanitev;
5.     
izobraževanja;
6.     
pomoči pri vključevanju v okolje;
7.     
tečaja spoznavanja slovenske družbe;
8.     
tečaja slovenskega jezika;
9.     
enkratnega opravljanja preizkusa znanja slovenskega jezika;
10.  
kritja drugih stroškov, povezanih z izobraževanjem;
11.  
kritja stroškov prevodov, povezanih s priznavanjem in vrednotenjem
izobraževanja na podlagi ustreznih dokazil;
12.  
kritja stroškov, povezanih s priznavanjem in vrednotenjem izobraževanja,
ko formalne izobrazbe ne more dokazati z dokumenti.
2. člen
(informiranje)
Urad osebam s priznano mednarodno zaščito zagotavlja
informacije iz 91. člena Zakona o mednarodni zaščiti (Uradni list RS,
št. 16/17 – uradno prečiščeno besedilo in 54/21; v nadaljnjem besedilu:
zakon) v elektronski obliki in z individualnim svetovanjem. V skladu s
potrebami informacije zagotovi tudi organom, ki obravnavajo te osebe, drugim
državnim organom ter mednarodnim in nevladnim organizacijam.
3. člen
(izkaznica dovoljenja za prebivanje)
(1) Oseba s priznano mednarodno zaščito se zaradi izdaje
izkaznice dovoljenja za prebivanje iz 108. člena zakona po vročitvi
odločbe o pridobitvi mednarodne zaščite zglasi na ministrstvu, pristojnem za
notranje zadeve (v nadaljnjem besedilu: ministrstvo).
(2) Oseba s priznano mednarodno zaščito, ki ji je izdan
sklep iz četrtega odstavka 66. člena zakona, oziroma oseba s priznano
mednarodno zaščito, ki je vložila zahtevek za uvedbo ponovnega postopka v
skladu s četrtim odstavkom 64. člena zakona, se v 14 dneh pred iztekom
veljavnosti izkaznice dovoljenja za prebivanje zaradi podaljšanja izkaznice dovoljenja
za prebivanje zglasi pri ministrstvu.
4. člen
(podaljšanje subsidiarne zaščite)
Oseba s priznano subsidiarno zaščito uveljavlja podaljšanje
subsidiarne zaščite na obrazcu iz Priloge 1, ki je sestavni del te uredbe, in
ki ga oseba s priznano mednarodno zaščito prejme od ministrstva skupaj z
obvestilom iz prvega odstavka 66. člena zakona. Oseba obrazec vloži pri
ministrstvu.
II. POGODBA O INTEGRACIJSKIH AKTIVNOSTIH
5. člen
(sklenitev pogodbe)
Urad z osebo s priznano mednarodno zaščito sklene pogodbo o
integracijskih aktivnostih (v nadaljnjem besedilu: pogodba). V imenu
mladoletnih oseb pogodbo sklene njihov zakoniti zastopnik.
6. člen
(vsebina pogodbe)
Pogodba vsebuje podatke o pogodbenih strankah, datumu
sklenitve pogodbe in času trajanja, navedbo integracijskih aktivnosti,
namenjenih lažjemu in hitrejšemu vključevanju oseb s priznano mednarodno
zaščito v okolje, obveznosti teh oseb ter opredelitev obveznosti urada.
7. člen
(višja sila)
Če je osebi s priznano mednarodno zaščito zaradi višje sile
onemogočeno opravljanje obveznosti in aktivnosti iz pogodbe o integracijskih
aktivnostih, se te pravice in obveznosti podaljšajo za čas enak času, ko so
bile te obveznosti in aktivnosti onemogočene.
8. člen
(obveznosti osebe s priznano mednarodno zaščito)
(1) Oseba s priznano mednarodno zaščito se s podpisom
pogodbe obveže, da se bo udeleževala dogovorjenih integracijskih aktivnosti.
(2) Če se oseba s priznano mednarodno zaščito mesečnega
razgovora pri svetovalcu za integracijo iz tretje alineje 10. člena te
uredbe iz opravičljivih razlogov ne more udeležiti, o tem predhodno oziroma
najpozneje v treh dneh po dogovorjenem terminu obvesti svojega svetovalca za
integracijo in predloži dokazila za svojo odsotnost.
(3) Opravičljivi razlogi iz prejšnjega odstavka so:
-       
zdravstveni razlogi,
-       
predhodno dogovorjene obveznosti v povezavi z zaposlovanjem in
uveljavljanjem pravic pri drugih organih,
-       
osebni razlogi.
9. člen
(obveznosti urada)
(1) Urad v sodelovanju z osebo s priznano mednarodno
zaščito pripravi pogodbo in ji jo predloži v podpis v najkrajšem možnem času,
vendar najpozneje v enem mesecu od pridobitve statusa. Pogodba se pripravi v
slovenskem jeziku in jeziku, ki ga oseba s priznano mednarodno zaščito razume.
Če je oseba s priznano mednarodno zaščito nepismena, ji pogodbo pred podpisom
prebere tolmač.
(2) Po podpisu pogodbe urad osebo s priznano mednarodno
zaščito napoti na tečaj slovenskega jezika in tečaj spoznavanja slovenske
družbe.
(3) Urad določi osebi s priznano mednarodno zaščito
svetovalca za integracijo. Svetovalec v prvih 12 mesecih po podpisu pogodbe
osebo enkrat mesečno povabi na razgovor z namenom spremljanja uspešnosti
vključevanja, odkrivanja morebitnih težav, nudenja ustrezne pomoči in dogovora
o morebitnih prilagoditvah integracijskih aktivnosti. Če se oseba s priznano
mednarodno zaščito iz opravičljivih razlogov iz tretjega odstavka prejšnjega
člena ne more udeležiti razgovora, ji svetovalec dodeli nov termin obiska za
tekoči mesec.
(4) Če zaradi višje sile mesečnega obiska pri svetovalcu
za integracijo ni mogoče opraviti osebno, se razgovor opravi s pomočjo sodobnih
tehnologij, če je to mogoče.
(5) Če se na podlagi mesečnih razgovorov iz tretjega
odstavka tega člena ugotovi, da je treba prilagoditi integracijske aktivnosti,
lahko urad po potrebi k sodelovanju povabi predstavnike pristojnega urada za
delo in centra za socialno delo, izobraževalnih ustanov, nevladnih organizacij
in lokalne skupnosti, v kateri so nastanjene osebe s priznano mednarodno
zaščito.
10. člen
(integracijske aktivnosti)
(1) Integracijske aktivnosti so:
-       
tečaj slovenskega jezika,
-       
tečaj spoznavanja slovenske družbe,
-       
mesečni razgovori pri svetovalcu za integracijo,
-       
druge integracijske aktivnosti, dogovorjene z osebo z mednarodno
zaščito.
(2) Ne glede na prejšnji odstavek se za mladoletne osebe
v pogodbi določijo integracijske aktivnosti, ki so primerne starosti te osebe
in vsem njenim okoliščinam.
III. NASTANITEV
11. člen
(postopki nastanitve oseb s priznano mednarodno zaščito)
(1) Postopek nastanitve v integracijski hiši ali drugih
nastanitvenih zmogljivostih urada (v nadaljnjem besedilu: nastanitvene
zmogljivosti urada) na podlagi 93. člena zakona se začne z vložitvijo
vloge na obrazcu iz Priloge 2, ki je sestavni del te uredbe.
(2) Postopek nastanitve družinskih članov osebe s
priznano mednarodno zaščito, ki so zaradi pravice do združitve družine
pridobili dovoljenje za prebivanje v Republiki Sloveniji na podlagi določb
zakona, ki ureja vstop, zapustitev in bivanje tujcev, se začne z vložitvijo
vloge osebe s priznano mednarodno zaščito na obrazcu iz Priloge 2 te uredbe.
(3) Oseba s priznano mednarodno zaščito vloži vlogo za
podaljšanje bivanja v nastanitvenih zmogljivostih urada iz tretjega odstavka
93. člena zakona najpozneje 30 dni pred iztekom bivanja na obrazcu iz
Priloge 2 te uredbe.
(4) V primeru novo nastalih okoliščin ranljivosti iz
četrtega odstavka 93. člena zakona oseba s priznano mednarodno zaščito
vloži vlogo na obrazcu iz Priloge 3, ki je sestavni del te uredbe. Vlogi morajo
biti priložena dokazila o novo nastalih okoliščinah ranljivosti.
12. člen
(strošek dnevne nastanitve osebe s priznano mednarodno
zaščito)
(1) Strošek dnevne nastanitve osebe s priznano
mednarodno zaščito v nastanitvenih zmogljivostih urada je povprečni dnevni
strošek nastanitve osebe s priznano mednarodno zaščito, izračunan za
proračunsko obdobje preteklega leta.
(2) Strošek nastanitve vključuje stroške ogrevanja,
električne energije, vode, plina ter stroške komunalnih storitev,
telekomunikacijskih storitev in upravljanja. V nastanitvenih zmogljivostih
urada, kjer so tudi uradni prostori urada, se pri izračunu stroškov upoštevajo
zgolj stroški nastanitvenega dela.
(3) Strošek dnevne nastanitve osebe s priznano
mednarodno zaščito se izračuna tako, da se ob zaključku proračunskega leta
seštejejo vsi stroški iz prejšnjega odstavka, nato pa se vsota deli s številom
koledarskih dni v letu in s kapaciteto nastanitve.
(4) Mesečni strošek nastanitve osebe s priznano
mednarodno zaščito se izračuna tako, da se pomnoži višina stroška dnevne
nastanitve s številom bivalnih dni v mesecu.
(5) Vlada Republike Slovenije enkrat letno s sklepom
določi višino stroška dnevne nastanitve osebe s priznano mednarodno zaščito po
posameznih nastanitvenih zmogljivostih urada.
13. člen
(določitev sorazmernega deleža stroškov nastanitve)
(1) Oseba s priznano mednarodno zaščito obvesti urad o
višini lastnih sredstev za preživljanje iz prvega odstavka 19. člena te
uredbe (v nadaljnjem besedilu: lastna sredstva) v osmih dneh od začetka
prejemanja lastnih sredstev z obrazcem iz Priloge 4, ki je sestavni del te
uredbe, in mu priloži ustrezna dokazila.
(2) Urad na podlagi ugotovljenega mesečnega zneska
lastnih sredstev odloči o višini in roku povračila sorazmernega deleža stroškov
nastanitve.
(3) Delež povračila
mesečnega stroška nastanitve, izračunanega v skladu s četrtim odstavkom
prejšnjega člena, se določi glede na višino lastnih sredstev, in sicer:


Lastna sredstva na osebo

Mesečno povračilo za kritje sorazmernega dela stroškov
  nastanitve v odstotkih


Enaka ali večja od višine osnovnega zneska minimalnega
  dohodka do višine 75 % neto minimalne plače 

50 % od mesečnega stroška nastanitve v skladu s četrtim
  odstavkom prejšnjega člena


Enaka ali večja od višine 75 % neto minimalne plače do
  višine neto minimalne plače

75 % od mesečnega stroška nastanitve v skladu s četrtim
  odstavkom prejšnjega člena


Višja od višine neto minimalne plače

100 % mesečnega stroška nastanitve v skladu s četrtim
  odstavkom prejšnjega člena


14. člen
(kritje stroškov nastanitve)
(1) Oseba s priznano mednarodno zaščito krije sorazmeren
delež stroškov nastanitve s prvim dnem meseca, ki sledi mesecu, v katerem je
oseba s priznano mednarodno zaščito prvič prejela lastna sredstva. Stroške
krije na podlagi odločbe, s katero se določa višina mesečnega povračila.
(2) Stroški nastanitve se poravnajo najpozneje do
15. dne v mesecu za pretekli mesec.
(3) Če stroški niso pravočasno poravnani, urad pri
neplačnikih izvede ustrezne postopke v skladu s predpisi, ki urejajo izvršbo.
15. člen
(nastanitev ranljivih oseb s posebnimi potrebami)
Če je mednarodna zaščita priznana osebi iz 12. člena
zakona in nastanitev te osebe v nastanitvenih zmogljivostih urada ni primerna,
urad v sodelovanju z drugimi državnimi organi takšni osebi zagotovi drugo
ustrezno nastanitev.
IV. DENARNO NADOMESTILO ZA ZASEBNO NASTANITEV
16. člen
(postopek za dodelitev denarnega nadomestila za zasebno
nastanitev)
(1) Postopek za dodelitev denarnega nadomestila za
zasebno nastanitev (v nadaljnjem besedilu: denarno nadomestilo) se začne na
zahtevo osebe s priznano mednarodno zaščito, ki pri uradu vloži zahtevek za
dodelitev denarnega nadomestila na obrazcu iz Priloge 5, ki je sestavni del te
uredbe.
(2) Zahtevku se priložijo kopija najemne pogodbe,
dokazilo o upravičenosti do denarne socialne pomoči na dan vložitve zahtevka
oziroma dokazilo o oddani vlogi za denarno socialno pomoč, izpis prilivov na
vseh bančnih računih vlagatelja, njegovih družinskih članov in zavezanca, ki je
vlagatelja oziroma njegove družinske člane dolžan in zmožen preživljati (v
nadaljnjem besedilu: zavezanec), za zadnje tri mesece pred mesecem vložitve
zahtevka ter druga dokazila o dejstvih, ki vplivajo na upravičenost in odmero
denarnega nadomestila.
(3) Denarno nadomestilo se osebi s priznano mednarodno
zaščito dodeli z dnem vložitve zahtevka, če ga na ta dan že prejema, pa od
naslednjega dne po poteku obdobja, za katero je bilo nadomestilo že dodeljeno.
(4) Denarno nadomestilo se dodeli za tri mesece oziroma
za krajši čas, če je veljavnost najemne pogodbe krajša ali se osebi s priznano
mednarodno zaščito izteče obdobje prejemanja denarnega nadomestila v skladu s
prvim, tretjim in četrtim odstavkom 97. člena zakona, razen prvo denarno
nadomestilo, ki se dodeli od dne vložitve zahtevka do vključno zadnjega dne
tretjega meseca, ki sledi mesecu vložitve zahtevka, oziroma za čas trajanja
najemne pogodbe, če je ta krajši od treh mesecev.
(5) Če se vloži zahtevek za družinske člane, ki jih je
oseba s priznano mednarodno zaščito združila na podlagi zakona, ki ureja vstop
in prebivanje tujcev, in oseba s priznano mednarodno zaščito, ki vloži
zahtevek, denarno nadomestilo že prejema, obdobje iz prejšnjega odstavka pa še
ni poteklo, se denarno nadomestilo določi na novo.
17. člen
(odmera denarnega nadomestila)
(1) Višina denarnega nadomestila se osebam s priznano
mednarodno zaščito, ki nimajo lastnih sredstev za preživljanje oziroma jim
preživljanje ali bivanje ni zagotovljeno kako drugače, določi v odstotku
osnovnega zneska minimalnega dohodka. Odstotki so določeni v 20. členu te
uredbe.
(2) Šteje se, da je osebi s priznano mednarodno zaščito
preživljanje zagotovljeno drugače, če ima zavezanca, ki ga preživlja.
(3) Višina denarnega nadomestila se osebi s priznano
mednarodno zaščito, ki ima lastna sredstva ali ji je preživljanje zagotovljeno
kako drugače, določi tako, da se od denarnega nadomestila iz prvega odstavka
tega člena odšteje višina povprečnih lastnih sredstev, ki so jih oseba s
priznano mednarodno zaščito, njeni družinski člani oziroma zavezanci prejeli v
zadnjih treh mesecih pred mesecem vložitve zahtevka. Šteje se, da je oseba s
priznano mednarodno zaščito začela prejemati lastna sredstva s prvim dnem
meseca, ki sledi mesecu, v katerem jih je oseba s priznano mednarodno zaščito
prvič prejela.
(4) Ne glede na prejšnji odstavek se pri odmeri
denarnega nadomestila ne upoštevajo lastna sredstva, ki so jih osebe s priznano
mednarodno zaščito, njeni družinski člani oziroma zavezanci prenehali
prejemati. Zahtevku se priloži dokazilo o prenehanju prejemanja lastnih
sredstev. Šteje se, da je oseba s priznano mednarodno zaščito prenehala
prejemati lastna sredstva s prvim dnem meseca, ki sledi mesecu, v katerem jih
je oseba s priznano mednarodno zaščito prenehala prejemati.
(5) Višina denarnega nadomestila se članom družine s
priznano mednarodno zaščito in družinskim članom begunca, ki imajo
dovoljenje za prebivanje, izdano na podlagi zakona, ki ureja vstop in
prebivanje tujcev, določi kot razlika med denarnim nadomestilom, izračunanim na
podlagi prvega odstavka tega člena, in seštevkom v zadnjih treh mesecih pred
mesecem vložitve vloge prejetih povprečnih lastnih sredstev vseh družinskih
članov in zavezancev.
18. člen
(nova dejstva, okoliščine in spremembe)
(1) Oseba s priznano mednarodno zaščito, ki ima veljavno
odločbo o dodeljenem denarnem nadomestilu, mora uradu najpozneje v osmih dneh
od nastanka sporočiti vse spremembe, ki lahko vplivajo na odmero denarnega
nadomestila. Spremembe sporoči na obrazcu iz Priloge 6, ki je sestavni del te
uredbe.
(2) Spremembe iz prejšnjega odstavka tega člena so
zlasti:
-       
pridobitev ali izguba lastnih sredstev za preživljanje v skladu z
19. členom te uredbe,
-       
sprememba števila družinskih članov (poroka, rojstvo otroka, prihod
združenih družinskih članov v Republiko Slovenijo itd.),
-       
zaposlitev ali izguba zaposlitve,
-       
odprtje ali sprememba osebnega bančnega računa,
-       
sprememba prejemnika nakazila denarnega nadomestila,
-       
sklenitev nove najemne pogodbe,
-       
sprememba višine najemnine in stroškov.
(3) Če je oseba s priznano mednarodno zaščito na podlagi
sporočenih in ugotovljenih sprememb upravičena do višjega denarnega
nadomestila, kot ji je bilo prvotno odmerjeno, urad na novo odmeri višino
denarnega nadomestila za obdobje od prvega dne meseca, ki sledi mesecu nastanka
spremembe. Na podlagi nove odmere se osebi s priznano mednarodno zaščito
izplača ugotovljena razlika med novo in prvotno odmerjeno višino denarnega
nadomestila.
(4) Urad na novo odmeri višino denarnega nadomestila, če
je oseba s priznano mednarodno zaščito na podlagi sporočenih ali ugotovljenih
sprememb upravičena do nižjega denarnega nadomestila, kot ji je bilo prvotno
odmerjeno, ali se ugotovi prenehanje upravičenosti do prejemanja denarnega
nadomestila. V primeru upravičenosti do nižjega denarnega nadomestila urad na
novo odmeri višino denarnega nadomestila za obdobje od prvega dne meseca, ki sledi
mesecu nastanka spremembe.
(5) V primeru spremembe iz druge alineje drugega
odstavka tega člena urad osebi s priznano mednarodno zaščito na novo odmeri
višino denarnega nadomestila za obdobje od dne prejema obvestila o spremembi do
izteka prvotno izdane odmere višine denarnega nadomestila.
(6) Kadar je urad že odločil o denarnem nadomestilu,
oseba s priznano mednarodno zaščito pa se preseli v kapacitete urada ali ji je
bivanje zagotovljeno drugače, oseba s priznano mednarodno zaščito preneha
prejemati nadomestilo z dnem spremembe.
19. člen
(lastna sredstva)
(1) Lastna sredstva za preživljanje osebe s priznano
mednarodno zaščito v skladu s to uredbo so naslednji periodični dohodki:
-       
prejemki iz pogodbe o zaposlitvi,
-       
denarno nadomestilo za primer brezposelnosti,
-       
prejemki iz pogodbe o delu ali avtorske pogodbe,
-       
pokojnina,
-       
prejemki samozaposlenih,
-       
renta, najemnina ali zakupnina,
-       
prejemki, priznani s sodno odločbo.
(2) Lastna sredstva za preživljanje v skladu s to uredbo
so tudi priložnostni dohodki, ki se upoštevajo v višini razlike med povprečno
mesečno višino priložnostnega dohodka in polovico osnovnega zneska minimalnega
dohodka.
(3) Priložnostni dohodki iz prejšnjega odstavka so
dohodki, ki jih je oseba s priznano mednarodno zaščito za opravljeno delo prejela
največ dvakrat v zadnjih treh mesecih pred vložitvijo zahtevka, dohodki od dela
prek študentskega servisa in dohodki od dela, ki se lahko v skladu z zakonom
opravlja le v omejenem obsegu ur na letni ravni in od katerega se plačujejo
prispevki za socialno varnost.
(4) Lastna sredstva v skladu s to uredbo, ki se
upoštevajo kot priložnostni dohodki, so tudi:
-       
vsi drugi obdavčljivi dohodki v skladu z zakonom, ki ureja dohodnino, ki
niso oproščeni plačila dohodnine;
-       
dobitki od iger na srečo v skladu z zakonom, ki ureja igre na srečo;
-       
denarna sredstva, prejeta kot darilo;
-       
enkratni prejemki, priznani s sodno odločbo.
(5) Šteje se, da je oseba nehala prejemati periodične
dohodke, če je iz ugotovljenega dejanskega stanja razvidno, da je ostala brez
rednega periodičnega dohodka.
20. člen
(višina in izplačevanje denarnega nadomestila)
(1) Višina mesečnega
denarnega nadomestila se določi glede na število družinskih članov s priznano
mednarodno zaščito oziroma glede na število družinskih članov, ki imajo
dovoljenje za prebivanje, izdano na podlagi zakona, ki ureja vstop in
prebivanje tujcev. Določi se v naslednjem odstotku od osnovnega zneska
minimalnega dohodka, veljavnega na dan vložitve zahtevka za denarno
nadomestilo:


Število družinskih
  članov

Odstotek osnovnega
  zneska minimalnega dohodka


1

100 %


2

130 %


3

160 %


4

190 %


5

210 %


6

230 %


7 ali več

250 %


(2) Sprememba višine osnovnega zneska minimalnega
dohodka v času veljavnosti že izdane odločbe ne vpliva na višino odmere
denarnega nadomestila.
(3) Denarno nadomestilo se izplačuje mesečno na
transakcijski račun osebe s priznano mednarodno zaščito oziroma z njenim
soglasjem in soglasjem najemodajalca nepremičnine, namenjene bivanju (v
nadaljnjem besedilu: nepremičnina), na transakcijski račun najemodajalca. Če oseba
s priznano mednarodno zaščito ne more odpreti transakcijskega računa, se
denarno nadomestilo izplača v gotovini.
21. člen
(najemnina po pogodbi)
(1) Če je pogodbena vsota najemnine in drugih stroškov,
povezanih z najemom nepremičnine, nižja od višine mesečnega denarnega
nadomestila, določenega v skladu s 17. členom te uredbe, se osebi s
priznano mednarodno zaščito izplača denarno nadomestilo v pogodbenem znesku.
(2) Drugi stroški, povezani z najemom nepremičnine, so
obratovalni stroški (npr. stroški za dobavljeno energijo, ogrevanje
nepremičnine, komunalne storitve, obratovanje skupnih delov stanovanjske ali
večstanovanjske stavbe), ki jih mora oseba s priznano mednarodno zaščito kot
najemnik plačevati v skladu z najemno pogodbo in predpisi o stanovanjskih
najemnih razmerjih.
(3) Višina stroškov iz prejšnjega odstavka se določi kot
povprečje stroškov v zadnjih treh mesecih pred mesecem vložitve zahtevka.
22. člen
(neupravičeno prejeta sredstva)
(1) Osebi s priznano mednarodno zaščito, za katero se
ugotovi, da je neupravičeno prejemala denarno nadomestilo, urad izda odločbo o
vračilu neupravičeno prejetih sredstev.
(2) Oseba s priznano mednarodno zaščito mora
neupravičeno prejeto denarno nadomestilo vrniti v 30 dneh od vročitve odločbe
iz prejšnjega odstavka.
(3) Če je oseba s priznano mednarodno zaščito še naprej
upravičena do prejemanja denarnega nadomestila, se lahko ne glede na prejšnji
odstavek neupravičeno prejeta sredstva poračunajo z naslednjo odmero denarnega
nadomestila.
V. IZOBRAŽEVANJE OSEB S PRIZNANO MEDNARODNO ZAŠČITO, KI
FORMALNE IZOBRAZBE NE MOREJO DOKAZATI Z DOKUMENTI
1. Vključevanje v programe srednješolskega
izobraževanja
23. člen
(vpis v programe nižjega in srednjega poklicnega
izobraževanja, srednjega strokovnega izobraževanja in splošnega izobraževanja)
(1) Oseba s priznano mednarodno zaščito, ki formalne
izobrazbe ne more dokazati z dokumenti, se lahko vpiše v začetni letnik
programov nižjega in srednjega poklicnega izobraževanja, srednjega strokovnega
izobraževanja in splošnega izobraževanja na podlagi potrdila o uspešno
opravljenem preizkusu znanja, ki ga izda Zavod Republike Slovenije za šolstvo
(v nadaljnjem besedilu: zavod), in če izpolnjuje posebne vpisne pogoje,
določene z izobraževalnim programom.
(2) Oseba s priznano mednarodno zaščito iz prejšnjega
odstavka se lahko vpiše tudi v srednješolske programe z omejitvijo vpisa na
podlagi potrdila iz prejšnjega odstavka in izpolnjevanja posebnih vpisnih
pogojev v skladu z roki in razpisnimi pravili za vpis.
(3) Za kandidate iz prvega odstavka tega člena, ki
kandidirajo za vpis v programe z omejitvijo vpisa, se lahko razpišejo dodatna
mesta. K spremembi obsega razpisanih mest izobraževalna institucija pridobi
soglasje ministra, pristojnega za izobraževanje.
24. člen
(preizkus znanja)
(1) Preizkus znanja iz prvega odstavka prejšnjega člena
obsega preverjanje splošnega znanja iz družboslovnega področja, književnosti,
umetnosti in humanistike, naravoslovne in matematične pismenosti ter
sporazumevanja v angleškem jeziku.
(2) Podrobnejšo vsebino preizkusa znanja in organizacijo
izvedbe preizkusa znanja predpiše minister, pristojen za izobraževanje, na
podlagi strokovnih izhodišč zavoda.
25. člen
(izvajanje preizkusa znanja)
(1) Preizkus znanja izvaja komisija zavoda.
(2) Komisijo iz prejšnjega odstavka imenuje in razrešuje
direktor zavoda. Sestavljajo jo trije člani, ki imajo najmanj izobrazbo,
pridobljeno po študijskem programu druge stopnje, oziroma izobrazbo, ki ustreza
ravni izobrazbe, pridobljene po študijskem programu druge stopnje, in je v
skladu z zakonom, ki ureja slovensko ogrodje kvalifikacij, uvrščena na 8.
raven. Člani imajo najmanj pet let delovnih izkušenj s področja vzgoje in
izobraževanja. Eden od članov komisije mora imeti pedagoške izkušnje pri
neposrednem delu z učenci ali dijaki priseljenci.
(3) Pri izvajanju preizkusa znanja lahko sodeluje
prevajalec.
(4) Preizkus znanja se izvaja v območni enoti zavoda, ki
je najbližje kandidatovemu bivališču.
(5) Po končanem preizkusu znanja komisija seznani
kandidata z rezultati in izda potrdilo o opravljenem preizkusu znanja iz
28. člena te uredbe ali obvestilo o neuspešno opravljenem preizkusu znanja
iz 29. člena te uredbe.
26. člen
(prijava in roki za opravljanje preizkusa znanja)
(1) Kandidat se prijavi k opravljanju preizkusa znanja
na zavodu. Prijava se vloži na obrazcu iz Priloge 7, ki je sestavni del te
uredbe.
(2) Zavod na podlagi prijave ugotovi, ali ima kandidat
status osebe z mednarodno zaščito. Če kandidat izpolnjuje ta pogoj, se ga
najpozneje 14 dni pred opravljanjem preizkusa znanja pisno obvesti o času in
kraju opravljanja preizkusa, sicer pa se njegova prijava zavrže.
(3) Kandidat lahko s pisno izjavo odstopi od opravljanja
preizkusa znanja najpozneje tri dni pred preizkusom znanja.
(4) Če se kandidat prepozno odjavi ali se preizkusa
znanja ne udeleži, se šteje, da preizkusa znanja ni opravil, razen če ima za to
upravičene razloge.
27. člen
(vrednotenje preizkusa znanja)
(1) O preizkusu znanja se vodi zapisnik, ki ga podpišejo
člani komisije.
(2) Preizkus znanja se vrednoti z »je opravil« ali »ni
opravil«.
(3) Merila za vrednotenje preizkusa znanja predpiše
minister, pristojen za izobraževanje, na podlagi strokovnih izhodišč zavoda.
28. člen
(potrdilo o opravljenem preizkusu znanja)
(1) Potrdilo o opravljenem preizkusu znanja vsebuje:
-       
ime in poslovni naslov izvajalca preizkusa znanja,
-       
ime listine (potrdilo o opravljenem preizkusu znanja),
-       
izrek, ki vsebuje osebno ime in datum rojstva kandidata, na katerega se
nanaša,
-       
osebno ime predsednika komisije, ki podpiše potrdilo,
-       
evidenčno številko, pod katero je kandidat voden v evidenci o
opravljenih preizkusih znanja, ter
-       
datum in kraj izdaje ter številko potrdila.
(2) Obrazec potrdila iz prejšnjega odstavka je določen v
Prilogi 8, ki je sestavni del te uredbe.
(3) Potrdila o opravljenem preizkusu znanja, izdana v
skladu s to uredbo, so javne listine.
29. člen
(obvestilo o neuspešno opravljenem preizkusu znanja)
(1) Kandidatu, ki ni uspešno opravil preizkusa znanja,
se izda obvestilo o preizkusu znanja, ki vsebuje naslednje podatke:
-       
ime in poslovni naslov izvajalca preizkusa znanja;
-       
ime listine (obvestilo o preizkusu znanja);
-       
osebno ime in datum rojstva kandidata, na katerega se nanaša;
-       
informacijo o neuspešno opravljenem preizkusu znanja;
-       
osebno ime direktorja zavoda, ki podpiše obvestilo;
-       
evidenčno številko, pod katero je kandidat voden v evidenci o
opravljanju preizkusov znanja, ter
-       
datum in kraj izdaje ter številko obvestila.
(2) Obrazec obvestila iz prejšnjega odstavka je določen
v Prilogi 9, ki je sestavni del te uredbe.
(3) Obvestila o neuspešno opravljenem preizkusu znanja,
izdana v skladu s to uredbo, so javne listine.
30. člen
(stroški opravljanja preizkusa znanja)
(1) Stroške opravljanja preizkusa znanja, ki se nanašajo
na pripravo, organizacijo, izvedbo in vrednotenje preizkusa znanja, določi
enkrat letno zavod v soglasju z uradom. Cenik se objavi na spletnih straneh
urada in zavoda.
(2) Kandidat, ki je sklenil pogodbo iz 5. člena te
uredbe in je brez lastnih sredstev za preživljanje oziroma drugače
zagotovljenega preživljanja, lahko preizkus znanja opravlja brezplačno, vendar
največ dvakrat na koledarsko leto v obdobju, ko mu v skladu s tretjim odstavkom
101. člena zakona pripada pravica do kritja stroškov. Stroške iz
prejšnjega odstavka v tem primeru krije urad, stroške drugih opravljanj
preizkusa znanja pa kandidat sam.
(3) Zavod ob prijavi pri uradu preveri izpolnjevanje
pogojev za pristop k brezplačnemu izvajanju izpita.
31. člen
(evidenca)
(1) V evidenci oseb, ki jim je priznana mednarodna
zaščita, se v okviru podatkov o vključevanju v sistem šolanja in izobraževanja
za osebe s priznano mednarodno zaščito, ki opravljajo preizkus znanja iz
24. člena te uredbe, vodijo tudi naslednji podatki:
-       
osebno ime, datum, kraj in država rojstva ter državljanstvo kandidata,
-       
evidenčna številka, številka in datum potrdila o opravljenem preizkusu
znanja oziroma obvestila o neuspešno opravljenem preizkusu znanja,
-       
zapisnik o preizkusu znanja.
(2) Podatke iz prejšnjega odstavka zagotavlja zavod.
2. Vključevanje v program višjega strokovnega izobraževanja
in visokošolske študijske programe
32. člen
(vpis v programe višješolskega strokovnega izobraževanja)
(1) Oseba s priznano mednarodno zaščito, ki formalne
izobrazbe ne more dokazati z dokumenti, se lahko vpiše v začetni letnik
programov višjega strokovnega izobraževanja na podlagi potrdila o uspešno
opravljenem preizkusu znanja, ki ga izda Državni izpitni center (v nadaljnjem
besedilu: RIC), in uspešno opravljenega preizkusa posebne nadarjenosti,
spretnosti in psihofizične sposobnosti, če je ta določen z izobraževalnim
programom.
(2) Oseba s priznano mednarodno zaščito iz prejšnjega
odstavka se ob vpisu v program z omejitvijo vpisa uvrsti na seznam sprejetih na
podlagi potrdila iz prejšnjega odstavka in uspešno opravljenega preizkusa
posebne nadarjenosti, spretnosti in psihofizične sposobnosti, če je ta določen
z izobraževalnim programom.
33. člen
(vpis v visokošolske študijske programe)
(1) Oseba s priznano mednarodno zaščito, ki formalne
izobrazbe ne more dokazati z dokumenti, se lahko vpiše v prvi letnik
visokošolskih študijskih programov prve stopnje na podlagi potrdila o uspešno
opravljenem preizkusu znanja, ki ga izda RIC, in uspešno opravljenega preizkusa
posebne nadarjenosti in psihofizične sposobnosti, če je ta določen s študijskim
programom.
(2) Oseba s priznano mednarodno zaščito iz prejšnjega
odstavka se lahko vpiše v študijske programe z omejitvijo vpisa, če ima
potrdilo iz prejšnjega odstavka in je opravila preizkus posebne nadarjenosti in
psihofizične sposobnosti, če je ta določen s študijskim programom.
(3) Za vpis oseb iz prvega odstavka tega člena
visokošolski zavodi razpišejo dodatno število prostih vpisnih mest. Podrobnejše
pogoje v zvezi s številom prostih vpisnih mest visokošolski zavodi določijo z
razpisom za vpis v skladu z zakonom, ki ureja visoko šolstvo.
34. člen
(preizkus znanja)
(1) Preizkus znanja iz prvega odstavka 32. člena in
prvega odstavka 33. člena te uredbe obsega dva izpita, ki obsegata pisno
preverjanje znanja iz matematike ter pisno in ustno preverjanje znanja iz angleškega
jezika. S preizkusom znanja, ki se lahko izvaja tudi v angleškem jeziku, se
preverja znanje na osnovni ravni splošnega srednješolskega izobraževanja v
skladu s katalogom znanja za izpit iz posameznega predmeta.
(2) Kataloge znanja iz prejšnjega odstavka predpiše
minister, pristojen za izobraževanje, na podlagi predloga RIC. Kataloge znanja
RIC v slovenskem in angleškem jeziku objavi na svoji spletni strani.
35. člen
(izvajanje preizkusa znanja)
(1) Preizkus znanja izvaja RIC, ki v ta namen za vsak izpit
imenuje dvočlansko predmetno komisijo.
(2) Komisijo iz prejšnjega odstavka imenuje in razrešuje
direktor RIC. Člani imajo najmanj izobrazbo, pridobljeno po študijskem programu
druge stopnje, oziroma izobrazbo, ki ustreza ravni izobrazbe, pridobljene po
študijskem programu druge stopnje, in je v skladu z zakonom, ki ureja slovensko
ogrodje kvalifikacij, uvrščena na 8. raven. Člani imajo najmanj pet let
delovnih izkušenj s področja vzgoje in izobraževanja ter znajo angleški jezik.
(3) Preizkus znanja se izvaja na RIC. Kandidat opravlja
isti dan samo en izpit.
(4) V osmih dneh po opravljanju zadnjega izpita
predmetni komisiji ovrednotita izpite kandidatov. RIC izda potrdilo o
opravljenem preizkusu znanja iz 38. člena te uredbe ali obvestilo o
preizkusu znanja iz 39. člena te uredbe.
36. člen
(prijava in roki za opravljanje preizkusa znanja)
(1) Kandidat se prijavi k opravljanju preizkusa znanja
na RIC. Prijava se vloži na obrazcu iz Priloge 10, ki je sestavni del te
uredbe, najmanj 60 dni pred opravljanjem izpita.
(2) RIC na podlagi prijave ugotovi, ali ima kandidat
status osebe z mednarodno zaščito, in preveri pravočasnost vloge. Če kandidat
pogoje izpolnjuje, se ga najpozneje 14 dni pred opravljanjem preizkusa znanja
pisno obvesti o času in kraju opravljanja preizkusa. Če kandidat ne izpolnjuje
pogojev za pristop k preizkusu znanja, se njegova prijava zavrže.
(3) Preizkus znanja se opravlja v februarskem in
junijskem izpitnem roku. Kandidat opravlja izpita iz obeh predmetov v enem
izpitnem roku. Koledar opravljanja izpitov objavi RIC junija za naslednje
šolsko leto.
(4) Kandidat lahko s pisno izjavo odstopi od opravljanja
preizkusa znanja ali neopravljenega posameznega izpita najpozneje tri dni pred
začetkom preizkusa znanja. Če se kandidat prepozno odjavi ali se preizkusa
znanja ali izpita iz posameznega predmeta iz neupravičenega razloga ne udeleži,
se šteje, da kandidat preizkusa znanja ali izpita iz posameznega predmeta ni
opravil.
37. člen
(vrednotenje preizkusa znanja)
(1) Ustni del izpita in izpitne pole z esejskimi
vprašanji vrednotita oba člana predmetne komisije. Izpitne pole, ki niso
esejske, vrednoti en član predmetne komisije.
(2) O preizkusu znanja se vodi zapisnik, ki ga podpišeta
člana obeh predmetnih komisij.
(3) Vsak izpit iz posameznega predmeta ovrednoti
predmetna komisija z absolutnimi in odstotnimi točkami. Točke predmetna
komisija pretvori v opisno oceno »opravil« ali »ni opravil«.
(4) Kandidat je opravil preizkus znanja, če pri izpitu
iz angleščine opravi pisni in ustni del ter pri izpitu iz matematike pisni del,
pri čemer se upoštevajo merila za pozitivno oceno iz angleščine in matematike
pri splošni maturi v prejšnjem koledarskem letu.
38. člen
(potrdilo o opravljenem preizkusu znanja)
(1) Kandidatu, ki je uspešno opravil preizkus znanja, se
izda potrdilo o opravljenem preizkusu znanja, ki vsebuje naslednje podatke:
-       
ime in poslovni naslov izvajalca preizkusa znanja;
-       
ime listine (potrdilo o opravljenem preizkusu znanja);
-       
osebno ime, datum in kraj rojstva ter državljanstvo kandidata;
-       
osebno ime direktorja RIC, ki podpiše potrdilo;
-       
številko potrdila in evidenčno številko, pod katero je kandidat voden v
evidenci o opravljanju preizkusov znanja, ter
-       
datum in kraj izdaje potrdila.
(2) Obrazec potrdila iz prejšnjega odstavka je določen v
Prilogi 11, ki je sestavni del te uredbe.
(3) Potrdila o opravljenem preizkusu znanja, izdana v
skladu s to uredbo, so javne listine.
39. člen
(obvestilo o preizkusu znanja)
(1) Kandidatu, ki ni uspešno opravil preizkusa znanja
ali je opravil le izpit iz posameznega predmeta, se izda obvestilo o preizkusu
znanja, ki vsebuje naslednje podatke:
-       
ime in poslovni naslov izvajalca preizkusa znanja;
-       
ime listine (obvestilo o preizkusu znanja);
-       
osebno ime, datum in kraj rojstva ter državljanstvo kandidata;
-       
informacijo o neuspešno opravljenih obeh izpitih preizkusa znanja ali
posameznega izpita iz preizkusa znanja;
-       
osebno ime direktorja RIC, ki podpiše potrdilo;
-       
evidenčno številko, pod katero je kandidat voden v evidenci o
opravljanju preizkusov znanja, ter
-       
datum in kraj izdaje ter številko obvestila.
(2) Obrazec obvestila iz prejšnjega odstavka je določen
v Prilogi 12, ki je sestavni del te uredbe.
(3) Obvestila o preizkusu znanja, izdana v skladu s to
uredbo, so javne listine.
40. člen
(popravljanje neopravljenega izpita iz posameznega predmeta)
Če kandidat opravi le izpit iz enega predmeta, lahko v
naslednjem izpitnem roku opravlja izpit le iz drugega predmeta. Če kandidat
takrat izpita iz drugega predmeta ne opravi uspešno, se šteje, da preizkusa
znanja v celoti ni opravil.
41. člen
(stroški opravljanja preizkusa znanja)
(1) Stroške opravljanja preizkusa znanja, ki se nanašajo
na pripravo, organizacijo, izvedbo in vrednotenje preizkusa znanja, določi
enkrat letno RIC v soglasju z uradom. Cenik se objavi na spletnih straneh urada
in RIC.
(2) Kandidat, ki je sklenil pogodbo iz 5. člena te
uredbe in je brez lastnih sredstev za preživljanje oziroma drugače
zagotovljenega preživljanja, lahko preizkus znanja v obdobju, ko mu v skladu s
tretjim odstavkom 101. člena zakona pripada pravica do kritja stroškov,
opravlja brezplačno. Stroške iz prejšnjega odstavka v tem primeru krije urad,
stroške drugih opravljanj preizkusa znanja pa kandidat sam.
(3) RIC ob prijavi pri uradu preveri izpolnjevanje
pogojev za pristop k brezplačnemu izvajanju izpita.
42. člen
(evidenca)
(1) V evidenci oseb, ki jim je priznana mednarodna
zaščita, se v okviru podatkov o vključevanju v sistem šolanja in izobraževanja
za osebe s priznano mednarodno zaščito, ki opravljajo preizkus znanja iz
32. člena te uredbe, vodijo tudi naslednji podatki:
-       
osebno ime, datum, kraj in država rojstva ter državljanstvo kandidata,
-       
številka in datum potrdila o opravljenem preizkusu znanja, obvestila o
preizkusu znanja,
-       
zapisnik o preizkusu znanja.
(2) Podatke iz prejšnjega odstavka zagotavlja RIC.
3. Način uveljavljanja pravic iz 23., 32, in
33. člena te uredbe
43. člen
(omejitev uveljavljanja pravic)
(1) Oseba s priznano mednarodno zaščito, ki formalne
izobrazbe ne more dokazati z dokumenti in je opravila preizkus iz
24. člena te uredbe, ne more uveljavljati pravice iz 32. in 33. člena
te uredbe.
(2) Oseba s priznano mednarodno zaščito, ki formalne
izobrazbe ne more dokazati z dokumenti in je opravila preizkus znanja iz
34. člena te uredbe za namen vključitve v višje strokovno izobraževanje,
ne more uveljavljati pravice iz 33. člena te uredbe.
(3) Osebi s priznano mednarodno zaščito, ki formalne
izobrazbe ne more dokazati z dokumenti in je uspešno opravila preizkus znanja
iz 34. člena te uredbe, se ta preizkus prizna tudi za vključitev v
srednješolsko izobraževanje.
VI. VKLJUČEVANJE OSEB S PRIZNANO MEDNARODNO ZAŠČITO, KI
FORMALNE IZOBRAZBE NE MOREJO DOKAZATI Z DOKUMENTI, V POSTOPKE PREVERJANJA IN
POTRJEVANJA NACIONALNIH POKLICNIH KVALIFIKACIJ
44. člen
(vključevanje v postopke preverjanja in potrjevanja
nacionalnih poklicnih kvalifikacij)
Če oseba s priznano mednarodno zaščito s katalogom standardov
strokovnih znanj in spretnosti določene formalne izobrazbe ne more dokazati z
dokumenti, se v postopku preverjanja in potrjevanja nacionalne poklicne
kvalifikacije kot ustrezno dokazilo upošteva:
-       
v primeru zahtevane najmanj dokončane osnovnošolske obveznosti ali
osnovne šole potrdilo zavoda o uspešno opravljenem preizkusu znanja iz prvega
odstavka 28. člena te uredbe,
-       
v primeru zahtevane najmanj srednje splošne izobrazbe potrdilo RIC o
uspešno opravljenem preizkusu znanja iz 38. člena te uredbe.
VII. DRUGI STROŠKI, POVEZANI Z IZOBRAŽEVANJEM
45. člen
(drugi stroški, povezani z izobraževanjem)
(1) Drugi stroški iz četrtega odstavka 101. člena
zakona so stroški, povezani s športnimi, kulturnimi in naravoslovnimi dnevi,
šolo v naravi, strokovnimi ekskurzijami v okviru obveznega programa, delovno
opremo in pripomočki za izvedbo praktičnega usposabljanja. Med druge stroške se
ne štejejo stroški nakupa mesečnih vozovnic za mestni ali medkrajevni promet.
(2) Ne glede na prejšnji odstavek so do mesečne
vozovnice za mestni ali medkrajevni promet upravičeni mladoletniki brez
spremstva, vključeni v redni program izobraževanja ali osnovno šolo za odrasle.
(3) Urad šolo, v katero so vključene osebe s priznano
mednarodno zaščito, ki imajo v skladu s četrtim odstavkom 101. člena
zakona pravico do kritja drugih stroškov, povezanih z izobraževanjem, obvesti o
tem, da bo za te osebe druge stroške, povezane z izobraževanjem, kril urad. Na
podlagi tega obvestila šola uradu izstavi e-račun, na katerem se specificirajo
stroški in navede, na katero osebo se nanašajo.
(4) Druge stroške, povezane z izobraževanjem, urad krije
tudi na podlagi vloge, ki jo oseba s priznano mednarodno zaščito odda pri
uradu. Oseba s priznano mednarodno zaščito k vlogi priloži račun, dokazilo o
plačilu in fotokopijo odločbe o upravičenosti do prejemanja denarne socialne
pomoči, veljavno na dan opravljenega nakupa oziroma storitve, ali potrdilo o vodenju
osebe v evidenci brezposelnih oseb pri Zavodu Republike Slovenije za
zaposlovanje.
(5) Če oseba s priznano mednarodno zaščito obveznih
prilog iz tretjega in četrtega odstavka tega člena k zahtevku ne more
priložiti, se lahko kot dokazilo, da je brez lastnih sredstev, upošteva tudi
izpis prilivov v mesecu opravljenega nakupa oziroma opravljene storitve na vseh
bančnih računih vlagatelja, njegovih družinskih članov in zavezanca.
46. člen
(kritje stroškov prevodov)
Oseba s priznano mednarodno zaščito, ki ji v skladu s tretjim
odstavkom 101. člena zakona stroške prevodov dokazil o formalni izobrazbi,
potrebnih za postopke priznavanja in vrednotenja izobrazbe, krije urad, vlogi
za zagotovitev prevoda ali vlogi za povrnitev stroškov prevoda priloži odločbo
o upravičenosti do prejemanja denarne socialne pomoči, veljavno v času
opravljene storitve prevoda, ali potrdilo o vodenju osebe v evidenci
brezposelnih oseb pri Zavodu Republike Slovenije za zaposlovanje ali izpis
prilivov na bančnih računih za mesec, ko je bila opravljena storitev prevoda
in:
-       
izvirnike ali overjene kopije dokazil, ko prevod zagotovi urad,
-       
originalni račun o opravljeni storitvi in kopije prevedenih listin v
primeru povrnitve stroškov prevoda.
VIII. POMOČ PRI VKLJUČEVANJU V OKOLJE
47. člen
(udeležba v programih za lažje vključevanje v okolje)
Pomoč pri vključevanju v okolje za osebe s priznano
mednarodno zaščito, ki jim v skladu s 103. členom zakona ta pomoč pripada,
izvajajo urad ali pogodbeni izvajalci in obsega zlasti:
-       
operativno pomoč pri urejanju življenjskih situacij,
-       
učno pomoč,
-       
pomoč pri učenju slovenskega jezika,
-       
tematske delavnice,
-       
individualno svetovanje,
-       
digitalno opismenjevanje.
IX. TEČAJI
48. člen
(tečaj kot javno veljavni izobraževalni program za odrasle)
Tečaj slovenskega jezika se izvaja kot javno veljavni
izobraževalni program za odrasle, kakor določajo predpisi o organizaciji in
financiranju vzgoje in izobraževanja.
49. člen
(tečaj slovenskega jezika)
(1) Oseba s priznano mednarodno zaščito, ki je z uradom
sklenila pogodbo iz 5. člena te uredbe, ima pravico do tečaja slovenskega
jezika v obsegu 400 ur.
(2) Urad osebo s priznano mednarodno zaščito napoti na
tečaj slovenskega jezika z obrazcem iz Priloge 13, ki je sestavni del te
uredbe.
50. člen
(tečaj spoznavanja slovenske družbe)
(1) Tečaj spoznavanja slovenske družbe traja 60 ur in je
namenjen:
-       
spoznavanju zgodovine, kulture in ustavne ureditve Republike Slovenije,
-       
teoretičnemu in praktičnemu spoznavanju delovanja sistemov v Republiki
Sloveniji,
-       
prepoznavanju kulturnih razlik in medsebojnemu poznavanju in razumevanju
s slovenskimi državljani,
-       
krepitvi vloge oseb s priznano mednarodno zaščito pri aktivnem
vključevanju v družbo in vzpostavitvi samostojnega življenja.
(2) Urad napoti osebe s priznano mednarodno zaščito na
tečaj spoznavanja slovenske družbe z obrazcem iz Priloge 14, ki je
sestavni del te uredbe.
51. člen
(opravičeni izostanki, prekinitve tečajev)
(1) Če se oseba s priznano mednarodno zaščito tečaja iz
49. oziroma 50. člena te uredbe iz opravičljivih razlogov ne more
udeležiti, o tem predhodno obvesti urad in predloži dokazila za svojo
odsotnost.
(2) Opravičljivi razlogi iz prejšnjega odstavka so:
-       
zdravstveni razlogi,
-       
predhodno dogovorjene obveznosti v povezavi z uveljavljanjem pravic pri
drugih organih,
-       
osebni razlogi.
(3) Opravičene odsotnosti iz prejšnjega odstavka se pri
vodenju evidence o prisotnosti štejejo kot udeležba na tečajih.
(4) Če se oseba s priznano mednarodno zaščito zaradi
zdravstvenih razlogov ali izjemnih življenjskih okoliščin tečaja dlje časa ne
more udeleževati, se lahko v dogovoru z uradom tečaj začasno prekine. Če tečaja
ne zaključi v enem letu od podpisa pogodbe, ji urad omogoči nadaljevanje tudi
po preteku tega obdobja, za čas, ki je enak času trajanja prekinitve. V tem
času mora oseba izpolniti pogoje iz drugega stavka prvega odstavka
97. člena zakona.
(5) V primeru neizpolnjenih pogojev iz drugega stavka
prvega odstavka 97. člena zakona mora oseba iz prejšnjega odstavka denarna
nadomestila, ki jih je prejela po preteku enega leta od podpisa pogodbe, v
skladu z 22. členom te uredbe, vrniti uradu.
52. člen
(prilagojeni tečaji)
(1) Osebam z mednarodno zaščito, starejšim od 65 let,
nepismenim in osebam s posebnimi potrebami lahko urad zagotovi prilagojeni
program, s katerim pridobijo znanje slovenskega jezika za vsakdanje
sporazumevanje.
(2) Za osebe s priznano mednarodno zaščito, ki so v
delovnem razmerju in se zaradi delovnega časa ne morejo redno udeleževati
tečaja, se lahko del tečajev iz 49. in 50. člena te uredbe izvede tudi v
drugih oblikah s pomočjo sodobnih tehnologij.
53. člen
(preizkus znanja slovenskega jezika)
Vloga za napotitev na brezplačni prvi preizkus znanja se
vloži pri uradu na obrazcu iz Priloge 15, ki je sestavni del te uredbe. Urad ob
izpolnjevanju pogojev za brezplačno opravljanje prvega preizkusa znanja izda
napotilo na obrazcu iz Priloge 16, ki je sestavni del te uredbe.
X. IZPOLNJEVANJE POGOJEV
54. člen
(nezmožnost obiskovanja tečajev in obiskov pri svetovalcu)
(1) Šteje se, da osebe s priznano mednarodno zaščito, ki
se zaradi trajnih zdravstvenih razlogov in okoliščin ne morejo udeležiti
tečajev in obiskov pri svetovalcu v obsegu, ki je določen kot pogoj za
nadaljnje uveljavljanje pravic iz tretjega odstavka 90. člena zakona,
izpolnjujejo navedeni pogoj, če izpolnijo obveznosti in aktivnosti, ki so
prilagojene njihovim specifičnim potrebam in so opredeljene v pogodbi iz
5. člena te uredbe. Upravičenost nezmožnosti udeležbe na tečajih in
obiskov pri svetovalcu preverja komisija, ki jo imenuje direktor urada.
(2) Šteje se, da mladoletne osebe, ki jim v pogodbi iz
5. člena te uredbe niso bile določene integracijski aktivnosti iz prve,
druge in tretje alineje prvega odstavka 10. člena te uredbe, izpolnjujejo
pogoje za nadaljnje uveljavljanje pravic iz tretjega odstavka 90. člena
zakona.
XI. PREHODNI IN KONČNI DOLOČBI
55. člen
(rok za izdajo podzakonskih predpisov)
Minister, pristojen za izobraževanje, izda podzakonske
predpise iz drugega odstavka 24. člena, tretjega odstavka 27. člena
in drugega odstavka 34. člena te uredbe v šestih mesecih po uveljavitvi te
uredbe.
56. člen
(prehodna določba)
Osebe, ki so mednarodno zaščito pridobile na podlagi Zakona o
mednarodni zaščiti (Uradni list RS, št. 16/17 – uradno prečiščeno
besedilo), še naprej uveljavljajo svoje pravice v skladu s predpisi iz
57. člena te uredbe.
57. člen
(prenehanje veljavnosti)
(1) Z dnem uveljavitve te uredbe preneha veljati Uredba
o načinih in pogojih za zagotavljanje pravic osebam z mednarodno zaščito
(Uradni list RS, št. 72/17).
(2) Z dnem uveljavitve te uredbe prenehata veljati
Pravilnik o preizkusu znanja za osebe z mednarodno zaščito brez dokazil o
izobrazbi (Uradni list RS, št. 49/18) in Pravilnik o katalogih znanja
(Uradni list RS, št. 59/18), ki pa se uporabljata do izdaje novih
predpisov v skladu s to uredbo.
58. člen
(začetek veljavnosti)
Ta uredba začne veljati 9. novembra 2021.
Št. 00701-30/2021
Ljubljana, dne 4. novembra 2021
EVA 2021-1542-0003
Vlada Republike Slovenije
Janez Janša
predsednik

Priloga
1: Prošnja za podaljšanje subsidiarne zaščite
Priloga
2: Vloga za nastanitev v nastanitvenih zmogljivostih urada
Priloga
3: Vloga za nastanitev v nastanitvenih zmogljivostih urada (novo
nastale okoliščine ranljivosti)
Priloga
4: Obvestilo o prejemanju lastnih sredstev
Priloga
5: Zahtevek za denarno nadomestilo za zasebno nastanitev
Priloga
6: Obrazec za sporočanje sprememb glede uveljavljanja pravice do denarnega
nadomestila za nastanitev na zasebnem naslovu
Priloga
7: Prijava na preizkus znanja za vključitev v srednješolsko izobraževanje
Priloga
8: Potrdilo o opravljenem preizkusu znanja
Priloga
9: Obvestilo o preizkusu znanja
Priloga
10: Prijava na preizkus znanja za vključevanje v programe višjega strokovnega
izobraževanja in visokošolske študijske programe
Priloga
11: Potrdilo o opravljenem preizkusu znanja
Priloga
12: Obvestilo o preizkusu znanja
Priloga
13: Napotilo na tečaj slovenskega jezika
Priloga
14: Napotilo na tečaj spoznavanja slovenske družbe
Priloga
15: Zahtevek za izdajo napotila na preizkus znanja slovenskega jezika
Priloga
16: Napotilo na preizkus znanja iz slovenskega jezika