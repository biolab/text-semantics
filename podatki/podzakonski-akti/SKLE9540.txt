I. UVODNE IN STATUSNE DOLOČBE
1. člen
(ustanovitev agencije)
(1) S tem sklepom se ustanovi Agencija
za komunikacijska omrežja in storitve Republike Slovenije (v nadaljnjem
besedilu: agencija) kot neodvisen regulativni organ na področju pošte,
železniškega prometa, elektronskih komunikacij in avdiovizualnih medijskih
storitev ter za opravljanje določenih nalog na področju radijskih in
televizijskih programov.
(2) Ustanoviteljica agencije je
Republika Slovenija, ustanoviteljske pravice in obveznosti pa zanjo izvršuje
Vlada Republike Slovenije (v nadaljnjem besedilu: vlada).
(3) Agencija je pravna naslednica
Agencije za pošto in elektronske komunikacije Republike Slovenije, ustanovljene
s Sklepom o ustanovitvi Agencije za pošto in elektronske komunikacije Republike
Slovenije (Uradni list RS, št. 60/01, 52/02, 80/04 in 35/11).
2. člen
(pravna osebnost)
(1) Agencija je pravna oseba javnega
prava.
(2) Agencija nastopa v pravnem prometu
v svojem imenu in za svoj račun v okviru z zakoni določenih nalog in dejavnosti.
3. člen
(ime in sedež agencije)
(1) Ime agencije je: Agencija za komunikacijska
omrežja in storitve Republike Slovenije.
(2) Angleški prevod imena agencije je:
Agency for Communication Networks and Services of the Republic of Slovenia.
(3) Agencija lahko pri svojem
poslovanju uporablja skrajšano ime. Skrajšano ime v slovenskem in angleškem
jeziku določi agencija v statutu.
(4) Sedež agencije je v Ljubljani.
Poslovni naslov določi agencija v statutu.
4. člen
(žig in znak agencije)
(1) Agencija ima žig okrogle oblike z
grbom Republike Slovenije v sredini. Žig v zunanjem krogu vsebuje naziv
»Republika Slovenija«, pod njim v notranjem krogu pa naziv »Nosilec javnega
pooblastila«. Ime in sedež agencije sta izpisana na zunanjem krogu spodnje
strani žiga. Žig lahko vsebuje tudi znak oziroma logotip agencije. Podrobno se
žig opredeli v statutu agencije.
(2) Agencija lahko pri svojem
poslovanju uporablja znak oziroma logotip. Vsebino, obliko in velikost znaka
oziroma logotipa določi agencija v statutu.
II. NALOGE AGENCIJE
5. člen
(področje dela)
Agencija opravlja naloge, določene z zakoni,
ki urejajo elektronske komunikacije, poštne storitve, medije, avdiovizualne
medijske storitve in železniški promet.
6. člen
(dejavnosti agencije)
(1) Agencija opravlja naslednji
dejavnosti v skladu z Uredbo o standardni klasifikaciji dejavnosti (Uradni list
RS, št. 69/07 in 17/08):
-       
O 84.110 Splošna dejavnost javne uprave,
-       
O 84.130 Urejanje gospodarskih področij za učinkovitejše poslovanje.
(2) Agencija lahko brez vpisa v sodni
register opravlja tudi druge dejavnosti, za katere je običajno, da se opravljajo
skupaj z dejavnostjo, vpisano v sodni register, v manjšem obsegu ali občasno,
ali ki prispevajo k popolnemu izkoriščanju zmogljivosti, ki se uporablja za
opravljanje vpisane dejavnosti.
III. ORGANI AGENCIJE
7. člen
(organa agencije)
Organa agencije sta svet agencije (v
nadaljnjem besedilu: svet) in direktor agencije (v nadaljnjem besedilu:
direktor).
8. člen
(svet agencije)
(1) Svet sestavlja pet članov.
(2) Člane sveta imenuje vlada
na podlagi javnega razpisa, ki ga izvede ministrstvo, pristojno za elektronske
komunikacije, za dobo petih let z možnostjo ponovnega
imenovanja.
(3) Postopek zbiranja predlogov se
začne z javnim pozivom, ki ga objavi ministrstvo, pristojno za elektronske
komunikacije, v soglasju z ministrstvi, pristojnimi za poštne storitve, medije
in železniški promet. Usklajeni predlog izbranih kandidatov predloži vladi
minister, pristojen za elektronske komunikacije, v soglasju z ministri,
pristojnimi za poštne storitve, medije in železniški promet.
(4) Predsednika sveta izvolijo člani
sveta izmed sebe z večino glasov in na tajnem glasovanju.
9. člen
(pristojnosti sveta agencije)
(1) Svet:
-       
sprejema svoj poslovnik,
-       
sprejema program dela in finančni načrt ter letno poročilo,
-       
spremlja uresničevanje programa dela in finančnega načrta,
-       
daje soglasje k statutu, ki ga sprejme direktor,
-       
predlaga razrešitev direktorja,
-       
predlaga začasno prepoved opravljanja nalog direktorja,
-       
predlaga predčasno razrešitev članov sveta agencije.
(2) Svet lahko direktorju predlaga
izboljšave poslovanja agencije, opozori na morebitne nepravilnosti poslovanja
agencije oziroma o tem obvesti pristojne organe.
10. člen
(odločanje sveta agencije)
(1) Svet dela in odloča na sejah
najmanj štirikrat letno, ki jih sklicuje predsednik sveta na lastno pobudo, na
zahtevo vsaj dveh članov sveta ali na zahtevo direktorja. Zahteva članov sveta
in direktorja mora biti posebej obrazložena.
(2) Svet sprejema odločitve po
posvetovanju z glasovanjem na seji. Odločitev je sprejeta, če zanjo glasuje
večina vseh članov sveta. O seji sveta se sestavi zapisnik.
11. člen
(direktor)
(1) Agencijo organizira, vodi njeno
delo in poslovanje, jo zastopa ter predstavlja direktor. Direktor je odgovoren
za zakonitost dela agencije.
(2) Direktor lahko samostojno sklepa
posle v okviru finančnega načrta.
(3) (črtan)
12. člen
(imenovanje direktorja)
(1) Direktorja imenuje vlada, na
predlog ministrstva, pristojnega za elektronske komunikacije, po
predhodno izvedenem javnem natečaju.
(2) Agencija najmanj 120 dni pred
potekom mandata direktorja obvesti ministrstvo, pristojno za elektronske komunikacije,
o datumu poteka mandata.
13. člen
(javni natečaj)
Direktor se imenuje na podlagi javnega
natečaja po postopku, ki ga določa Zakon o elektronskih komunikacijah.
14. člen
(postopek imenovanja direktorja)
(1) V javnem natečaju morajo biti
navedeni razpisni pogoji, dokazila o izpolnjevanju teh pogojev, ki jih morajo
kandidati priložiti prijavi, in rok za prijavo na javni natečaj, ki ne sme biti
krajši od osmih dni.
(2) Če vlada ne imenuje direktorja, se
postopek za izbiro ponovi.
(3) Če direktor umre, je razrešen ali
mu je potekel mandat in novi direktor še ni imenovan, vlada za čas trajanja
postopka imenovanja novega direktorja imenuje vršilca dolžnosti direktorja,
vendar največ za dobo šestih mesecev.
15. člen
(pogoji in prijava)
(1) Kandidat za direktorja mora
izpolnjevati pogoje, določene v Zakonu o elektronskih komunikacijah.
(2) Prijavi morajo kandidati za
direktorja priložiti predlog programa dela in razvoja agencije.
IV. ORGANIZACIJA IN AKTI AGENCIJE
16. člen
(statut in sistematizacija delovnih mest)
(1) Organizacijo in poslovanje
agencije ureja statut, ki ga sprejme direktor in potrdi vlada po predhodnem
soglasju sveta.
(2) Sistemizacijo delovnih mest določi
direktor.
17. člen
(akti agencije)
Direktor v skladu z veljavnimi predpisi
izdaja splošne in posamične akte agencije ter priporočila.
18. člen
(objava aktov agencije)
Statut in splošni akti agencije, s katerimi
agencija podrobneje uredi izvrševanje z zakonom določenih nalog, se objavijo v
Uradnem listu Republike Slovenije, priporočila pa na spletni strani agencije.
V. FINANCIRANJE AGENCIJE
19. člen
(prostori in oprema)
(1) Prostore in opremo, potrebne za
delo agencije, zagotovi Republika Slovenija, lahko pa jih v svojem imenu in za
račun Republike Slovenije pridobi tudi agencija.
(2) Prostori in oprema iz prejšnjega
odstavka ostanejo lastnina Republike Slovenije, upravlja pa jih agencija, pri
čemer mora ta ravnati s skrbnostjo dobrega gospodarja.
(3) Za izvedbo prejšnjega odstavka se
sklene posebna pogodba med agencijo in Republiko Slovenijo.
(4) Prostori, potrebni za delo
agencije, se lahko zagotovijo tudi z najemom.
20. člen
(prihodki)
(1) Agencija se financira s prihodki
od plačil, ki so določeni z zakoni s področij njenega delovanja.
(2) Prihodke od plačil iz prejšnjega
odstavka agencija uporabi le za namen, ki ga za posamezen prihodek določa
ustrezen zakon iz prejšnjega odstavka.
21. člen
(financiranje)
(1) Agencija s prihodki iz prejšnjega
člena v skladu s finančnim načrtom financira in krije nastale odhodke za:
-       
stroške materiala in storitev,
-       
stroške amortizacije,
-       
investicije in investicijsko vzdrževanje,
-       
stroške dela,
-       
stroške izobraževanja,
-       
druge stroške,
-       
rezervacije.
(2) Agencija uporablja rezervacije za
poravnavo odškodninskih obveznosti do pravnih in fizičnih oseb, ki nastanejo v
zvezi z delom agencije.
22. člen
(program dela in finančni načrt)
(1) Ministrstva, pristojna za
posamezna področja delovanja agencije, lahko agenciji do 31. maja tekočega leta
pošljejo strateške usmeritve za pripravo programa dela in finančnega načrta za
prihodnje koledarsko leto.
(2) Agencija osnutek programa dela in
finančnega načrta za prihodnje koledarsko leto najpozneje do 31. julija
tekočega leta predloži v javno obravnavo v skladu z 204. členom Zakona o
elektronskih komunikacijah (Uradni list RS, št. 109/12, 110/13, 40/14 – ZIN-B,
54/14 – odl. US, 81/15 in 40/17).
(3) Direktor najpozneje do 30. septembra
tekočega leta predloži svetu v sprejem predlog programa dela in finančni načrt
za prihodnje koledarsko leto.
(4) Svet do 31. oktobra tekočega leta
predloži sprejeti program dela v seznanitev in finančni načrt v soglasje vladi.
(5) Če na
finančni načrt vlada do 15. decembra ne izda soglasja, se do izdaje
soglasja uporablja finančni načrt za preteklo leto, pri čemer je dovoljena maksimalna
poraba 1/12 lanskih sredstev na mesec.
(6) Če
pridobljena sredstva odstopajo od sredstev, planiranih v finančnem načrtu, in
je s tem ogroženo izvajanje dejavnosti agencije, direktor o tem obvesti vlado,
pri čemer predlaga tudi ukrepe za pridobitev finančnih sredstev.
23. člen
(odgovornost agencije in ustanovitelja za
obveznosti agencije)
(1) Agencija odgovarja za svoje
obveznosti z vsem svojim premoženjem.
(2) Republika Slovenija subsidiarno
odgovarja za obveznosti agencije, ki jih agencija ne bi mogla poravnati iz svojega
premoženja, ali če bi bilo s poravnavo obveznosti resno ogroženo opravljanje
njenih nalog.
VI. ZAPOSLENI V AGENCIJI
24. člen
(zaposleni v agenciji)
Agencija za izvajanje svojih pristojnosti v
programu dela določi ustrezno število zaposlenih glede na svoje potrebe dela.
25. člen
(delovna mesta)
(1) Pri sklepanju pogodbe o zaposlitvi
za tista delovna mesta, na katerih zaposleni sprejemajo odločitve v okviru
pristojnosti agencije ali pridobijo podatke o poslovanju organizacij, ki opravljajo
dejavnost iz pristojnosti agencije, je treba zagotoviti:
-       
da ti zaposleni v času delovnega razmerja na agenciji ne opravljajo
dejavnosti, ki so predmet nadzora ali kako drugače odvisne od odločitev
agencije, in za svoj ali tuji račun ne sklepajo poslov, ki sodijo v navedene
dejavnosti;
-       
da niso zaposleni ali ne opravljajo kakršnega koli dela za organizacije,
ki so predmet nadzora ali kako drugače odvisne od odločitev agencije.
(2) Direktor v aktu, ki ureja
sistemizacijo delovnih mest, določi delovna mesta iz prejšnjega odstavka.
VII. OSTALE DOLOČBE
26. člen
(varstvo podatkov)
(1) Glede varovanja tajnih podatkov se
za agencijo uporabljajo določbe zakona, ki ureja tajne podatke.
(2) Zaposleni v agenciji morajo
varovati zaupnost podatkov o poslovanju agencije in drugih pravnih oseb ter
druge podatke, ki lahko vplivajo na poslovanje agencije in drugih pravnih oseb,
do katerih so prišli pri opravljanju svojega dela v agenciji ali v zvezi z
njim.
(3) Direktor z internim aktom določi,
s katerimi podatki je treba ravnati na način, določen v prejšnjem odstavku, ter
postopek za njihovo zavarovanje.
27. člen
(upravno poslovanje)
Za pisarniško poslovanje in ravnanje z
dokumentacijo v okviru agencije se uporabljajo predpisi, ki urejajo ta
vprašanja za državno upravo.

Sklep o ustanovitvi Agencije za komunikacijska
omrežja in storitve Republike Slovenije (Uradni list RS, št. 41/13) vsebuje naslednjo prehodno in
končno določbo:
»VIII. PREHODNA IN KONČNA DOLOČBA
28. člen
(prenehanje
uporabe)
Z dnem uveljavitve tega sklepa se preneha
uporabljati Sklep o ustanovitvi Agencije za pošto in elektronske komunikacije
Republike Slovenije (Uradni list RS, št. 60/01, 52/02, 80/04 in 35/11).
29. člen
(začetek veljavnosti)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Agencije za komunikacijska omrežja in storitve Republike Slovenije
(Uradni list RS, št. 66/17) vsebuje naslednjo prehodno in
končno določbo:
»6. člen
Ne glede na spremenjeni 22. člen sklepa
agencija sprejme program dela in finančni načrt za leto 2018 v skladu s 74.
členom Zakona o spremembah in dopolnitvah Zakona o elektronskih komunikacijah
(Uradni list RS, št. 40/17).
7. člen
Ta sklep začne veljati naslednji dan po
objavi v Uradnem listu Republike Slovenije.«.