1. člen
(namen)
(1) Ta uredba v skladu z Direktivo 2006/11/ES Evropskega parlamenta
in Sveta z dne 15. februarja 2006 o onesnaževanju pri odvajanju nekaterih
nevarnih snovi v vodno okolje Skupnosti (UL L št. 64 z dne 4. 3. 2006, str. 52)
določa posebne zahteve v zvezi z emisijo snovi in toplote pri odvajanju
industrijske odpadne vode (v nadaljnjem besedilu: odpadna voda) iz naprav za
proizvodnjo celuloze ter iz naprav za integrirano proizvodnjo vlaknin in
papirja, kartona ali lepenke (v nadaljnjem besedilu: naprava), in sicer:
-       
mejne vrednosti parametrov odpadne vode, in
-       
posebne ukrepe v zvezi z zmanjševanjem emisije snovi.
(2) Za vprašanja o emisiji snovi in toplote pri odvajanju odpadne
vode, ki niso urejena s to uredbo, se uporablja predpis, ki ureja emisijo snovi
in toplote pri odvajanju odpadnih vod v vode in javno kanalizacijo, za
vprašanja obratovalnega monitoringa odpadnih vod pa predpis, ki ureja prve
meritve in obratovalni monitoring odpadnih vod ter pogoje za njegovo izvajanje.
2. člen
(uporaba)
(1) Določbe te uredbe se uporabljajo za naprave, v katerih se
proizvaja celuloza in naprave za integrirano proizvodno vlaknin in papirja,
kartona ali lepenke na podlagi naslednjih postopkov:
-       
sulfatni postopek pridobivanja celuloze iz lesa,
-       
sulfitni postopek pridobivanja celuloze iz lesa,
-       
kemično-toplotno-mehanski postopek pridobivanja celuloze iz lesa in
pridobivanja vlaknin in papirja, kartona ali lepenke v integrirani napravi,
-       
pridobivanje vlaknin z recikliranjem papirnih vlaken iz odpadnega
papirja, kartona ali lepenke v napravi za integrirano proizvodnjo vlaknin in
papirja, kartona ali lepenke. 
(2) Določbe te uredbe se ne uporabljajo za odpadno vodo iz:
-       
naprave za hlajenje ter za proizvodnjo vroče vode in pare in
-       
naprav za priprave vode.
(3) Določbe te uredbe se ne uporabljajo tudi za komunalno odpadno
vodo, ki nastaja na območju naprave.
3. člen
(mejne vrednosti)
(1) Mejne vrednosti parametrov odpadne vode iz naprav za
odvajanje odpadne vode neposredno v vode so določene v preglednici 1 iz priloge
1, ki je sestavni del te uredbe.
(2) Mejne vrednosti parametrov odpadne vode iz naprav za
odvajanje v javno kanalizacijo so določene v preglednici 2 iz priloge 1 te
uredbe.
(3) Če javna kanalizacija ni zaključena s komunalno ali skupno
čistilno napravo, se za odpadno vodo iz naprave, ki se odvaja v javno
kanalizacijo, uporabljajo mejne vrednosti, ki so v preglednici 1 iz priloge 1
te uredbe določene za odvajanje neposredno v vode.
(4) V preglednicah iz priloge 1 in 2 te uredbe so za
neraztopljene snovi in parametre celotni dušik, celotni fosfor, KPK, BPK5, in
AOX določene mejne vrednosti emisijskih faktorjev, pri čemer je emisijski
faktor razmerje med dnevnim povprečjem količine neraztopljenih snovi oziroma
parametra v odpadni vodi in maso dnevne proizvodnje zračno suhe celuloze.
(5) Ne glede na določbe prejšnjega odstavka pa je za naprave
za integrirano proizvodnjo vlaknin in papirja, kartona ali lepenke emisijski
faktor za neraztopljene snovi in parametre celotnega dušika, celotnega
fosforja, KPK, BPK5, in AOX razmerje med dnevnim povprečjem količine parametra
v odpadni vodi in maso dnevne proizvodnje zračno suhega papirja, kartona ali
lepenke.
(6) Dnevno povprečje količine neraztopljenih snovi oziroma posameznega
parametra v odpadni vodi se izračuna na podlagi meritev v dnevih normalne in
neprekinjene proizvodnje posameznega koledarskega meseca, v katerem se
ugotavlja emisijski faktor.
(7) Masa dnevne proizvodnje zračno suhe celuloze oziroma pridobivanja
vlaknin je tista masa, ki jo ne presega 80 odstotkov mas dnevne proizvodnje
zračno suhe celuloze oziroma pridobivanja vlaknin v koledarskem mesecu, v
katerem se ugotavlja emisijski faktor.
(8) Masa dnevne proizvodnje zračno suhega papirja, kartona ali
lepenke je tista masa, ki jo ne presega 80 odstotkov mas dnevne proizvodnje zračno
suhega papirja, kartona ali lepenke v koledarskem mesecu, v katerem se
ugotavlja emisijski faktor.
(9) Emisijski faktor se izraža v kilogramih količine
neraztopljenih snovi oziroma parametra na tono proizvedene celuloze oziroma pri
integriranem postopku pridobivanja vlaknin in papirja, kartona ali lepenke na tono
proizvedenega zračno suhega papirja, kartona ali lepenke.
4. člen
(ukrepi za zmanjševanje obremenjevanja voda)
(1) Posebni ukrepi, ki jih mora izvajati upravljavec naprave pri
sulfatnem in sulfitnem postopku pridobivanja celuloze zaradi čim manjšega
onesnaževanja in porabe voda, so:
-       
uporaba razklopa s kuhanjem glede na vrsto celuloze, ki se proizvaja,
-       
zajemanje nastale raztopine po procesu delignifikacije lesa z najmanj 98
odstotkov stopnjo zajetja organskih snovi v proces regeneracije,
-       
obdelava zajete in nastale raztopine po procesu delignifikacije lesa v
napravi za toplotno obdelavo odpadne vode z uparjevanjem ali sežigom organskih
snovi,
-       
fizikalno-kemijsko čiščenje ali biološko čiščenje kondenzatov, ki
nastajajo pri uparjanju,
-       
preprečevanje odvajanja neraztopljenih snovi,
-       
fizikalno-kemijsko čiščenje in biološko čiščenje odpadne vode z namenom,
da so dosežene mejne vrednosti parametrov, določene s to uredbo za odvajanje
neposredno v vode,
-       
fizikalno-kemijsko predčiščenje odpadne vode z namenom, da so dosežene
mejne vrednosti parametrov, določene s to uredbo za odvajanje v javno
kanalizacijo,
-       
zamenjava elementarnega klora pri beljenju celuloze s kisikom, ozonom,
peroksidom ali klorovim dioksidom,
-       
zamenjava hipoklorita pri beljenju celuloze zlasti s peroksidom ali
ozonom,
-       
sprememba postopkov beljenja, predvsem predbeljenja,
-       
toplotna obdelava z uparevanjem, sežiganjem ali druga obdelava
visokoobremenjene odpadne vode iz belilnice,
-       
obdelava odpadne vode v notranjih krogotokih z obarjanjem in kosmičenjem
s kalcijevimi, železovimi ali aluminijevimi solmi ali z organskimi
polielektroliti in
-       
posnemanje plavajočih organskih snovi, zlasti tistih z vsebnostjo
kloriranih ogljikovodikov.
(2) Posebni ukrepi, ki jih mora izvajati upravljavec naprave za
kemično-toplotno-mehanski postopek pridobivanja celuloze iz lesa in
pridobivanja vlaknin in papirja, kartona ali lepenke v integrirani napravi zaradi
čim manjšega onesnaževanja in porabe voda, so:
-       
suho lupljenje lesa,
-       
uvedba vodnega krogotoka – obtoka vode v obratu za proizvodnjo mehanske
vlaknine,
-       
učinkovito ločevanje vodnih sistemov proizvodnje vlaknin in proizvodnje papirja
z uporabo zgoščevalnikov,
-       
uporaba protitočnega sistema bele vode iz proizvodnje papirja v
proizvodnjo vlaknin, odvisno od stopnje integriranosti
-       
povezave med proizvodnjo vlaknin in proizvodnjo papirja,
-       
uporaba dovolj velikih vmesnih zadrževalnikov za hranjenje koncentriranih
odpadnih vod iz procesov (v glavnem velja za kemično-toplotno-mehanski
proizvodnji celuloze),
-       
primarno in biološko čiščenje odpadnih vod.
(3) Posebni ukrepi, ki jih mora izvajati upravljavec naprave za
pridobivanje vlaknin z recikliranjem papirnih vlaken iz odpadnega papirja,
kartona ali lepenke v napravi za integrirano proizvodnjo vlaknin in papirja, kartona
ali lepenke, zaradi čim manjšega onesnaževanja in porabe voda, so:
-       
ločevanje manj onesnaženih vod od bolj onesnaženihin recikliranje
procesnih vod,
-       
optimalno gospodarjenje z vodo (ureditev vodnih krogotokov), čiščenje
vod z usedanjem, flokulacijo ali filtriranjem ter recikliranje procesnih vod v
različnih procesih,
-       
strogo ločevanje vodnih krogotokov in protitokov procesne vode,
-       
pridobivanje prečiščenih vod za proces razsivitve (s flotacijo),
-       
vgradnja izenačevalnega bazena in uvedba primarnega čiščenja,
-       
aerobno biološko čiščenje odpadnih vod ali kombinirano anaerobno-aerobno
biološko čiščenje odpadnih vod.
(4) V primeru integrirane proizvodnje vlaknin in papirja, kartona
ali lepenke mora upravljavec naprave zaradi čim manjšega onesnaževanja in porabe
voda izvajati še naslednje ukrepe:
-       
zadrževanje in recikliranje snovi znotraj proizvodnega procesa,
-       
zmanjšanje količine odpadne vode z zapiranjem krogotokov,
-       
uporaba vlaknin, polnil in pomožnih sredstev, ki ne preprečujejo
čiščenja odpadne vode in recikliranja odpadnega papirja,
-       
fizikalno-kemijsko čiščenje in biološko čiščenje ali fizikalno- kemijsko
čiščenje odpadne vode z namenom, da so dosežene mejne vrednosti parametrov, ki
so s to uredbo določene za odvajanje neposredno v vode, 
-       
fizikalno-kemijsko predčiščenje odpadne vode z namenom, da so dosežene
mejne vrednosti parametrov, ki so s to uredbo določene za odvajanje v javno
kanalizacijo, ter
-       
preprečevanje odvajanja tekočih odpadnih topil in čistil, ki vsebujejo
nevarne snovi, kot so benzen, toluen, ksilen in halogenirani ogljikovodiki, v
odpadno vodo.
5. člen
(nadzor)
Nadzor nad izvajanjem te uredbe opravljajo inšpektorji, pristojni
za varstvo okolja.
6. člen
(prekršek)
(1) Z globo od 4.000 eurov do 40.000 eurov se za prekršek kaznuje
upravljavec naprave, ki je pravna oseba ali samostojni podjetnik posameznik, če
ne izvaja ukrepov iz 4. člena te uredbe ali če ne prilagodi obratovanja
obstoječe naprave za integrirano proizvodnjo vlaknin in papirja, kartona ali
lepenke z recikliranjem papirnih vlaken iz odpadnega papirja v zvezi z mejnimi
vrednostmi emisij snovi do roka iz 7. člena te uredbe.
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca naprave.
7. člen
(prilagoditev obstoječih naprav)
(1) Upravljavec obstoječe naprave mora zagotoviti
prilagoditev obratovanja obstoječe naprave v zvezi z mejnimi vrednostmi emisije
snovi in toplote iz priloge 1, ki je sestavni del te uredbe do 31. decembra
2012.
(2) Do prilagoditve obstoječih naprav v skladu s prejšnjim odstavkom
se za obstoječe naprave uporabljajo mejne vrednosti, ki so določene v prilogi
2, ki je sestavni del te uredbe.
(3) Ne glede na določbi prvega in drugega odstavka tega člena
mora upravljavec obstoječe naprave zagotoviti prilagoditev obratovanja
obstoječe naprave v skladu z določbami iz 3. člena te uredbe, če se zaradi
posegov v napravo poveča njena proizvodna zmogljivost za več kot 25 odstotkov.
(4) Proizvodna zmogljivost obstoječe naprave iz prejšnjega odstavka
je največja zmogljivost obstoječe naprave, ki jo opredeli proizvajalec naprave
in zapiše v tehnično dokumentacijo, namenjeno uporabnikom naprave, ter se
izraža v količini proizvedenega papirja, kartona ali lepenke, ki nastane v 24 urah
obratovanja naprave ali v 1 uri, če naprava ne more obratovati neprekinjeno 24
ur.
8. člen
(prehodne določbe)
(1) Ne glede na določbe tretjega odstavka 3. člena te uredbe
se za odpadno vodo iz obstoječe naprave za integrirano proizvodnjo vlaknin in
papirja, kartona ali lepenke, ki se odvaja v javno kanalizacijo, ki ni zaključena
s komunalno ali skupno čistilno napravo, uporabljajo mejne vrednosti za
odvajanje v javno kanalizacijo do roka iz operativnega programa na področju odvajanja
in čiščenja odpadnih voda, do katerega se morajo odpadne vode iz te javne
kanalizacije odvajati v vode, očiščene v skladu s predpisom, ki ureja emisijo
snovi pri odvajanju odpadne vode iz komunalnih čistilnih naprav.
(2) Če obstoječa naprava za integrirano proizvodnjo vlaknin in
papirja, kartona ali lepenke ni priključena na javno kanalizacijo, se določbe
prejšnjega odstavka uporabljajo do 31. decembra 2008 tudi za odpadno vodo, ki
se iz te naprave odvaja neposredno v vode, če je iz dokumentacije, priložene k vlogi
za izdajo okoljevarstvenega dovoljenja, razvidno, da so za priključitev naprave
na javno kanalizacijo izpolnjeni vsi pogoji upravljavca javne kanalizacije.
9. člen
(prehodne določbe za prekrške)
Do uvedbe eura kot valute Republike Slovenije se:
-       
v prvem odstavku 6. člena te uredbe namesto zneska »4.000 eurov«
uporablja znesek »1.000.000 tolarjev«, namesto zneska »40.000 eurov« pa znesek
»10.000.000 tolarjev« in
-       
drugem odstavku 6. člena te uredbe namesto zneska »1.200 eurov«
uporablja znesek »300.000 tolarjev«, namesto zneska »4.000 eurov« pa znesek
»1.000.000 tolarjev«.
10. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju odpadnih vod iz objektov in naprav za proizvodnjo celuloze
(Uradni list RS, št. 10/99 in 41/04 – ZVO-1).
11. člen
(začetek veljavnosti)
Ta uredba začne veljati petnajsti dan po objavi v Uradnem listu
Republike Slovenije.
Št. 00719-101/2006/6
Ljubljana, dne 13. decembra 2006
EVA 2006-2511-0224
Vlada Republike Slovenije
Janez Janša l.r.
Predsednik

Priloga
1: Preglednica 1: Mejne vrednosti parametrov odpadne vode iz naprav za
odvajanje v vode; Preglednica 2: Mejne vrednosti parametrov odpadne vode iz
naprav za odvajanje v javno kanalizacijo
Priloga
2: Preglednica 1: Mejne vrednosti parametrov za odvajanje odpadne vode v
vode iz obstoječih naprav za integrirano proizvodnjo vlaknin in papirja,
kartona ali lepenke; Preglednica 2: Mejne vrednosti parametrov za odvajanje
odpadne vode v javno kanalizacijo iz obstoječih naprav za integrirano
proizvodnjo vlaknin in paprja, kartona ali lepenke
 