1. člen
(vsebina)
Ta uredba določa namen, upravičence, pogoje in podrobnejši
postopek za dodelitev pomoči za plačilo zavarovalnih premij za zavarovanje
primarne kmetijske proizvodnje, in sicer za zavarovanje posevkov, nasadov in
plodov pred nevarnostjo toče, požara, udara strele, pozebe, poplave ter
viharnega vetra in viharja, za zavarovanje materialne škode na sredstvih v
primarni kmetijski proizvodnji pred nevarnostjo toče, viharja, viharnega vetra
in teže snega ter za zavarovanje živali na kmetijskem gospodarstvu za primer
bolezni (v nadaljnjem besedilu: zavarovanje primarne kmetijske proizvodnje) za
izvajanje Uredbe Komisije (EU) št. 2022/2472 z dne 14. decembra 2022 o
razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 327 z dne 21. 12. 2022, str. 1; v nadaljnjem
besedilu: Uredba 2022/2472/EU).
2. člen
(namen in upravičen strošek)
(1) Pomoč po tej uredbi se dodeli v obliki nepovratnih
sredstev, in sicer kot plačilo sofinanciranega dela zavarovalnih premij za
zavarovanje po tej uredbi, z namenom nadomestila izgub, ki jih povzročijo
naravne nesreče in druge slabe vremenske razmere v kmetijski proizvodnji
oziroma pogini živali zaradi bolezni, ki jih je mogoče zavarovati. S tem se
spodbuja upravičence iz 3. člena te uredbe, da zavarujejo svoje pridelke pred
posledicami naravnih nesreč, drugih slabih vremenskih razmer in pred boleznimi
živali.
(2) Upravičen strošek za dodelitev pomoči po tej uredbi je
znesek zavarovalne premije, vključno s pripadajočim davkom od prometa
zavarovalnih poslov, kot je določen v zavarovalni pogodbi za sklenitev
zavarovanja po tej uredbi.
(3) Zavarovanje po tej uredbi krije le stroške nadomestitev
izgub iz prvega odstavka tega člena in ne zahteva ali določa vrste ali količine
prihodnje kmetijske proizvodnje.
3. člen
(upravičenci)
(1) Upravičenec do sofinanciranja zavarovalne premije za
zavarovanje primarne kmetijske proizvodnje je upravičenec za ukrepe kmetijske
politike iz zakona, ki ureja kmetijstvo, ki se v Republiki Sloveniji ukvarja s
primarno kmetijsko proizvodnjo, opredeljeno v 44. točki 2. člena Uredbe
2022/2472/EU, če izpolnjuje naslednje pogoje:
1.     
je mikro, malo ali srednje podjetje, kot je opredeljeno v Prilogi I
Uredbe 2022/2472/EU;
2.     
ni podjetje v težavah v skladu z 59. točko 2. člena Uredbe 2022/2472/EU;
3.     
je z izvajalcem zavarovanja sklenjena zavarovalna pogodba za zavarovanje
primarne kmetijske proizvodnje na kmetijskem gospodarstvu v skladu s to uredbo;
4.     
je vpisan v register kmetijskih gospodarstev v skladu s predpisi, ki
urejajo RKG.
(2) Ob podpisu zavarovalne pogodbe iz 3. točke prejšnjega
odstavka so priložene pisne izjave upravičenca, da:
1.     
kmetijsko gospodarstvo izpolnjuje pogoje iz 1. in 2. točke prejšnjega
odstavka;
2.     
za iste upravičene stroške kmetijsko gospodarstvo ni prejelo oziroma ne
uveljavlja drugih državnih pomoči, ki bi skupaj s pomočjo po tej uredbi
presegale 70 % stroškov zavarovalne premije za zavarovanje iz 3. točke
prejšnjega odstavka;
3.     
dovoljuje izvajalcu zavarovanj za namen sklenitve zavarovalne pogodbe
dostop do potrebnih podatkov iz registra kmetijskih gospodarstev, registrov
živali in iz drugih evidenc, ki jih upravlja in vodi ministrstvo, pristojno za
kmetijstvo (v nadaljnjem besedilu: ministrstvo), v skladu z zakonom, ki ureja
kmetijstvo;
4.     
dovoljuje izvajalcu zavarovanja, da posreduje podatke iz zavarovalne
pogodbe in pripadajoče dokumentacije ministrstvu in Agenciji Republike
Slovenije za kmetijske trge in razvoj podeželja (v nadaljnjem besedilu:
agencija) za izvajanje upravnih nalog, nalog nadzora in poročanja po Uredbi
2022/2472/EU in tej uredbi;
5.     
nima neporavnanega naloga za izterjavo na podlagi predhodnega sklepa
Evropske komisije, v katerem je pomoč razglasila za nezakonito in nezdružljivo
v skladu z notranjim trgom v skladu s točko a) četrtega odstavka 1. člena
Uredbe 2022/2472/EU;
6.     
nima neporavnanih davčnih obveznosti in drugih denarnih nedavčnih
obveznosti v skladu z zakonom, ki ureja finančno upravo, v višini, ki presega
50 eurov.
(3) Izjave iz prvega in drugega odstavka tega člena se
preverijo na dan oddaje zahtevka.
(4) Vzorec izjave iz 5. točke drugega odstavka tega člena je
določen v Prilogi 1, ki je sestavni del te uredbe.
4. člen
(združevanje pomoči in skupni znesek pomoči)
Poleg pomoči za plačilo zavarovalne premije za zavarovanje
primarne kmetijske proizvodnje po tej uredbi se v zvezi z istimi upravičenimi
stroški lahko dodeli še druga državna pomoč, če so izpolnjeni pogoji iz
tretjega do šestega odstavka 8. člena Uredbe 2022/2472/EU.
5. člen
(izvajalci zavarovanja)
Izvajalci zavarovanja po tej uredbi so zavarovalnice, ki
opravljajo zavarovalne posle v skladu z zakonom, ki ureja zavarovalništvo, in
so pridobile dovoljenje za opravljanje zavarovalnih poslov v zavarovalni vrsti
zavarovanja požara in elementarnih nesreč oziroma dovoljenje za opravljanje
zavarovalnih poslov v zavarovalni vrsti drugo škodno zavarovanje iz zakona, ki
ureja zavarovalništvo (v nadaljnjem besedilu: izvajalec zavarovanja).
6. člen
(uveljavljanje sofinanciranja)
Izvajalec zavarovanja lahko za istega upravičenca po tej
uredbi uveljavlja v posameznem koledarskem letu sofinanciranje zavarovalne
premije samo:
-       
za eno rastno dobo pri zavarovanju posameznih posevkov, nasadov in
plodov;
-       
za največ eno leto pri zavarovanju materialne škode na sredstvih;
-       
za največ eno leto pri zavarovanju živali na kmetijskem gospodarstvu.
7. člen
(sredstva)
Sredstva za sofinanciranje zavarovalnih premij po tej uredbi
se zagotavljajo v okviru proračunske postavke ministrstva, ki je namenjena
prilagajanju podnebnim spremembam, do višine sredstev na tej proračunski
postavki v posameznem koledarskem letu.
8. člen
(pogoji in višina sofinanciranja zavarovalne premije za
posevke, nasade in plodove)
(1) Sofinancirajo se zavarovalne premije za zavarovanje
posevkov, nasadov in plodov največ do višine zavarovalne vsote za posamezni
posevek, nasad in plod, kot je določeno v I. delu Priloge 2, ki je sestavni del
te uredbe.
(2) Sofinancirajo se zavarovalne premije, pri katerih je
zavarovalno kritje z odbitno franšizo v višini najmanj 15 % zavarovalne vsote
posevka, nasada ali plodov na posamezni zavarovani površini.
(3) Ne glede na prejšnji odstavek se sofinancirajo
zavarovalne premije tudi v primeru, ko je odbitna franšiza manjša od 15 %,
upravičenec pa odbitno franšizo, manjšo od 15 %, odkupi. Odkup odbitne
franšize, manjše od 15 %, se po tej uredbi ne sofinancira.
(4) Podatki o odbitni franšizi, zavarovalni površini in
zavarovalni vsoti posameznega zavarovanega posevka, nasada in plodu morajo biti
jasno razvidni iz zavarovalne pogodbe.
(5) Višina sofinanciranja zavarovalne premije za posevke,
nasade in plodove iz prvega odstavka tega člena znaša 60 % obračunane
zavarovalne premije, vključno s pripadajočim davkom od prometa zavarovalnih
poslov.
(6) Iz zavarovalne pogodbe in pripadajoče dokumentacije
morajo biti jasno razvidni zavarovalni pogoji, skupna obračunana zavarovalna
premija, vključno z vsemi doplačili po odstotkih in namenu, ter del zavarovalne
premije, ki jo plača upravičenec, in del, ki ga sofinancira država.
9. člen
(pogoji in višina sofinanciranja zavarovalne premije za
materialno škodo na sredstvih)
(1) Sofinancirajo se zavarovalne premije za zavarovanje škode
na proizvodnih sredstvih trajnih nasadov ter materialno škodo na konstrukcijah
in kritinah rastlinjakov, ki so vpisani v RKG s šifro 1190 – rastlinjak, 1191 –
rastlinjak, kjer pridelava ni v tleh, 1192 – rastlinjak s sadnimi rastlinami,
konstrukcijah (žičnicah) hmeljišč ter konstrukcijah in mrežah proti toči v
intenzivnih sadovnjakih in vinogradih.
(2) Višina sofinanciranja zavarovalne premije za materialno
škodo na sredstvih iz prvega odstavka tega člena znaša 60 % obračunane
zavarovalne premije, vključno s pripadajočim davkom od prometa zavarovalnih
poslov.
(3) Iz zavarovalne pogodbe in pripadajoče dokumentacije
morajo biti jasno razvidni zavarovalni pogoji, skupna obračunana zavarovalna
premija, vključno z vsemi doplačili po odstotkih in namenu, ter del zavarovalne
premije, ki jo plača upravičenec, in del, ki ga sofinancira država.
10. člen
(pogoji in višina sofinanciranja zavarovalne premije za
bolezni živali)
(1) Sofinancirajo se zavarovalne premije za zavarovanje
živali na kmetijskem gospodarstvu, določenih v II. delu Priloge 2 te uredbe,
pred nevarnostjo pogina zaradi bolezni, zakola živali na kmetijskem
gospodarstvu z veterinarsko napotnico ali usmrtitve živali zaradi bolezni ter
ekonomskega zakola zaradi bolezni. Nezgode in ostali riziki niso predmet
sofinanciranja, zato se premija za ta kritja ne šteje v osnovo za
sofinanciranje posameznega predmeta zavarovanja.
(2) Višina sofinanciranja zavarovalne premije za bolezni
živali iz prejšnjega odstavka znaša 60 % obračunane zavarovalne premije,
vključno s pripadajočim davkom od prometa zavarovalnih poslov.
(3) Iz zavarovalne pogodbe in pripadajoče dokumentacije
morajo biti jasno razvidni zavarovalni pogoji, skupna obračunana zavarovalna
premija, vključno z vsemi doplačili po odstotkih in namenu, ter del zavarovalne
premije, ki jo plača upravičenec, in del, ki ga sofinancira država.
11. člen
(vložitev zahtevka)
(1) Izvajalec zavarovanja odda zahtevek za sofinanciranje
zavarovalnih premij (v nadaljnjem besedilu: zahtevek) v informacijski sistem
agencije v elektronski obliki, v roku, določenem v 12. členu te uredbe.
(2) Zahtevek iz prejšnjega odstavka pooblaščenec za
elektronsko vložitev izpolni elektronsko in podpiše s kvalificiranim
elektronskim podpisom ter vloži v elektronski obliki.
(3) Za elektronsko izpolnjevanje in vložitev zahtevkov iz
prejšnjega odstavka agencija vzpostavi vstopno spletno mesto na naslovu https://e-kmetija.gov.si, na
katerem se pooblaščenec za elektronsko vložitev s sredstvom elektronske
identifikacije prijavi v informacijski sistem agencije, ima dostop do vseh
podatkov, potrebnih za izpolnitev zahtevka, izvede elektronski vnos, vključno s
kvalificiranim elektronskim podpisom, in vloži zahtevek v informacijski sistem
agencije, ki ga obvesti o uspešni vložitvi zahtevka.
(4) Pooblaščenec za elektronsko vložitev se pred elektronsko
vložitvijo zahtevka registrira pri agenciji. Pooblaščenec za elektronsko
vložitev pri vnosu zahtevka izpolni pooblastilo za dostop in uporabo
informacijskega sistema agencije. S podpisom na zahtevku pooblaščenec za
elektronsko vložitev potrdi pravilnost vnosa podatkov. Podrobna navodila o
prijavi v informacijski sistem in izpolnjevanju zahtevka v njem ter vlaganju
zahtevka se objavijo na osrednjem spletnem mestu državne uprave.
(5) Kot sredstvo elektronske identifikacije iz tretjega
odstavka tega člena se šteje sredstvo elektronske identifikacije ravni
zanesljivosti srednja ali visoka oziroma drugi način elektronske identifikacije
za dostop do elektronskih storitev ravni zanesljivosti srednja ali visoka v
skladu s predpisi, ki urejajo elektronsko identifikacijo in storitev zaupanja.
(6) Pred izdajo odločbe mora agencija pri najmanj petih
odstotkih od skupnega števila zavarovalnih pogodb zahtevka opraviti preverbo
skladnosti zavarovalnih pogodb z določbami te uredbe in Uredbe 2022/2472/EU.
(7) Za namen preverjanja iz prejšnjega odstavka izvajalec
zavarovanja, v roku osmih dni od oddaje zahtevka vloži zavarovalne pogodbe v
informacijski sistem agencije. Agencija preveri ustreznost pogojev zavarovalnih
pogodb z določbami te uredbe in Uredbe 2022/2472/EU.
12. člen
(rok za vložitev zahtevkov)
(1) Izvajalci zavarovanja lahko kadar koli med letom, v
katerem sklepajo zavarovanja, vlagajo zahtevke na agencijo.
(2) Izvajalci zavarovanja vlagajo zahtevke najpozneje do 31.
marca naslednjega leta za preteklo leto, v katerem so sklenili zavarovanje.
13. člen
(odločitev o zahtevku in preverba pred odobritvijo)
(1) O zahtevku izvajalca zavarovanja odloči agencija z
odločbo o odobritvi plačila dela zavarovalne premije.
(2) Če agencija med opravljanjem preverbe iz tega člena
ugotovi, da niso izpolnjeni vsi pogoji za upravičenost do sofinanciranja po tej
uredbi ter Uredbi 2022/2472/EU, se zahtevek izvajalca zavarovanja za
neupravičeni del zavrne, upravičeni del pa se izplača.
(3) Če je zavarovalna pogodba posameznega upravičenca zaradi
neizpolnjevanja pogojev ali ugotovljenih nepravilnosti z upravnim aktom
zavrnjena, se zavarovalna pogodba tega upravičenca ne more ponovno uveljavljati
z vložitvijo novega zahtevka.
(4) Zahtevki, za katere izplačilo ne bo mogoče v tekočem
letu, se izplačajo v naslednjem proračunskem letu.
14. člen
(zbiranje informacij, vodenje evidenc in pošiljanje
podatkov)
(1) Ministrstvo je pristojni organ za zbiranje informacij,
vodenje evidenc, obveščanje in poročanje Evropski komisiji v skladu z Uredbo
2022/2472/EU.
(2) Izvajalci zavarovanja pred začetkom izvajanja zavarovanja
v tekočem letu sporočijo ministrstvu vse zavarovalne pogoje ter njihove
spremembe in dopolnitve med letom, po katerih bodo sklepali zavarovanja in
uveljavljali sofinanciranje zavarovalnih premij za zavarovanje po tej uredbi.
(3) Izvajalci zavarovanja ministrstvu in agenciji na njuno
zahtevo dovolijo vpogled v podatke iz zavarovalne pogodbe in pripadajoče
dokumentacije v zvezi s sklepanjem zavarovanj po tej uredbi za izvajanje
upravnih nalog in nalog nadzora po tej uredbi oziroma jima to dokumentacijo in
podatke predložijo.
(4) Ministrstvo izvajalcem zavarovanja za izvajanje
zavarovanj po tej uredbi v skladu z zakonom, ki ureja zavarovalništvo, pošlje
potrebne podatke iz registra kmetijskih gospodarstev, registrov živali in iz
drugih evidenc, ki jih upravlja in vodi ministrstvo.
(5) Agencija in zavarovalnice namen, predmet in način
posredovanja podatkov podrobneje uredijo v medsebojnem sporazumu.
(6) Ministrstvo na spletni strani https://www.gov.si/teme/evidence-priglasenih-nacrtov-pomoci/
objavi informacije o shemi pomoči po tej uredbi, ki so na voljo splošni
javnosti brez omejitev vsaj deset let od datuma dodelitve pomoči.
(7) Agencija hrani natančne evidence z informacijami in
dokazili o dodeljenih pomočeh po tej uredbi še deset let od dneva, ko je bila
dodeljena zadnja posamična pomoč.
15. člen
(odgovornost za resničnost podatkov in vračilo neupravičeno
izplačanih sredstev)
(1) Upravičenec je odgovoren za resničnost podatkov in izjav,
ki jih je predložil izvajalcu zavarovanja pri sklepanju zavarovanja.
(2) Če agencija po izplačilu sredstev ugotovi, da so bili
podatki iz prejšnjega odstavka, ki so potrebni za ugotavljanje upravičenosti do
sofinanciranja zavarovalne premije po tej uredbi, neresnični ali je upravičenec
priložil lažne izjave, mora upravičenec vrniti že prejeti sofinancirani del
premije v proračun skupaj z zakonitimi zamudnimi obrestmi.
(3) Če agencija po izplačilu sredstev ugotovi, da niso bili
izpolnjeni vsi pogoji za sofinanciranje zavarovalne premije po tej uredbi, mora
upravičenec vrniti že prejeti sofinancirani del premije v proračun skupaj z
zakonitimi zamudnimi obrestmi.
16. člen
(poročanje)
(1) Izvajalci zavarovanja do 1. marca tekočega leta poročajo
ministrstvu o sklenjenih zavarovalnih pogodbah po tej uredbi v preteklem letu
na obrazcu iz Priloge 3, ki je sestavni del te uredbe.
(2) Izvajalci zavarovanja v dveh mesecih po koncu poslovnega
leta poročajo ministrstvu o obračunanih zavarovalnih premijah in izplačanih
sredstvih za škodo za posevke, nasade in plodove, materialno škodo na sredstvih
ter živali. Ministrstvo to poročilo pošlje ministrstvu, pristojnemu za finance.
(3) Agencija do 15. v mesecu poroča ministrstvu o skupni
višini odobrenih in izplačanih sredstev izvajalcem zavarovanja, o opravljenih
preverbah iz 11. in 13. člena te uredbe in o številu sklenjenih zavarovalnih
pogodb po tej uredbi za pretekli mesec.
(4) Agencija poroča ministrstvu o dodeljenih pomočeh po tej
uredbi za sofinanciranje zavarovalnih premij za zavarovanje posevkov, nasadov
in plodov, za materialno škodo na sredstvih ter za zavarovanje živali na
kmetijskem gospodarstvu v skladu s pravilnikom, ki ureja način pošiljanja
podatkov in poročanja o državnih pomočeh s področja kmetijstva.
17. člen
(prekrški)
(1) Z globo od 400 do 4.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ne poroča v skladu s 16. členom te uredbe.
(2) Z globo od 200 do 400 eurov se za prekršek iz prejšnjega
odstavka kaznuje odgovorna oseba pravne osebe, samostojnega podjetnika
posameznika ali posameznika, ki samostojno opravlja dejavnost.
PREHODNA IN KONČNA DOLOČBA
18. člen
Postopki, začeti na podlagi Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 89/14, 2/15, 3/15, 98/15, 28/16, 81/16, 66/17, 82/18,
13/19, 3/21, 181/21 in 157/22), se dokončajo v skladu z Uredbo o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 89/14, 2/15, 3/15, 98/15, 28/16, 81/16, 66/17, 82/18,
13/19, 3/21, 181/21 in 157/22), pri čemer se za začetek postopka šteje
sklenitev zavarovalne pogodbe pri izvajalcu zavarovanja.
19. člen
(začetek veljavnosti)
Ta uredba začne veljati 1. julija 2023.
Št. 00704-240/2023
Ljubljana, dne 15. junija 2023
EVA 2023-2330-0050
Vlada Republike Slovenije
dr. Robert Golob
predsednik

Priloga
1: Izjava upravičenca za sofinanciranje zavarovalnih premij za zavarovanje
primarne kmetijske proizvodnje (VZOREC)
Priloga
2: Seznam primarne kmetijske proizvodnje, za katero se sofinancira zavarovalna
premija, vključno z najvišjo zavarovalno vsoto za posamezno kmetijsko kulturo
na hektar zavarovane površine
Priloga
3: Podatki o zavarovanju (VZOREC)