1. člen
(vsebina uredbe)
(1) Ta uredba določa:
-      
vrste energetskih tehnologij proizvodnih naprav
za proizvodnjo električne energije iz obnovljivih virov energije (v nadaljnjem
besedilu: proizvodne naprave OVE), ki lahko prejemajo podpore,
-      
razvrstitev proizvodnih naprav OVE, ki lahko
prejemajo podpore po tej uredbi, v velikostne razrede,
-      
podrobnejšo opredelitev podpor,
-      
način določanja referenčnih stroškov
proizvodnje električne energije iz OVE,
-      
način določanja cen za zagotovljeni odkup
električne energije, proizvedene v proizvodnih napravah OVE,
-      
način določanja višine podpor, ki se izvajajo
kot finančna pomoč za tekoče poslovanje proizvodnih naprav OVE,
-      
pogoje za pridobitev podpore,
-      
način pridobitve podpore,
-      
način prejemanja podpor
ter druga vprašanja,
povezana s podporami električni energiji, proizvedeni iz OVE.
(2) Na podlagi te uredbe se lahko
dodelijo podpore električni energiji, proizvedeni iz OVE v proizvodnih napravah
OVE, pri katerih nazivna električna moč proizvodne naprave ne presega
125 MW.
(3) Če se električna energija
proizvaja v kombiniranih ali hibridnih proizvodnih napravah, se lahko
električni energiji, proizvedeni iz OVE, dodelijo podpore po tej uredbi, če del
nazivne električne moči, ki odpade na proizvodnjo električne energije iz OVE,
ne presega nazivne električne moči 125 MW.
2. člen
(pomen izrazov)
Izrazi, uporabljeni v tej uredbi, imajo
enak pomen kot v Energetskem zakonu, poleg tega pa imajo še naslednji pomen:
-      
bioplin je
mešanica ogljikovega dioksida, metana in drugih plinov v sledeh, ki nastajajo
pri nadzorovani anaerobni razgradnji goriv biološkega izvora iz priloge V;
-      
biološko razgradljivi odpadki so anaerobno ali aerobno razgradljivi odpadki;
-      
bruto proizvedena električna energija
proizvodne naprave je proizvodnja električne
energije v obdobju poročanja, merjena na sponkah generatorja ali sponkah drugih
sklopov za pretvarjanje drugih vrst energije v električno energijo. Električna
energija, porabljena za obratovanje same naprave, se ne odšteje od bruto
proizvedene električne energije;
-      
enočrtna shema je
shema proizvodne naprave, ki povezuje večfazne povezave z eno črto;
-      
fosilno gorivo
je gorivo, ki je pridobljeno iz rudninskih zalog, ne glede na to, ali se
uporabi v prvotni sestavi ali predelano;
-      
hibridna proizvodna naprava je proizvodna naprava, ki uporablja kombinacijo različnih
tehnologij za pretvorbo ene ali več vrst primarne energije v električno
energijo;
-      
kombinirana proizvodna naprava je proizvodna naprava, ki poleg energentov fosilnega izvora
uporablja tudi obnovljive vire energije;
-      
koristna izraba toplote je toplota, ki bi se, če je ne bi izkoriščali iz proizvodne naprave
OVE za zadovoljitev ekonomsko opravičljivega povpraševanja po ogrevanju,
hlajenju ali tehnologiji, zagotavljala z drugimi viri. Ekonomsko opravičljivo
povpraševanje pa je povpraševanje, ki ne presega potreb po ogrevanju, hladu ali
tehnologiji;
-      
lastna raba proizvodne naprave je električna energija, porabljena za obratovanje same proizvodne
naprave, za pogon napajalnih črpalk, kompresorjev, mlinov, gorilnikov, čistilne
naprave in drugih podobnih naprav, ki so nujne za delovanje proizvodne naprave;
-      
lastni odjem je
neto proizvedena električna energija, ki se skupaj z energijo, dovedeno iz
omrežja, porabi na kraju samem za druge namene kakor za lastno rabo proizvodne
naprave;
-      
nazivna električna moč naprave s
soproizvodnjo električne energije in koristne toplote je najvišja trajna neto električna moč naprave v proizvodnji, ko
proizvodna naprava ne izpušča v okolje neizrabljene odpadne toplote (toplota
dimnih plinov, sevalne izgube in druge toplotne izgube, povezane z normalnim
delovanjem proizvodne naprave, se ne štejejo kot neizrabljena odpadna toplota);
-      
nazivna moč proizvodne naprave je najvišja trajna neto električna, mehanska oziroma toplotna moč,
s katero lahko naprava brez časovnih omejitev normalno obratuje. Nazivno moč
določa proizvajalec naprave ali je določena s prevzemnimi meritvami naprave po
dokončani gradnji. Pri nazivni električni moči proizvodne naprave se upošteva
neto električna moč. Pri proizvodnih napravah na lesno biomaso se upošteva
nazivna električna moč naprave s soproizvodnjo električne energije in koristne
toplote;
-      
neto proizvedena električna energija proizvodne
naprave je proizvodnja električne energije v
obdobju poročanja, merjena na izstopu iz proizvodne naprave, ne glede na to,
ali gre za lastni odjem ali električno energijo, oddano v javno omrežje. Pri
neto proizvedeni električni energiji se lastna raba proizvodne naprave odšteje
od proizvedene električne energije na sponkah generatorjev ali sponkah drugih
sklopov za pretvarjanje drugih vrst energije v električno energijo;
-      
nova proizvodna naprava je proizvodna naprava OVE, ki še ni bila vključena v sistem podpor
po tej uredbi in od njene priključitve na omrežje do vložitve popolne vloge za
dodelitev podpore ni preteklo več kot eno leto;
-      
obdobje poročanja je obdobje obratovanja proizvodne naprave OVE, v katerem se
ugotavlja proizvedena količina električne energije iz OVE, za katero so prejeta
potrdila o izvoru. Obdobje poročanja za proizvodne naprave OVE, ki prejemajo
podpore po tej uredbi, je eno leto;
-      
osnovni energent je osnovno gorivo, ki ustreza opredelitvi obnovljivih virov
energije in ga proizvodna naprava OVE uporablja. Drugo gorivo, predvsem
fosilnega izvora, se lahko uporablja le omejeno ob zagonu naprave oziroma za
podporo delovanju. Električna energija, ki ustreza deležu drugega goriva
fosilnega izvora, se ne šteje za energijo, proizvedeno iz OVE;
-      
prejemnik podpore je imetnik odločbe o dodelitvi podpore, ki na podlagi pogodbe o
zagotavljanju podpore prejema za proizvedeno električno energijo podporo po tej
uredbi;
-      
pretežno nova proizvodna naprava je proizvodna naprava OVE, pri kateri od začetka proizvodnje
električne energije do vložitve vloge za upravičenost do podpore ni minilo več
kot 15 let;
-      
proizvedena električna energija, oddana v
javno omrežje, je neto proizvedena električna
energija, ki je oddana v javno omrežje na ustreznem prevzemno‑predajnem mestu;
-      
proizvodna naprava je sklop opreme in napeljav, ki pretvarja druge vrste energije v
električno energijo in lahko samostojno obratuje. Če je proizvodna naprava
sestavljena iz več omenjenih sklopov in če je odjem proizvedene električne
energije skupen za vse sklope, se taki sklopi štejejo za eno proizvodno
napravo. O tem, kaj se šteje za proizvodno napravo, ob nejasnostih, upoštevajoč
tehnično dokumentacijo, zaporedje gradnje in obratovanje proizvodne naprave,
odloči Agencija za energijo pri izdaji deklaracije za proizvodno napravo ali
odločbe o dodelitvi podpore;
-      
referenčna tržna cena energije je napoved cene električne energije in drugih energentov na
energetskem trgu, ki jo na podlagi dvanajstega odstavka 64.n člena Energetskega
zakona (Uradni list RS, št. 70/08) objavlja Agencija za energijo;
-      
sosežig je
kurjenje več vrst goriva v isti proizvodni napravi istočasno, in sicer goriva
fosilnega izvora in lesne biomase. Po tej uredbi sta dve vrsti proizvodnih
naprav s sosežigom, in sicer sosežig, pri katerem delež lesne biomase ne
preseže 5% celotne energije, dovedene z gorivom, ter sosežig v proizvodnih
napravah, pri katerih je delež lesne biomase večji od 5%. Za prvo vrsto
sosežiga se šteje, da proizvodnih naprav, ki uporabljajo fosilne energente, zaradi
sosežiga lesne biomase ni treba obnoviti in niso potrebna večja dodatna
vlaganja;
-      
substrat so
biološko razgradljive snovi za pridobivanje bioplina v anaerobnem procesu;
-      
subvencije so vse
prejete pomoči, ki jih prosilci pridobijo iz javnofinančnih sredstev in kot so
opredeljene v prvi in tretji alinei 2. člena Zakona o spremljanju državnih
pomoči (Uradni list RS, št. 37/04);
-      
upravičenec do podpore je proizvajalec električne energije v proizvodni napravi OVE, ki
izpolnjuje pogoje za dodelitev podpore.
3. člen
(energetske tehnologije proizvodnih naprav
OVE)
(1) Določbe te uredbe se nanašajo na
proizvodne naprave OVE z energetskimi tehnologijami, ki izkoriščajo naslednje
obnovljive vire energije:
a) 
energetski potencial vodotokov,
b) 
vetrno energijo, ki se izkorišča v proizvodnih
napravah na kopnem,
c) 
sončno energijo, ki se izkorišča v proizvodnih
napravah s fotovoltaiko,
d) 
geotermalno energijo,
e) 
energijo, pridobljeno iz biomase, opredeljene v
točkah A 1, A 2, in A 3 priloge V, ki je sestavni del te
uredbe,
f)  
energijo, pridobljeno iz bioplina, ki izvira iz
biomase, opredeljene v točkah B 1, B 2, ter biološko razgradljivih
odpadkov, opredeljenih v točkah C 1 in C 2 priloge V, ki je
sestavni del te uredbe,
g) 
energijo, pridobljeno iz odlagališčnega plina,
h) 
energijo, pridobljeno iz plina, ki izvira iz
blata čistilnih naprav odpadnih voda iz točke C 3 priloge V, ki je
sestavni del te uredbe,
i)   
energijo, pridobljeno iz biološko razgradljivih
odpadkov iz točk C 1, C 2, C 3 in C 4 priloge V, ki je
sestavni del te uredbe.
(2) (črtan)
(3) (črtan).
3.a
(energetske tehnologije proizvodnih naprav
OVE, ki se obravnavajo za vsak primer posebej)
(1) Ne glede na prejšnji člen so do podpor
lahko upravičene tudi proizvodne naprave OVE, ki uporabljajo druge vire, ki
ustrezajo opredelitvi obnovljivih virov energije iz Energetskega zakona in niso
zajeti s prejšnjim členom, pri čemer o dodelitvi podpore odloča Agencija za
energijo na podlagi podatkov iz vloge za vsak primer posebej. 
(2) Agencija za energijo v skladu z
metodologijo iz 25. člena te uredbe objavi, kateri podatki so potrebni za vlogo
za pridobitev odločbe o dodelitvi podpore za primere, ki se obravnavajo
posebej.
(3) Proizvodne naprave OVE iz prvega
odstavka tega člena niso upravičene do podpor, če referenčni stroški
proizvodnje električne energije v proizvodni napravi presegajo referenčne
stroške iz točke 3.1. Priloge I., ki veljajo za leto, v katerem proizvodna
naprava prične z obratovanjem.
(4) Za proizvodne naprave OVE, ki se
obravnavajo kot vsak primer posebej, se izdajajo odločbe o dodelitvi podpore,
dokler skupna nazivna električna moč teh proizvodnih naprav na leto ne doseže 2
MW.
(5) Proizvodna naprava OVE, ki proizvaja
električno energijo iz pogonskih biogoriv, ali drugih tekočih biogoriv in ki se
obravnava kot primer posebej, je upravičena do podpor, če: 
-      
izpolnjuje pogoje iz tretjega odstavka tega
člena,
-      
ni presežena skupna nazivna moč iz četrtega
odstavka tega člena in
-      
dokaže, da uporabljeno gorivo izpolnjuje
trajnostna merila za pogonska biogoriva ali druga tekoča biogoriva, ki jih
določa Priloga VI, ki je sestavni del te uredbe, ter da proizvodna naprava v
obdobju poročanja oziroma v enem letu dosega vsaj 70 % celotnega
izkoristka pretvorbe energije, dovedene s tekočimi biogorivi ali pogonskimi
biogorivi, v električno energijo in/ali mehansko energijo in koristno toploto.
3.b člen
(določanje vrstnega reda za odločanje o
podporah v primeru letnih omejitev obsega podpor)
Če prejme Agencija za energijo več vlog za
odločbo o dodelitvi podpore za proizvodne naprave OVE, izdaja odločbe o dodelitvi
podpore do izpolnitve letne omejitve nazivne električne moči za proizvodne
naprave OVE po vrstnem redu, kot so bile vložene popolne vloge.
4. člen
(velikostni razredi proizvodnih naprav
OVE)
Glede na nazivno električno moč se
proizvodne naprave OVE po tej uredbi delijo na te velikostne razrede:
1.    
mikro: nazivne električne moči manjše od
50 kW,
2.    
male: nazivne električne moči manjše od
1 MW,
3.    
srednje: nazivne električne moči od 1 MW
do vključno 10 MW,
4.    
velike: nazivne električne moči nad 10 MW
do vključno 125 MW,
5.    
proizvodne naprave OVE nazivne električne moči
125 MW in več.
5. člen
(opredelitev podpor)
(1) Podpore so finančna pomoč
proizvodnji električne energije v proizvodnih napravah OVE, če stroški
proizvodnje te električne energije presegajo ceno, ki jo je za zanjo mogoče
doseči na trgu z električno energijo.
(2) Podpore električni energiji iz
proizvodnih naprav OVE so:
-      
zagotovljeni odkup električne energije (v nadaljnjem besedilu: zagotovljeni odkup). Na podlagi te podpore
center za podpore ne glede na ceno električne energije na trgu odkupi vso
prevzeto neto proizvedeno električno energijo, za katero je proizvodna
naprava OVE prejela potrdila o izvoru, po zagotovljenih cenah električne
energije, določenih s to uredbo;
-      
finančna pomoč za tekoče poslovanje (v nadaljnjem besedilu: obratovalna podpora). Ta podpora se
dodeli neto proizvedeni električni energiji, za katero je prejeto potrdilo o
izvoru in ki jo proizvajalci električne energije iz OVE prodajo sami na trgu
ali jo porabijo kot lastni odjem, pod pogojem, da so stroški proizvodnje te
energije višji od cene, ki jo je za to električno energijo mogoče doseči na
trgu z električno energijo.
(3) Na način iz prve alinee prejšnjega
odstavka lahko prejemajo podpore proizvodne naprave OVE z nazivno električno
močjo do 5 MW. Za te proizvodne naprave med trajanjem pogodbe o zagotovljenem
odkupu center za podpore uredi prijavo obratovalne napovedi ter izravnavo
razlik med napovedano in realizirano proizvodnjo, vključno z bilančno
pripadnostjo.
(4) Proizvodne naprave OVE s sosežigom
lesne biomase niso upravičene do zagotovljenega odkupa po prejšnjem odstavku ne
glede na velikostni razred proizvodne naprave.
(5) Proizvodne naprave OVE z nazivno
električno močjo do 5 MW se lahko odločijo, da namesto zagotovljenega odkupa
samostojno prodajajo električno energijo na trgu in prejemajo podporo kot
obratovalno podporo po drugi alinei drugega odstavka tega člena, pri čemer si
morajo same urediti prijavo obratovalne napovedi ter izravnavo razlik med
napovedano in realizirano proizvodnjo, vključno z bilančno pripadnostjo.
(6) Proizvodne naprave OVE z nazivno
močjo 5 MW in več lahko prejemajo podpore le po drugi alinei drugega
odstavka tega člena.
(7) Trajanje zagotavljanja podpor je
določeno v odločbi o dodelitvi podpore.
(8) Podpore proizvodni napravi OVE se
izplačujejo za neto proizvedeno električno energijo.
(9) Upravičenci do podpore, ki lahko
izbirajo način zagotavljanja podpore, sporočijo svojo odločitev o načinu
zagotavljanja podpor v vlogi za pridobitev odločbe o dodelitvi podpore, poslani
Agenciji za energijo.
6. člen
(referenčni stroški proizvodnje električne
energije iz OVE)
(1) Referenčni stroški proizvodnje
električne energije v proizvodnih napravah OVE so indikativni stroški
proizvodnje električne energije za posamezne reprezentativne skupine in
velikosti proizvodnih naprav OVE, ki temeljijo na objavljenih strokovnih
podatkih o investicijskih in obratovalnih stroških za posamezne energetske
tehnologije in velikosti proizvodnih naprav OVE, ekonomskih in finančnih parametrih
vlaganja in obratovanja, cenah energentov ter drugih stroških, povezanih s
proizvodnjo električne energije v Republiki Sloveniji in zmanjšanih za vse
druge koristi, pridobljene z obratovanjem naprave.
(2) Referenčni stroški se določijo v
EUR/MWh neto proizvedene električne energije.
(3) Referenčni stroški se pri
proizvodnih napravah OVE, pri katerih vhodni energent pomeni finančni strošek,
izkazujejo v dveh delih, in sicer kot nespremenljivi del referenčnih stroškov
in kot spremenljivi del referenčnih stroškov. Nespremenljivi del referenčnih
stroškov se ugotavlja vsakih 5 let oziroma tudi prej, če se bistveno
spremenijo investicijski stroški in drugi parametri vlaganja, ki so bili
podlaga za določitev nespremenljivega dela referenčnih stroškov.
(4) Spremenljivi del referenčnih
stroškov se ugotavlja enkrat letno oziroma tudi pogosteje na podlagi napovedi o
referenčnih tržnih cenah energije. Za proizvodne naprave OVE iz 3.a člena te
uredbe Agencija za energijo pri določanju spremenljivega dela referenčnih
stroškov upošteva ceno primerljivih goriv na trgu.
(5) Referenčni stroški so podlaga za
določanje cen v pogodbah za zagotovljeni odkup in za višino obratovalnih podpor
v pogodbah o zagotavljanju podpor. Pri določanju višine podpore za proizvodne
naprave Agencija za energijo upošteva višino referenčnih stroškov, ki je
veljala na dan sklenitve pogodbe o dostopu do elektroenergetskega omrežja.
Referenčne stroške prikazuje priloga I, ki je sestavni del te uredbe.
(6) Za obnovljene proizvodne naprave OVE v
skladu s 17. členom te uredbe se v odločbi o dodelitvi podpore, glede na delež
obnove, določi tudi zmanjšanje nespremenljivega dela referenčnih stroškov
obnovljene proizvodne naprave OVE za naslednji znesek [EUR/MWh]:
(Stroški
obnove [EUR] x (1/R - 1) x A) / (nazivna električna moč [MW] x H [h])
kjer je:
R  delež vloženih sredstev v obnovo glede na vrednost nove
proizvodne naprave OVE, določen skladno s 17. členom te uredbe,
A  anuitetni faktor pri 15-letni ekonomski dobi naložbe in 12 %
diskontni stopnji. Za proizvodne naprave OVE iz točke c) prvega odstavka 3.
člena te uredbe je diskontna stopnja 6,4 %,
H  letne obratovalne ure
enote iz objavljene metodologije določanja referenčnih stroškov.
(7) Za določanje cene za zagotovljeni
odkup oziroma višine obratovalne podpore v pogodbi se ves čas trajanja pogodbe
o zagotavljanju podpor uporablja nespremenljivi del referenčnih stroškov, ki je
veljal, ko je proizvodna naprava OVE prejela prvo odločbo o dodelitvi podpore
in je sklenila pogodbo o zagotavljanju podpor.
(8) (črtan).
7. člen
(določanje cen električne energije za
zagotovljeni odkup)
(1) Za proizvodne naprave OVE, ki
prejemajo podpore v obliki zagotovljenega odkupa proizvedene električne
energije, veljajo cene za zagotovljeni odkup, navedene v prilogi II, ki je
sestavni del te uredbe.
(2) Cene za zagotovljeni odkup
električne energije so po višini enake referenčnim stroškom za posamezne
proizvodne tehnologije in velikostne razrede.
(3) Cena v pogodbi za zagotovljeni
odkup, pri katerem vhodni energent ne pomeni stroška, je sestavljena samo iz
nespremenljivega dela cene, pri proizvodnih napravah OVE, pri katerih vhodni
energent pomeni strošek, pa tudi iz spremenljivega dela cene v enakem razmerju,
kot sta nespremenljivi in spremenljivi del referenčnih stroškov.
(4) Cena za zagotovljeni odkup iz
priloge II, ki velja za električno energijo iz posamezne proizvodne
naprave OVE, se določi v pogodbi za zagotavljanje podpor na podlagi podatkov iz
odločbe o dodelitvi podpore.
8. člen
(določanje višine obratovalnih podpor)
(1) Obratovalne podpore so razlika med
referenčnimi stroški proizvodnje električne energije v posameznih proizvodnih
napravah OVE iz priloge I in referenčno tržno ceno električne energije.
(2) Če se na podlagi napovedi o
referenčnih tržnih cenah električne energije ugotovi, da je cena električne
energije na trgu, pri kateri se upoštevajo tudi značilnosti obratovanja
posameznih vrst proizvodnih naprav OVE, višja od referenčnih stroškov
proizvodnje električne energije iz priloge I, ki veljajo za obravnavano obdobje,
se obratovalna podpora za električno energijo za obravnavano časovno obdobje ne
izplačuje.
(3) Obratovalne podpore za proizvodne
naprave OVE določa priloga III, ki je sestavni del te uredbe.
(4) Obratovalne podpore za naslednja
leta se določijo kot razlika med referenčnimi stroški, ki veljajo v
obravnavanem letu, in referenčno tržno ceno električne energije za obravnavano
leto. Referenčni stroški za obravnavano leto za proizvodne naprave OVE iz
tretjega odstavka 7. člena so sestavljeni iz nespremenljivega dela referenčnih
stroškov iz priloge I in spremenljivega dela referenčnih stroškov, ki
velja za obravnavano leto.
(5) Izjemoma je obratovalna podpora za
proizvodne naprave OVE na lesno biomaso v sosežigu z energenti fosilnega
izvora, pri katerem biomasa pomeni manj kot 5% celotne dovedene primarne
energije, enaka vsakokratnim referenčnim stroškom.
(6) Obratovalna podpora iz
priloge III za električno energijo iz posamezne proizvodne naprave OVE se
določi v pogodbi za zagotavljanje podpor na podlagi podatkov iz odločbe o
dodelitvi podpore.
9. člen
(upravičenost do podpor)
(1) Do pridobitve podpor so upravičene
nove in pretežno nove proizvodne naprave OVE, ki imajo veljavno deklaracijo za
proizvodno napravo in izpolnjujejo pogoje iz tretjega odstavka 16. člena te
uredbe. Podpore se zagotavljajo petnajst (15) let oziroma pri pretežno novih
proizvodnih napravah OVE tudi krajši čas, ki pomeni razliko med petnajstimi
(15) leti in dejansko starostjo proizvodne naprave OVE. Trajanje zagotavljanja
podpor se določi v odločbi o dodelitvi podpore.
(2) Za določitev starosti proizvodne
naprave OVE se kot začetek proizvodnje električne energije v proizvodni napravi
šteje datum izdaje uporabnega dovoljenja za obratovanje proizvodne naprave
oziroma, če gre za proizvodno napravo, za katero se ne izda uporabno
dovoljenje, datum opravljenega prvega priklopa na elektroenergetsko omrežje
sistemskega operaterja distribucijskega omrežja. Za proizvodne naprave OVE, ki
so obratovale že pred izdajo uporabnega dovoljenja, in za proizvodne naprave
OVE, za katere se ne izda uporabnega dovoljenja, pa so obratovale še preden so
bile priključene na elektroenergetsko omrežje sistemskega operaterja
distribucijskega omrežja, datum začetka proizvodnje za ugotovitev starosti
proizvodne naprave določi Agencija za energijo.
(3) Podpore so vezane na količino
proizvedene električne energije in se podeljujejo le za neto proizvedeno
električno energijo, ki jo je proizvodna naprava OVE predala centru za podpore
oziroma samostojno prodala na trgu ali jo porabila kot lastni odjem.
(4) Prosilcu, ki želi pridobiti eno
izmed podpor po tej uredbi, njegov tržni delež in tržni delež z njim povezanih
oseb pri proizvodnji električne energije v Republiki Sloveniji pa je večji od
25% in Herfindhal-Hirschmanov indeks (HH-indeks) koncentracije na trgu je večji
od 2000 oziroma bi z električno energijo iz proizvodnih naprav OVE, za katere
prosi za podpore, to postal, lahko Agencija za energijo izda odločbo o
dodelitvi podpore le, če se s prejeto podporo ne povečujeta njegov tržni delež
in koncentracija na trgu.
(5) Pri izdaji odločbe Agencija za
energijo poleg tržnega deleža in HH‑indeksa upošteva tudi obseg električne
energije, za katero se zagotavlja podpora, vrsto energetske tehnologije, vpliv
zagotavljanja podpor na ceno električne energije na trgu ter negativne vplive
zagotavljanja podpor v odnosu do drugih udeležencev na trgu z električno
energijo.
(6) Pogoj iz petega odstavka tega
člena se ne uporablja za prosilce, ki želijo pridobiti podpore za električno
energijo iz mikro in malih proizvodnih naprav OVE.
(7) Če je investitor zgradil ali namestil
proizvodno napravo OVE zaradi izpolnjevanja zahtev iz predpisov o graditvi
objektov, učinkoviti rabi energije ali varovanja okolja, električna energija,
proizvedena iz take proizvodne naprave OVE, ni upravičena do podpor po tej
uredbi.
10. člen
(trajnostni način izkoriščanja obnovljivih
virov energije)
Pri določitvi podpor, do katerih so
upravičene proizvodne naprave OVE, se upošteva tudi, koliko se obnovljivi viri
energije izkoriščajo trajnostno, kar določajo 11., 12., 13. in 14. člen te uredbe.
11. člen
(ohranjanje ekološko sprejemljivih
pretokov)
(1) Proizvodne naprave OVE, ki
izkoriščajo energetski potencial vodotokov, lahko prejmejo podpore le za
količino električne energije, ki je proizvedena z zagotavljanjem ekološko
sprejemljivega pretoka vodotoka.
(2) Če proizvodna naprava OVE ne
upošteva zagotavljanja ekološko sprejemljivega pretoka, se odločba o dodelitvi
podpore razveljavi, pogodba o zagotavljanju podpor pa preneha veljati. Taka
proizvodna naprava OVE ni upravičena do vnovične pridobitve odločbe o dodelitvi
podpore.
12. člen
(trajnostna proizvodnja in izraba lesne
biomase)
(1) Za električno energijo,
proizvedeno iz lesne biomase, ki ima certifikat FSC (Forest Stewardship
Council) ali PEFC (Programme for the Endorsment of Forest Certification) o
trajnostni pridelavi lesne biomase oziroma druge ustrezne certifikate o
trajnostni pridelavi, se uporabljajo za 10% višji spremenljivi referenčni
stroški.
(2) Spremenljivi del referenčnih
stroškov proizvodnje električne energije iz lesne biomase je odvisen od
razvrstitve uporabljene lesne biomase iz priloge V, ki je sestavni del te
uredbe.
(3) Vrste lesne biomase, ki jih bo
proizvodna naprava OVE uporabljala, je treba navesti v vlogi za pridobitev
odločbe o dodelitvi podpore. Strukturo oziroma količine posameznih vrst lesne
biomase iz odločbe proizvajalci električne energije navedejo v dodatku k
pogodbam o zagotavljanju podpor, s katerim se določi načrtovana količina
električne energije, za katero bo prejeta podpora.
(4) Proizvajalci električne energije,
ki so prejeli višjo podporo na podlagi prvega odstavka tega člena, morajo
hraniti certifikate iz tega člena vsaj tri (3) leta od izplačila podpore.
(5) Proizvodne naprave OVE, ki
proizvajajo električno energijo iz lesne biomase, morajo za upravičenost do
podpor po tej uredbi dosegati v obdobju poročanja oziroma v enem letu vsaj 60%
celotnega izkoristka pretvorbe energije, dovedene z lesno biomaso v električno
energijo in/ali mehansko energijo in koristno toploto.
(6) Celotni izkoristek pretvorbe
toplote, dovedene z lesno biomaso, se določi na podlagi uredbe o določanju
količine električne energije, ki je proizvedena v soproizvodnji toplote in
električne energije z visokim izkoristkom, ter določanju izkoristka pretvorbe
energije biomase.
13. člen
(trajnostno pridobivanje in izkoriščanje
bioplina)
(1) Električna energija iz proizvodnih
naprav na bioplin, proizvedena z večjim deležem gnoja in gnojevke, je
upravičena do dodatkov k zagotovljenim cenam ali obratovalnim podporam.
(2) Proizvodne naprave OVE, ki
proizvajajo električno energijo iz geotermalne energije, bioplina ali biološko
razgradljivih odpadkov, so upravičene do dodatkov k zagotovljenim cenam ali
obratovalnim podporam, če na letni ravni koristno izrabijo toploto v zahtevanem
obsegu vhodne energije goriva, določenem v prilogah II in III te uredbe.
(3) Proizvodne
naprave na bioplin, ki za proizvodnjo bioplina uporabljajo substrat, ki vsebuje
40 ali več prostorninskih odstotkov glavnega pridelka njiv, niso upravičene do
podpore po tej uredbi. Proizvodnim napravam na bioplin, ki za proizvodnjo
bioplina uporabljajo substrat, ki vsebuje več kot 25 in manj kot 40 prostorninskih odstotkov zrnja oziroma silaže prvih posevkov koruze in drugih
pravih žit, se določi spremenljivi del referenčnih stroškov v višini 70 %.
(4) Če se plin iz bioplinarne,
odlagališča ali plin, ki je nastal pri delovanju čistilnih naprav odpadnih vod,
oziroma druge vrste plini iz biomase dobavljajo v omrežje energetskih plinov
fosilnega izvora, se električna energija, proizvedena v proizvodni napravi na
drugem kraju, ki izpolnjuje pogoje iz 9. člena te uredbe, iz plina
fosilnega izvora v količini, enaki vrednosti omenjene dovedene energije iz
plinov, šteje za električno energijo, proizvedeno iz obnovljivih virov
energije.
14. člen
(izkoriščanje sončne energije)
Za fotovoltaične naprave, ki niso
postavljene na stavbe, lahko Agencija za energijo izdaja odločbe o dodelitvi
podpore največ do skupnega obsega nazivne električne moči teh proizvodnih
naprav 5 MW letno.
15. člen
(usklajevanje podpor z drugimi vrstami
pomoči proizvodnim napravam OVE)
(1) Če je proizvodna naprava OVE
prejela ali bo prejela kakršno koli pomoč, ki se lahko šteje za subvencijo,
mora prosilec to navesti v vlogi za pridobitev odločbe o dodelitvi podpore.
Prosilec mora vlogi priložiti kopije ustreznih dokumentov o prejemu subvencije,
iz katerih so razvidni višina in drugi pogoji v zvezi s subvencijo.
(2) Če po sklenitvi pogodbe o
zagotavljanju podpor proizvodna naprava OVE prejme kakršno koli pomoč, ki se
lahko šteje za subvencijo, mora imetnik odločbe to nemudoma sporočiti Agenciji
za energijo in predložiti dokumente iz prvega odstavka.
(3) Nespremenljivi del referenčnih
stroškov, ki je podlaga za določanje višine podpore, se v odločbi o dodelitvi
podpore zaradi prejetih subvencij zmanjša za ta znesek [EUR/MWh]:
(znesek
prejete pomoči [EUR] x A) / (nazivna električna moč [MW] x H [h])
kjer je:
A  anuitetni faktor pri
15-letni ekonomski dobi naložbe in diskontni stopnji, pri čemer se upošteva
naslednje:
- za vse
proizvodne naprave se kot diskontna stopnja uporabi splošna diskontna stopnja,
določena v uredbi, ki ureja enotno metodologijo za pripravo in obravnavo
investicijske dokumentacije na področju javnih financ, razen za proizvodne
naprave OVE iz točke c) prvega odstavka 3. člena te uredbe, kjer je diskontna
stopnja pet odstotnih točk nižja od splošne diskontne stopnje;
- če je
diskontna stopnja iz prejšnje alinee višja od diskontne stopnje iz izračuna
referenčnih stroškov, se za določitev anuitetnega faktorja A uporabi diskontna
stopnja iz izračuna referenčnih stroškov;
- če je
diskontna stopnja iz prve oziroma druge alinee nižja od referenčne diskontne
stopnje za izračune državne pomoči v kreditih ali drugih finančnih
instrumentih, ki se izplačujejo v obrokih, se za določitev anuitetnega faktorja
A uporabi referenčna diskontna stopnja, ki je za Republiko Slovenijo objavljena
v Uradnem listu EU.
H  letne obratovalne ure
enote iz objavljene metodologije določanja referenčnih stroškov.
(4) Zmanjšanje nespremenljivega dela
referenčnih stroškov za znesek [EUR/MWh] iz prejšnjega odstavka se upošteva v
celotnem obdobju upravičenosti do podpore.
16. člen
(vloga za pridobitev odločbe o dodelitvi
podpore)
(1) Lastnik ali s soglasjem lastnika
upravljavec proizvodne naprave OVE vloži vlogo za pridobitev odločbe o
dodelitvi podpore električni energiji, proizvedeni v proizvodni napravi OVE, na
Agencijo za energijo.
(2) Agencija za energijo odloči o
dodelitvi podpore z odločbo v upravnem postopku.
(3) Vlagatelj je upravičen do podpore,
če izpolnjuje te pogoje:
-      
da je vloga popolna,
-      
da ima proizvodna naprava OVE veljavno
deklaracijo za proizvodno napravo in je kot taka uvrščena v register
deklaracij,
-      
da je iz vloge razvidno, da gre za novo ali
pretežno novo proizvodno napravo OVE,
-      
da proizvodna naprava OVE izpolnjuje trajnostna
merila za posamezne vrste OVE,
-      
da je prosilec v vlogi navedel, da ni prejel
subvencij, oziroma če jih je, da je vlogi priložil kopije ustreznih dokumentov s
podatki o subvenciji,
-      
da je iz vloge razvidno, da je vlagatelj na
proizvodni napravi OVE vgradil merilne in registrirne naprave, ki jih
predpisuje uredba o pogojih za merilne in registrirne naprave, ki jih morajo
imeti proizvodne naprave, ki prejemajo potrdila o izvoru, ter meritvah, ki jih
morajo izvajati te naprave za merjenje neto proizvedene električne energije ter
za dokazovanje doseganja predpisanih izkoristkov izrabe lesne biomase,
-      
da je prosilec v vlogi navedel vrsto podpore.
(4) Če imetnik odločbe o dodelitvi
podpore v predpisanem roku pred potekom veljavnosti deklaracije za proizvodno
napravo deklaracije ne obnovi, odločba o dodelitvi podpore preneha veljati z
dnem poteka veljavnosti deklaracije za proizvodno napravo. Če po prenehanju
veljavnosti deklaracije za proizvodno napravo proizvodna naprava OVE pridobi
novo deklaracijo, mora upravičenec do podpore vložiti novo vlogo za pridobitev
odločbe o dodelitvi podpore.
(5) Za proizvodne naprave OVE iz 3.a člena
te uredbe mora prosilec v vlogi za pridobitev odločbe o dodelitvi podpore
navesti tudi podatke o vrednosti in strukturi vlaganj v proizvodno napravo OVE
ter druge predpisane tehnične in obratovalne podatke za določitev višine
nespremenljivega dela referenčnih stroškov.
(6) Za mikroproizvodne naprave OVE iz
prejšnjega odstavka se vrednosti in strukture vlaganj v proizvodno napravo
dokazujejo s kopijami računov o gradnji proizvodne naprave. Ob dvomu o njihovi
skladnosti z dejanskimi vlaganji v proizvodno napravo strokovno oceno poda
pooblaščeni ocenjevalec vrednosti strojev in opreme ter po potrebi tudi
pooblaščeni ocenjevalec vrednosti nepremičnin. Razmejitev postavk proizvodne
opreme OVE od pripadajočih nepremičnin zagotovi Agencija za energijo.
(7) Za proizvodne naprave OVE iz 3.a
člena te uredbe drugih velikostnih razredov vlagatelj predloži kopije pogodb in
računov, ki izkazujejo vrednost in strukturo vlaganj v proizvodno napravo po
opravljeni strokovni oceni pooblaščenega ocenjevalca vrednosti strojev in
opreme ter po potrebi tudi pooblaščenega ocenjevalca vrednosti nepremičnin.
Razmejitev postavk proizvodne opreme OVE od pripadajočih nepremičnin zagotovi
Agencija za energijo.
(8) Ne glede na strokovno oceno
pooblaščenega ocenjevalca vrednosti strojev in opreme ter pooblaščenega
ocenjevalca vrednosti nepremičnin lahko Agencija za energijo zavrne izdajo
odločbe o dodelitvi podpore, če je investitor med vlaganja uvrstil tudi
vlaganja, ki niso potrebna za delovanje proizvodne naprave, oziroma, če
vrednost investicije v proizvodno napravo presega javno objavljene vrednosti
specifičnih investicij pri tehnološko enakih ali podobnih proizvodnih napravah.
(9) Obrazec vloge za pridobitev
odločbe o dodelitvi podpore je določen v prilogi IV, ki je sestavni del te
uredbe.
17. člen
(obnovljene proizvodne naprave OVE)
(1) Do pridobitve odločbe o dodelitvi
podpore so upravičene tudi obnovljene oziroma rekonstruirane proizvodne
naprave, če so jim z rekonstrukcijami obnovili ali zamenjali vsaj enega od
osnovnih sklopov proizvodnih naprav in je bilo v obnovo vloženih vsaj 50%
vrednosti nove proizvodne naprave ter je z obnovo ali rekonstrukcijo doseženo
povečanje nazivne moči proizvodne naprave OVE za najmanj deset odstotkov (10%)
ali se je izboljšal električni izkoristek proizvodne naprave OVE najmanj za eno
(1) odstotno točko, razen proizvodnih naprav, ki izkoriščajo energetski
potencial vodotokov iz zadnjega odstavka tega člena.
(2) Med rekonstruirane osnovne sklope
proizvodnih naprav iz prvega odstavka spadajo kotli in kurilne naprave ter
pogonski stroji in elektroenergetske naprave, vetrnice in stebri, fotovoltaični
paneli, vodne turbine z generatorji, hidromehanska oprema, jezovne zgradbe ter
drugi sklopi, namenjeni za pretvarjanje vhodne energije v električno energijo
in toploto.
(3) Vrednost nove naprave se določi na
podlagi investicijskih stroškov iz metodologije iz 25. člena te uredbe
glede na vrsto in velikostni razred, v katerega je proizvodna naprava iz prvega
odstavka tega člena uvrščena. Če gre za proizvodne naprave iz 3.a člena te
uredbe, je treba vlogi za pridobitev odločbe o dodelitvi podpore priložiti
strokovno oceno investicijske vrednosti nove naprave, ki jo v skladu z določbo
sedmega odstavka prejšnjega člena potrdi pooblaščeni ocenjevalec vrednosti
strojev in opreme oziroma pooblaščeni ocenjevalec vrednosti nepremičnin.
(4) Povečanje nazivne moči ali
izboljšanje električnega izkoristka proizvodne naprave iz prvega odstavka tega
člena se dokazuje z uporabnim dovoljenjem obnovljene ali rekonstruirane
proizvodne naprave. Za proizvodne naprave, za katere ni potrebno uporabno
dovoljenje, se navedeni podatki dokazujejo s podatki o opravljenem priklopu na
elektroenergetsko omrežje. Če na podlagi teh podatkov ni mogoče ugotoviti
povečanja nazivne moči ali izboljšanja izkoristka, je to treba dokazati s prevzemnimi
meritvami, ki jih opravi pooblaščena institucija, in merilnimi podatki o
proizvedeni električni energiji.
(5) Za mikroproizvodne naprave OVE
zadoščajo za dokazovanje vrednosti in strukture vlaganj v obnovo proizvodne
naprave kopije računov o obnovi proizvodne naprave. Ob dvomu Agencije za
energijo o skladnosti dokazil z dejanskimi vlaganji v obnovo proizvodne naprave
strokovno oceno poda pooblaščeni ocenjevalec vrednosti strojev in opreme ter po
potrebi tudi pooblaščeni ocenjevalec vrednosti nepremičnin. Razmejitev postavk
proizvodne opreme OVE od pripadajočih nepremičnin zagotovi Agencija za
energijo.
(6) Za proizvodne naprave drugih
velikostnih razredov mora vlagatelj za dokazovanje vlaganj v obnovo proizvodne
naprave predložiti kopije pogodb in računov, ki izkazujejo vrednost in
strukturo vlaganj v obnovo proizvodne naprave po opravljeni strokovni oceni
pooblaščenega ocenjevalca vrednosti strojev in opreme ter po potrebi tudi
pooblaščenega ocenjevalca vrednosti nepremičnin. Razmejitev postavk proizvodne
opreme OVE od pripadajočih nepremičnin zagotovi Agencija za energijo.
(7) Vlagatelji so upravičeni do podpor
za električno energijo, proizvedeno v obnovljenih proizvodnih napravah OVE, do
izteka 15 let od začetka proizvodnje s povečano nazivno močjo ali povečanim
izkoristkom.
(8) Obnovljene proizvodne naprave OVE
iz prvega odstavka 9. člena z nazivno električno močjo, večjo od 10 MW, ki
izkoriščajo energetski potencial vodotokov, morajo z obnovo doseči vsaj 15‑odstotno
povečanje nazivne električne moči proizvodne naprave OVE. Do obratovalne
podpore je upravičena le električna energija, ki je dodatno proizvedena zaradi
omenjenega povečanja nazivne električne moči.
18. člen
(odločba o dodelitvi podpore)
(1) Če so izpolnjeni pogoji iz 16.
člena te uredbe, izda Agencija za energijo odločbo o dodelitvi podpore.
(2) V odločbi o dodelitvi podpore se
na podlagi vloge določijo:
-      
vrsta podpore;
-      
elementi, na podlagi katerih se bo v pogodbah o
zagotavljanju podpore določala cena za zagotovljeni odkup oziroma višina obratovalne
podpore:
-      
velikostni razred referenčnih stroškov,
-      
pripadajoči dodatki,
-      
vrsta energenta in upravičenost do dodatkov,
-      
upravičenost do dodatkov zaradi koristne izrabe
toplote;
-      
način spreminjanja zagotavljanja podpore;
-      
merilno mesto ali mesta za neto proizvedeno
električno energijo, ki bodo namenjena za obračun prevzete električne energije
ali električne energije, ki je upravičena do obratovalne podpore, ter druga
merilna mesta, potrebna za ugotavljanje izpolnjevanja trajnostnih meril;
-      
trajanje zagotavljanja podpore.
(3) Na podlagi podatkov center za
podpore določi ceno za zagotovljeni odkup oziroma obratovalno podporo v
pogodbah o zagotavljanju podpore.
(4) V odločbi o dodelitvi podpore mora
biti naveden tudi pogoj, da odločba o dodelitvi podpore preneha veljati, če
imetniku odločbe preneha veljati deklaracija za proizvodno napravo.
(5) Kopijo dokončne odločbe o
dodelitvi podpore pošlje Agencija za energijo centru za podpore. Najpozneje v
15 dneh od datuma dokončnosti odločbe na podlagi podatkov iz odločbe
imetnik odločbe in center za podpore skleneta pogodbo o zagotavljanju podpore.
(6) Če prejemnik podpore želi
spremeniti način zagotavljanja podpore, mora z novo vlogo zaprositi za izdajo
nove odločbe pod pogojem, da ima upravičenec možnost izbire načina prejemanja
podpore.
(7) Prejemnik podpore lahko zahteva
spremembo odločbe v delu, ki določa način prejemanja podpor, najprej po dveh
(2) letih, nadaljnje spremembe pa vsaka tri (3) leta prejemanja podpore. Pri
spremembi načina podpore mora prejemnik podpore ravnati v skladu s pravili za
delovanje centra za podpore.
(8) Zoper odločbo Agencije za energijo
o dodelitvi podpore je mogoča pritožba na ministrstvo, pristojno za energijo.
19. člen
(veljavnost odločbe o dodelitvi podpore)
(1) Agencija za energijo po uradni
dolžnosti ves čas prejemanja podpore preverja, ali prejemnik podpore izpolnjuje
vse pogoje za pridobitev podpore.
(2) Agencija za energijo po uradni
dolžnosti ali na predlog centra za podpore spremeni ali razveljavi odločbo o
dodelitvi podpore v naslednjih primerih:
-      
če ugotovi, da prejemnik podpore ne izpolnjuje
več pogojev za pridobitev podpore v skladu s to uredbo,
-      
če pogodba o zagotavljanju podpore preneha
veljati z dnem prenehanjem veljavnosti pogodbe,
-      
če tako določa zakon.
(3) Če sprememba zakonodaje Evropske
unije ali akti Evropske komisije povzročijo spremembo te uredbe tako, da to
vpliva na že izdano odločbo, Agencija za energijo spremeni oziroma razveljavi
odločbo o dodelitvi podpore in izda novo odločbo o dodelitvi podpore.
(4) Če prejemnik podpore s svojim
namernim ravnanjem, da bi si pridobil finančna sredstva, do katerih ni
upravičen, povzroči razdrtje pogodbe o zagotavljanju podpore, se razveljavi
tudi odločba o dodelitvi podpore. Tak upravičenec do podpore ne more več
pridobiti podpore v skladu s to uredbo.
20. člen
(pogodba o zagotavljanju podpore)
(1) Pogodba o zagotavljanju podpore
temelji na podatkih iz odločbe o dodelitvi podpore. Ob neskladnosti med odločbo
dodelitvi podpore in pogodbo se upošteva odločba.
(2) Pogodba o zagotavljanju podpore se
razdre, če Agencija za energijo proizvodni napravi OVE odvzame deklaracijo za
proizvodno napravo ali razveljavi odločbo o dodelitvi podpore. Agencija za
energijo mora o razlogu za razdrtje pogodbe nemudoma obvestiti center za
podpore.
(3) Če na podlagi napovedi Agencije za
energijo o referenčnih tržnih cenah energije nastopijo razlogi za spremembo
spremenljivega dela cen zagotovljenega odkupa v pogodbah o zagotovljenem odkupu
oziroma obratovalnih podpor v pogodbah o zagotavljanju obratovalne podpore,
center za podpore pozove prejemnika podpore k sklenitvi dodatka k pogodbi o
zagotavljanju podpore zaradi uskladitve spremenljivega dela cene ali
obratovalne podpore najpozneje v enem mesecu. Če prejemnik podpore v enem
mesecu ne sklene dodatka, ga center za podpore še enkrat pisno pozove. Če
prejemnik podpore kljub ponovnemu pisnemu pozivu v petih (5) delovnih dneh ne
sklene dodatka, se pogodba o zagotavljanju podpor takoj razdre.
(4) O prenehanju veljavnosti pogodbe o
zagotavljanju podpore center za podpore nemudoma obvesti Agencijo za energijo.
(5) Upravičenec do podpore, ki po
razdrtju pogodbe o zagotavljanju podpore zaradi razlogov iz tretjega odstavka
tega člena želi še naprej prejemati eno od podpor, mora ponovno z vlogo
zahtevati izdajo nove odločbe o dodelitvi podpore. Do pridobitve nove odločbe
ni upravičen do prejemanja kakršnih koli podpor po tej uredbi.
(6) Prejemnik podpore, ki se
zagotavlja s pogodbo o zagotovljenem odkup, mora vso neto proizvedeno
električno energijo prodati izključno centru za podpore.
(7) V pogodbi o zagotavljanju podpore
mora biti določeno, da mora center za podpore odkupiti oziroma zagotoviti
obratovalno podporo le za količino električne energije, ki je bila na začetku
leta načrtovana in določena z dodatkom k pogodbi. Dovoljena odstopanja pri
načrtovanju se določijo s pravili za delovanje centra za podpore.
(8) V pogodbah o zagotavljanju podpore
mora biti določeno, da lahko center za podpore za električno energijo s
potrdili o izvoru, ki presega načrtovano količino iz prejšnjega odstavka,
zagotovi obratovalno podporo le, če ima zadostna finančna sredstva.
(9) Če center za podpore nima
zadostnih finančnih sredstev za zagotavljanje podpore presežnim količinam
električne energije s potrdili o izvoru iz zagotovljenega odkupa, lahko za to
električno energijo plača le tržno ceno, po kateri prodaja vso električno
energijo iz svoje bilančne skupine na organiziranem trgu z električno energijo.
(10) Pogodba o zagotavljanju podpore
mora vsebovati določbo, da center za podpore in prejemnik podpore skleneta
dodatek k pogodbi na podlagi nove odločbe o dodelitvi podpore, ki se izda
zaradi sprememb zakonodaje Evropske unije ali aktov Evropske komisije.
(11) Pogodbe o zagotavljanju podpore
se določijo s pravili za delovanje centra za podpore.
21. člen
(potrdila o izvoru in zagotavljanje
podpor)
(1) Podpore po tej uredbi se lahko
zagotavljajo le za neto proizvedeno električno energijo, za katero so bila
izdana potrdila o izvoru (v nadaljnjem besedilu: PoI). Proizvodne naprave OVE,
ki prejemajo podpore, morajo imeti vgrajene merilne in registrirne naprave za
merjenje in registriranje neto proizvedene električne energije.
(2) Proizvodne naprave OVE, ki za
proizvedeno električno energijo prejemajo podporo po tej uredbi, prejemajo
potrdila o izvoru za enoletna obdobja poročanja.
(3) Pri zagotavljanju podpor se za
proizvodne naprave OVE uporabljajo tudi enomesečna začasna obdobja poročanja.
(4) Prejemnik potrdil o izvoru za
začasno obdobje poročanja ne prejme potrdil o izvoru, temveč le obvestilo
izdajatelja potrdil o izvoru o akontativni količini potrdil o izvoru, ki mu na
podlagi sporočenih podatkov pripada. Vsota vseh mesečnih akontativnih količin v
enem letu ne sme preseči količine potrdil o izvoru, ki mu pripada za obdobje
poročanja.
22. člen
(prenos potrdil o izvoru na center za
podpore)
S sklenitvijo pogodbe o zagotavljanju
podpore proizvodnim napravam OVE prejemnik podpore pooblasti izdajatelja PoI,
da vsa prejemnikova PoI, ki jih ta prejme za bruto proizvedeno električno
energijo, prenese na center za podpore.
23. člen
(način prejemanja podpor)
(1) Prejemnik podpore za vsako obdobje
začasnega poročanja na način, določen z akti izdajatelja PoI, pošlje
izdajatelju PoI podatke o meritvah z vseh merilnih mest, določenih v
deklaraciji o proizvodni napravi, ki so podlaga za izdajo PoI, in podatke o
meritvah neto proizvedene električne energije z merilnih mest, določenih z
odločbo o dodelitvi podpore. Izdajatelj PoI v rokih, določenih z akti
izdajatelja, sporoči prejemniku podpore in centru za podpore podatke o
akontativni količini električne energije, ki je upravičena do PoI, ter
akontativni količini električne energije, ki je upravičena do podpore.
(2) Prejemnik podpore ob koncu obdobja
poročanja v rokih, določenih z akti izdajatelja PoI, pošlje izdajatelju potrdil
o izvoru podatke o meritvah z vseh merilnih mest, določenih v deklaraciji o
proizvodni napravi OVE, ki so podlaga za izdajo PoI, in podatke o meritvah z
merilnih mest, določenih z odločbo o dodelitvi podpore, ki so podlaga za
prejemanje podpore. Izdajatelj PoI, določenih z akti izdajatelja, izda količino
potrdil o izvoru za proizvedeno električno energijo, do katere je proizvodna
naprava OVE v obdobju poročanja upravičena, ter določi količino neto
proizvedene električne energije, ki je v preteklem obdobju poročanja upravičena
do podpore. Te podatke takoj sporoči prejemniku podpore in centru za podpore
ter hkrati prenese izdana PoI na center za podpore.
(3) Količina električne energije, ki
je upravičena do podpore na podlagi akontativnih PoI, ne sme preseči neto
količine električne energije, za katero se izdajo PoI ob koncu obdobja
poročanja.
(4) Obdobje poročanja za PoI je enako
končnemu obračunskemu obdobju za podpore, začasno obdobje poročanja pa se šteje
kot začasni obračun v pogodbah o zagotavljanju podpor.
(5) Prejemnik podpore, ki se izvaja
kot zagotovljeni odkup električne energije, izda račun za neto proizvedeno
električno energijo, ki je dobavljena centru za podpore, na podlagi začasnih
obračunov in akontativnih količin potrdil o izvoru iz prvega odstavka tega
člena ter končni obračun neto proizvedene električne energije, ki ustreza
količini bruto proizvedene električne energije, za katero se izdajo pripadajoča
potrdila o izvoru iz obdobja poročanja, oziroma je sorazmeren z njo.
(6) Prejemnik obratovalne podpore
lahko izda račun za obratovalno podporo za neto proizvedeno električno energijo
na podlagi začasnih obračunov in končni obračun na enak način, kot je to
določeno v prejšnjem odstavku.
(7) Če je prejemnik podpore na podlagi
akontativnih PoI in začasnih obračunov prejel več sredstev, kot mu pripadajo,
mora presežek poravnati s končnim obračunom oziroma ga mora v največ tridesetih
(30) dneh skupaj z zakonskimi zamudnimi obrestmi vrniti centru za podpore.
(8) Če je prejemnik podpore center za
podpore in Agencijo za energijo s posredovanjem napačnih ali pomanjkljivih
merilnih oziroma drugih podatkov, ki vplivajo na obseg prejete podpore,
neposredno ali posredno pripeljal v zmoto ter pri tem prejel finančna sredstva,
do katerih ni upravičen, jih mora skupaj z zakonskimi zamudnimi obrestmi
nemudoma vrniti centru za podpore. V tem primeru se pogodba o zagotavljanju
podpore takoj razdre.
(9) V primeru iz prejšnjega odstavka
Agencija za energijo razveljavi odločbo o dodelitvi podpore.
(10) Način prejemanja podpor in
izdajanja računov je podrobneje opredeljen s pravili za delovanje centra za
podpore.
(11) Sistemski operater
elektroenergetskega omrežja, na katero je priključena proizvodna naprava OVE,
ki prejema podpore, mora na način in v rokih, ki jih določita izdajatelj PoI in
center za podpore, poslati izdajatelju PoI in centru za podpore podatke o
meritvah, ki jih opravlja sistemski operater.
(12) Prejemnik podpor mora hraniti vse
registracije meritev, na podlagi katerih je prejemal podpore, najmanj tri (3)
leta.
24. člen
(dostop do elektroenergetskega omrežja,
bilančna skupina in obratovanje)
(1) Prejemnik podpore mora spoštovati
pravila za delovanje centra za podpore in ga redno obveščati o morebitnih
spremembah pri proizvodnji električne energije, zlasti ob nenačrtovanih izpadih
in načrtovanih ustavitvah.
(2) Prejemnik podpore mora o kakršni
koli spremembi na merilnih mestih, določenih v deklaraciji za proizvodno
napravo in odločbi o dodelitvi podpore, takoj obvestil izdajatelja potrdil o
izvoru in center za podpore.
(3) Prejemnik podpore mora sam storiti
vse potrebno za veljavno priključitev proizvodne naprave OVE na
elektroenergetsko omrežje in za zagotovitev dostopa do njega.
(4) Center za podpore je za prejemnika
podpore, ki je uvrščen v bilančno skupino centra za podpore, odgovoren za
izravnavo razlik med napovedano in realizirano neto proizvodnjo električne
energije.
24.a člen
(obveščanje Agencije za energijo o
predvidenih proizvodnih napravah OVE)
(1) Sistemski operater distribucijskega
omrežja najkasneje do 15. dne v mesecu sporoči Agenciji za energijo podatke za
pretekli mesec:
-      
o številu in skupni nazivni električni moči
proizvodnih naprav OVE iz vseh prejetih vlog za izdajo soglasja za
priključitev,
-      
o številu in skupni nazivni električni moči
proizvodnih naprav OVE, ki jim je bilo izdano soglasje za priključitev.
(2) Agencija za energijo na svoji spletni
strani enkrat na mesec objavlja podatke:
-      
o skupni nazivni moči proizvodnih naprav OVE,
ki jim je bilo v tekočem letu izdano soglasje za priključitev,
-      
o skupni nazivni moči proizvodnih naprav OVE po
vrstah in velikostih, za katere je Agencija za energijo prejela popolne vloge
za izdajo odločb o dodelitvi podpor,
-      
o skupni nazivni moči proizvodnih naprav OVE po
vrstah in velikostih proizvodnih naprav, ki so predmet omejitve in ki jim je
bila izdana odločba o dodelitvi podpore.

Priloga I: Referenčni stroški proizvodnje električne
energije iz obnovljivih virov energije
Priloga II: Določanje cen zagotovljenega odkupa
električne energije
Priloga III: Določanje višine obratovalnih podpor za
električno energijo
Priloga IV: Vloga za pridobitev odločbe o dodelitvi
podpore za električno energijo, proizvedeno iz obnovljivih virov energije (OVE)
Priloga V: Biomasa, ki se lahko uporablja za
proizvodnjo električne energije, ki prejema podpore, razdeljena po virih
Priloga VI: Trajnostna merila za pogonska biogoriva in
druga tekoča biogoriva

Uredba o podporah električni energiji,
proizvedeni iz obnovljivih virov energije (Uradni list RS, št. 37/09)
vsebuje naslednje prehodne in končne določbe:
»PREHODNE IN KONČNE DOLOČBE
25. člen
(metodologija
za določanje referenčnih stroškov)
Metodologijo, ki je podlaga za določanje
referenčnih stroškov, in referenčne stroške za posamezne reprezentativne
skupine proizvodnih naprav OVE objavi ministrstvo, pristojno za energijo, na
svojih spletnih straneh najpozneje v osmih (8) dneh od dneva uveljavitve te
uredbe.
26. člen
(začasna
omejitev prejemanja podpor za nekatere proizvodne naprave OVE)
(1) Proizvodne naprave OVE, ki
izkoriščajo energetski potencial vodotokov in pri katerih nazivna električna
moč presega 10 MW, do 12. julija 2009 niso upravičene do
prejemanja podpor po tej uredbi.
(2) Proizvodne naprave OVE na lesno
biomaso v sosežigu z energenti fosilnega izvora, pri katerem lesna biomasa
pomeni manj kot 5% dovedene energije goriva, bodo upravičene do podpor po tej
uredbi po 1. januarju 2010.
27. člen
(izdajanje
začasnih odločb o dodelitvi podpor do 12. julija 2009)
(1) Do 12. julija 2009 izdaja
Agencija za energijo novim in pretežno novim proizvodnim napravam OVE, če
pretežno nove naprave OVE niso zajete z določbami 42. člena Zakona o spremembah
in dopolnitvah Energetskega zakona (Uradni list RS, št. 70/08), v skladu s to
uredbo začasne odločbe o dodelitvi podpore z veljavnostjo do 12. julija
2009.
(2) Novim proizvodnim napravam OVE, ki
so začele obratovati po 12. juliju 2008 in do uveljavitve te uredbe niso pridobile statusa kvalificiranega proizvajalca, začne teči 15-letni čas trajanja
podpore z dnem izdaje začasne odločbe o dodelitvi podpore.
(3) Cene za zagotovljeni odkup in
obratovalne podpore v začasnih odločbah o dodelitvi podpore ne smejo presegati
enotnih letnih cen za zagotovljeni odkup električne energije in enotnih letnih
premij, določenih s Sklepom o cenah in premijah za odkup električne energije od
kvalificiranih proizvajalcev električne energije (Uradni list RS, št. 65/08,
98/08 in 105/08).
(4) Po datumu iz prvega odstavka tega
člena izdaja Agencija za energijo odločbe o dodelitvi podpore skladno s to
uredbo. Imetnikom začasnih odločb Agencija za energijo razveljavi začasne
odločbe in jim izda nove odločbe na podlagi te uredbe.
28. člen
(prenehanje
veljavnosti)
Z uveljavitvijo te uredbe preneha veljati
Uredba o pravilih za določitev cen in za odkup električne energije od
kvalificiranih proizvajalcev električne energije (Uradni list RS, št. 25/02),
razen določb 9. do 14. člena, ki se uporabljajo za določanje cen za
zagotovljeni odkup in določanje obratovalnih podpor v odločbah o dodelitvi
podpore do 12. julija 2009.
29. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, razen določb 7., 8., 10., 11., 12.,
13., 15., 17. in druge alinee drugega odstavka 18. člena, ki se začnejo
uporabljati 12. julija 2009.«.

Uredba o spremembah Uredbe o podporah
električni energiji, proizvedeni iz obnovljivih virov energije (Uradni list RS,
št. 53/09) spreminja 26. člen uredbe tako, da
se glasi:
»26. člen
(začasna
omejitev prejemanja podpor za nekatere proizvodne naprave OVE)
(1) Proizvodne naprave OVE, ki
izkoriščajo energetski potencial vodotokov in pri katerih nazivna električna
moč presega 10 MW, do 1. septembra 2009 niso upravičene do prejemanja
podpor po tej uredbi.
(2) Proizvodne naprave OVE na lesno
biomaso v sosežigu z energenti fosilnega izvora, pri katerem lesna biomasa
pomeni manj kot 5% dovedene energije goriva, bodo upravičene do podpor po tej
uredbi po 1. januarju 2010.«;
spreminja 27. člen uredbe tako, da se glasi:
»27. člen
(izdajanje
začasnih odločb o dodelitvi podpor do 1. septembra 2009)
(1) Do 1. septembra 2009 izdaja
Agencija za energijo novim in pretežno novim proizvodnim napravam OVE, če
pretežno nove naprave OVE niso zajete z določbami 42. člena Zakona o spremembah
in dopolnitvah Energetskega zakona (Uradni list RS, št. 70/08), v skladu s to
uredbo začasne odločbe o dodelitvi podpore z veljavnostjo do 1. septembra 2009.
(2) Novim proizvodnim napravam OVE, ki
so začele obratovati po 12. juliju 2008 in do uveljavitve te uredbe niso pridobile statusa kvalificiranega proizvajalca, začne teči 15-letni čas trajanja
podpore z dnem izdaje začasne odločbe o dodelitvi podpore.
(3) Cene za zagotovljeni odkup in
obratovalne podpore v začasnih odločbah o dodelitvi podpore ne smejo presegati
enotnih letnih cen za zagotovljeni odkup električne energije in enotnih letnih
premij, določenih s Sklepom o cenah in premijah za odkup električne energije od
kvalificiranih proizvajalcev električne energije (Uradni list RS, št. 65/08,
98/08 in 105/08).
(4) Po datumu iz prvega odstavka tega
člena izdaja Agencija za energijo odločbe o dodelitvi podpore skladno s to
uredbo. Imetnikom začasnih odločb Agencija za energijo razveljavi začasne
odločbe in jim izda nove odločbe na podlagi te uredbe.«;
spreminja 28. člen uredbe tako, da se glasi:
»28. člen
(prenehanje
veljavnosti)
Z uveljavitvijo te uredbe preneha veljati
Uredba o pravilih za določitev cen in za odkup električne energije od
kvalificiranih proizvajalcev električne energije (Uradni list RS, št. 25/02),
razen določb 9. do 14. člena, ki se uporabljajo za določanje cen za
zagotovljeni odkup in določanje obratovalnih podpor v odločbah o dodelitvi
podpore do 1. septembra 2009.«;
spreminja 29. člen uredbe tako, da se glasi:
»29. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, razen določb 7., 8., 10., 11., 12.,
13., 15., 17. in druge alinee drugega odstavka 18. člena, ki se začnejo
uporabljati 1. septembra 2009.«;
ter vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o podporah
električni energiji, proizvedeni iz obnovljivih virov energije (Uradni list RS,
št. 68/09) spreminja 26. člen uredbe tako, da
se glasi:
»26. člen
(začasna
omejitev prejemanja podpor za nekatere proizvodne naprave OVE)
(1) Proizvodne naprave OVE, ki
izkoriščajo energetski potencial vodotokov in pri katerih nazivna električna
moč presega 10 MW, do 1. oktobra 2009 niso upravičene do prejemanja
podpor po tej uredbi.
(2) Proizvodne naprave OVE na lesno
biomaso v sosežigu z energenti fosilnega izvora, pri katerem lesna biomasa
pomeni manj kot 5% dovedene energije goriva, bodo upravičene do podpor po tej
uredbi po 1. januarju 2010.«;
spreminja 27. člen uredbe tako, da se glasi:
»27. člen
(izdajanje
začasnih odločb o dodelitvi podpor do 1. oktobra 2009)
(1) Do 1. oktobra 2009 izdaja Agencija
za energijo novim in pretežno novim proizvodnim napravam OVE, če pretežno nove
naprave OVE niso zajete z določbami 42. člena Zakona o spremembah in
dopolnitvah Energetskega zakona (Uradni list RS, št. 70/08), v skladu s to
uredbo začasne odločbe o dodelitvi podpore z veljavnostjo do 1. oktobra 2009.
(2) Novim proizvodnim napravam OVE, ki
so začele obratovati po 12. juliju 2008 in do uveljavitve te uredbe niso pridobile statusa kvalificiranega proizvajalca, začne teči 15-letni čas trajanja
podpore z dnem izdaje začasne odločbe o dodelitvi podpore.
(3) Cene za zagotovljeni odkup in
obratovalne podpore v začasnih odločbah o dodelitvi podpore ne smejo presegati
enotnih letnih cen za zagotovljeni odkup električne energije in enotnih letnih
premij, določenih s Sklepom o cenah in premijah za odkup električne energije od
kvalificiranih proizvajalcev električne energije (Uradni list RS, št. 65/08, 98/08
in 105/08).
(4) Po datumu iz prvega odstavka tega
člena izdaja Agencija za energijo odločbe o dodelitvi podpore skladno s to
uredbo. Imetnikom začasnih odločb Agencija za energijo razveljavi začasne
odločbe in jim izda nove odločbe na podlagi te uredbe.«;
spreminja 28. člen uredbe tako, da se glasi:
»28. člen
(prenehanje
veljavnosti)
Z uveljavitvijo te uredbe preneha veljati
Uredba o pravilih za določitev cen in za odkup električne energije od
kvalificiranih proizvajalcev električne energije (Uradni list RS, št. 25/02),
razen določb 9. do 14. člena, ki se uporabljajo za določanje cen za
zagotovljeni odkup in določanje obratovalnih podpor v odločbah o dodelitvi
podpore do 1. oktobra 2009.«;
spreminja 29. člen uredbe tako, da se glasi:
»29. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije, razen določb 7., 8., 10., 11., 12.,
13., 15., 17. in druge alinee drugega odstavka 18. člena, ki se začnejo
uporabljati 1. oktobra 2009.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
podporah električni energiji, proizvedeni iz obnovljivih virov energije (Uradni
list RS, št. 76/09) spreminja 26. člen uredbe tako, da
se glasi:
»26. člen
(začasna
omejitev prejemanja podpor za nekatere proizvodne naprave OVE)
(1) Proizvodne naprave OVE, ki
izkoriščajo energetski potencial vodotokov in pri katerih nazivna električna
moč presega 10 MW, do 1. novembra 2009 niso upravičene do prejemanja
podpor po tej uredbi.
(2) Proizvodne naprave OVE na lesno
biomaso v sosežigu z energenti fosilnega izvora, pri katerem lesna biomasa
pomeni manj kot 5% dovedene energije goriva, bodo upravičene do podpor po tej
uredbi po 1. januarju 2010.«;
spreminja 27. člen uredbe tako, da se glasi:
»27. člen
(izdajanje
začasnih odločb o dodelitvi podpor do 1. novembra 2009)
(1) Do 1. novembra 2009 izdaja
Agencija za energijo novim in pretežno novim proizvodnim napravam OVE, če
pretežno nove naprave OVE niso zajete z določbami 42. člena Zakona o spremembah
in dopolnitvah Energetskega zakona (Uradni list RS, št. 70/08), v skladu s to
uredbo začasne odločbe o dodelitvi podpore z veljavnostjo do 1. novembra 2009.
(2) Novim proizvodnim napravam OVE, ki
so začele obratovati po 12. juliju 2008 in do uveljavitve te uredbe niso pridobile statusa kvalificiranega proizvajalca, začne teči 15-letni čas trajanja
podpore z dnem izdaje začasne odločbe o dodelitvi podpore.
(3) Cene za zagotovljeni odkup in
obratovalne podpore v začasnih odločbah o dodelitvi podpore ne smejo presegati
enotnih letnih cen za zagotovljeni odkup električne energije in enotnih letnih
premij, določenih s Sklepom o cenah in premijah za odkup električne energije od
kvalificiranih proizvajalcev električne energije (Uradni list RS, št. 65/08,
98/08 in 105/08).
(4) Po datumu iz prvega odstavka tega
člena izdaja Agencija za energijo odločbe o dodelitvi podpore skladno s to
uredbo. Imetnikom začasnih odločb Agencija za energijo razveljavi začasne
odločbe in jim izda nove odločbe na podlagi te uredbe.«;
spreminja 28. člen uredbe tako, da se glasi:
»28. člen
(prenehanje
veljavnosti)
Z uveljavitvijo te uredbe preneha veljati
Uredba o pravilih za določitev cen in za odkup električne energije od
kvalificiranih proizvajalcev električne energije (Uradni list RS, št. 25/02),
razen določb 9. do 14. člena, ki se uporabljajo za določanje cen za zagotovljeni
odkup in določanje obratovalnih podpor v odločbah o dodelitvi podpore do 1. novembra
2009.«;
spreminja 29. člen uredbe tako, da se glasi:
»29. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, razen določb 7., 8., 10., 11., 12.,
13., 15., 17. in druge alinee drugega odstavka 18. člena, ki se začnejo
uporabljati 1. novembra 2009.«;
ter vsebuje naslednjo končno določbo:
»9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
podporah električni energiji, proizvedeni iz obnovljivih virov energije (Uradni
list RS, št. 17/10) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
podporah električni energiji, proizvedeni iz obnovljivih virov energije (Uradni
list RS, št. 94/10) vsebuje naslednje prehodne in
končno določbo:
»PREHODNE IN KONČNA DOLOČBA
17. člen
Proizvodne naprave OVE, ki proizvajajo
električno energijo iz lesne biomase in so prejemale podporo za električno
energijo pred 12. julijem 2008 ter glede starosti izpolnjujejo pogoje za
izdajo odločbe o dodelitvi podpore po tej uredbi, morajo v letu 2011 doseči
najmanj 50% izkoristek, v letu 2012 pa najmanj 60% izkoristek.
18. člen
Določba drugega odstavka 13. člena uredbe
se uporablja za proizvodne naprave na bioplin, ki so priključene na
elektroenergetsko omrežje po 1. januarju 2011.
19. člen
Referenčni stroški za fotovoltaične
proizvodne naprave se ne glede na tretji in osmi odstavek 6. člena uredbe
1. januarja 2011 znižajo za 20%, 1. januarja 2012 za 30% in
1. januarja 2013 za 40%.
Integriranim fotovoltaičnim proizvodnim
napravam, ki so sestavni del ovoja stavbe, za katere je do 30. septembra
2011 izdano gradbeno dovoljenje za novogradnjo ali rekonstrukcijo stavbe in so
priključene na omrežje do 31. decembra 2011, se referenčni stroški zvišajo
za 15%.
20. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o podporah
električni energiji, proizvedeni iz obnovljivih virov energije (Uradni list RS,
št. 43/11) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Določba tretjega odstavka 13. člena uredbe
se uporablja za proizvodne naprave na bioplin, ki se priključijo na
elektroenergetsko omrežje po 1. juliju 2012.
Za proizvodne naprave na bioplin, ki za proizvodnjo bioplina uporabljajo substrat, ki vsebuje več kot
40 prostorninskih odstotkov glavnega pridelka njiv, za katere je gradbeno
dovoljenje izdano do 1. julija 2011 in ki se priključijo na elektroenergetsko
omrežje od dneva uveljavitve te uredbe do 1. julija 2012, se spremenljivi del
referenčnih stroškov določi v višini 100 %.
Proizvodne naprave na bioplin, ki za proizvodnjo bioplina uporabljajo substrat, ki vsebuje več
kot 40 prostorninskih odstotkov glavnega pridelka njiv, za katere je gradbeno
dovoljenje izdano po 1. juliju 2011 in ki se priključijo na elektroenergetsko
omrežje do 1. julija 2012, niso upravičene do podpore.
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o podporah
električni energiji, proizvedeni iz obnovljivih virov energije (Uradni list RS,
št. 105/11) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o podporah
električni energiji, proizvedeni iz obnovljivih virov energije (Uradni list RS,
št. 43/12) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o podporah
električni energiji, proizvedeni iz obnovljivih virov energije (Uradni list RS,
št. 90/12) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Do dodatka iz 3.1 točke priloge II in 3.1
točke priloge III so upravičene fotovoltaične proizvodne naprave, ki so
zgrajene po 1. januarju 2013.
6. člen
Ta uredba začne veljati 1. decembra 2012.«.