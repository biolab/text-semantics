I. SPLOŠNE DOLOČBE
1. člen
(vsebina pravilnika)
Ta pravilnik določa postopek za pridobitev statusa
varovanega območja, podrobnejše pogoje za izvajanje uradnih sistematičnih
raziskav, zahteve za premeščanje določenih rastlin, rastlinskih proizvodov in
nadzorovanih predmetov v varovanem območju in preko varovanega območja ter
seznam varovanih območij v skladu z:
-       
Direktivo Komisije št. 93/51/EGS o predpisih za premeščanje nekaterih
rastlin, rastlinskih proizvodov ali drugih predmetov prek varovanega območja
(UL L št. 205 z dne 17. 8. 1993, str. 24);
-       
Direktivo Komisije 92/70/EGS z dne 30. julija 1992 o določitvi podrobnih
pravil za popise, ki se opravijo za priznanje varovanih območij v Skupnosti (UL
L št. 250 z dne 29. 8. 1992, str. 37) in 
-       
Uredbo Komisije (ES) št. 690/2008 z dne 4. julija 2008 o
priznavanju varovanih območij v Skupnosti, izpostavljenih posebni nevarnosti za
zdravstveno varstvo rastlin (Prenovitev) (UL L št. 193 z dne 22. 7. 2008,
str. 1), zadnjič spremenjeno z Izvedbeno uredbo Komisije (EU) št. 355/2012 z
dne 24. aprila 2012 o spremembi Uredbe (ES) št. 690/2008 o priznavanju
varovanih območij v Skupnosti, izpostavljenih posebni nevarnosti za zdravstveno
varstvo rastlin (UL L št. 113 z dne 25. 4. 2012, str. 2), (v nadaljnjem
besedilu: Uredba 690/2008/ES).
2. člen
(pomen izrazov)
Za potrebe tega pravilnika se uporabljajo
izrazi iz zakona, ki ureja zdravstveno varstvo rastlin, ter izrazi, ki imajo
naslednji pomen:
-       
posebno nadzorovana območja so okužena, ogrožena ali neokužena
območja, kjer se na predpisan način zagotavlja zdravstveno varstvo rastlin in
posebni nadzor škodljivih organizmov;
-       
varovana območja so neokužena območja in območja z nizko stopnjo
pojavljanja škodljivih organizmov, kjer eden ali več škodljivih organizmov ni
ustaljenih, kljub ugodnim razmeram za naselitev ali območja, v katerih obstaja
nevarnost, da se bodo določeni škodljivi organizmi ob ugodnih ekoloških
razmerah naselili na določenih rastlinah, kljub dejstvu, da ti organizmi niso
ustaljeni. Seznam varovanih območij in obdobja veljavnosti varovanih območij je
dosegljiv pri Upravi Republike Slovenije za varno hrano, veterinarstvo in
varstvo rastlin (v nadaljnjem besedilu: uprava) in na njeni spletni strani;
-       
škodljivi organizmi so organizmi, ki so našteti v Prilogi I
Uredbe 690/2008/ES, in organizmi, določeni s predpisi, ki urejajo postopke za
preprečevanje vnosa, širjenja in zatiranje škodljivih organizmov rastlin,
rastlinskih proizvodov in nadzorovanih predmetov;
-       
posebni nadzor škodljivih organizmov je uradni postopek
sistematičnega zbiranja in shranjevanja podatkov o navzočnosti škodljivih
organizmov, ki se izvaja na podlagi inšpekcijskih pregledov, načrtovanega
spremljanja zdravstvenega stanja rastlin in sistematičnih raziskav;
-       
sistematična raziskava je uradni postopek ugotavljanja
zdravstvenega stanja rastlin, ki se izvaja v določenem časovnem obdobju z
namenom, da se določijo značilnosti populacije škodljivega organizma ali vrsta
škodljivega organizma, ki je navzoča na posameznem območju;
-       
sistematični nadzor škodljivih organizmov je posebni nadzor
škodljivih organizmov, ki se izvaja na območju, kjer je bila ugotovljena
prisotnost škodljivih organizmov, ter obsega sistematične raziskave in ukrepe
za zatiranje in preprečevanje njihovega širjenja.
3. člen
(seznami)
(1) Seznami, ki se nanašajo na varovana
območja, so:
-       
seznam I.B in II.B o škodljivih organizmih, katerih vnos v določena
varovana območja je prepovedan;
-       
seznam III.B o rastlinah, rastlinskih proizvodih in nadzorovanih
predmetih, katerih uvoz iz določenih držav v določena varovana območja je
prepovedan;
-       
seznam IV.B o posebnih fitosanitarnih zahtevah za določena varovana
območja;
-       
seznam V.A.II o rastlinah, rastlinskih proizvodih in nadzorovanih
predmetih, za katere se izda rastlinski potni list z oznako “ZP“ in kodo
škodljivega organizma iz priloge I Uredbe 690/2008/ES, za katerega je varovano
območje priznano.
(2) Seznami iz prejšnjega odstavka so
določeni v Direktivi Sveta 2000/29/ES z dne 8. maja 2000 o varstvenih ukrepih
proti vnosu organizmov, škodljivih za rastline ali rastlinske proizvode, v
Skupnost in proti njihovemu širjenju v Skupnosti (UL L št. 169 z dne 10.7.2000,
str. 1), z vsemi spremembami.
4. člen
(registracija imetnikov, prijava
pridelave, izdaja potnih listov in premeščanje v varovana območja)
Glede registracije imetnikov rastlin,
rastlinskih proizvodov ali nadzorovanih predmetov (v nadaljnjem besedilu:
imetniki), prijave pridelave, izdaje rastlinskih potnih listov za varovana
območja in premeščanja v varovana območja se uporabljajo določbe pravilnika, ki
ureja pogoje za registracijo imetnikov za namene zdravstvenega varstva rastlin
in pogoje za izdajanje rastlinskih potnih listov.
II. VAROVANO OBMOČJE
5. člen
(določitev varovanega območja)
(1) Varovano območje na ozemlju Republike
Slovenije razglasi Komisija Evropske unije (v nadaljnjem besedilu: komisija) na
podlagi zahtevka uprave po predhodnem mnenju Odbora Evropske unije za
zdravstveno varstvo rastlin, če so izpolnjeni naslednji pogoji:
-       
da določena vrsta škodljivega organizma iz priloge I Uredbe 690/2008/ES,
ki je naseljena na enem ali več območjih Evropske unije (v nadaljnjem besedilu:
EU), ni ustaljena ali naseljena na območjih v Republiki Sloveniji kljub ugodnim
razmeram za njeno naselitev;
-       
da zaradi ugodnih ekoloških razmer obstaja nevarnost naselitve
posameznih škodljivih organizmov kljub dejstvu, da ti organizmi niso ustaljeni
ali naseljeni na območju EU.
(2) Uprava priloži k zahtevku v primeru iz
prve alinee prejšnjega odstavka rezultate sistematičnih raziskav, v primeru iz
druge alinee prejšnjega odstavka pa oceno nevarnosti škodljivega organizma.
(3) Ne glede na rezultate sistematičnih raziskav
lahko komisija v soglasju z upravo organizira dodatne preglede in spremlja
uradne zdravstvene inšpekcijske preglede rastlin na ozemlju Republike
Slovenije.
III. POSEBNI NADZOR
6. člen
(izvajalci posebnega nadzora)
Posebni nadzor nad škodljivimi organizmi
izvajajo poleg uprave tudi nosilci javnih pooblastil in izvajalci javnih služb,
ki lahko v okviru izvajanja posebnega nadzora jemljejo vzorce rastlin,
rastlinskih proizvodov in rastnih substratov.
7. člen
(programi posebnih nadzorov)
(1) Vrsto
posebnega nadzora in škodljive organizme, za katere se izvaja posebni nadzor,
vsako leto določi predstojnik uprave z letnim programom posebnih nadzorov, ki
ga pripravi uprava.
(2) Posamezen
program posebnega nadzora določa zlasti:
-       
škodljivi organizem,
-       
koordinatorja posebnega nadzora,
-       
izvajalce posebnega nadzora,
-       
kraj, način in čas pregledov ter zbiranja vzorcev za ugotavljanje
zdravstvenega stanja rastlin glede na nevarnost škodljivega organizma,
laboratorijske analize in biologijo škodljivega organizma,
-       
kraj in obseg razširjenosti okužbe.
IV. SISTEMATIČNE RAZISKAVE
8. člen
(sistematične raziskave na posebnem
nadzorovanem območju)
Sistematične raziskave se uporabljajo za:
-       
uradno določitev posebno nadzorovanega območja kot okuženega, ogroženega
ali neokuženega območja, na katerem se na predpisan način zagotavlja
zdravstveno varstvo rastlin;
-       
uradno ugotavljanje navzočnosti škodljivih organizmov,
-       
uradno ugotavljanje meja razširjenosti škodljivih organizmov;
-       
stalno preverjanje zdravstvenega stanja rastlin zaradi preveritve
značilnosti populacije škodljivih organizmov in zagotovitve njihovega
obvladovanja.
9. člen
(obvezne sistematične raziskave)
(1) Izvajanje sistematičnih raziskav je
obvezno na varovanih območjih.
(2) Na varovanem območju Republike
Slovenije uprava izvaja oziroma zagotavlja izvajanje rednih sistematičnih raziskav
v skladu s programom iz 10. člena tega pravilnika, za naslednje škodljive
organizme:
-       
Erwinia amylovora (Burr.) Wirisl.,
-       
Globodera pallida (Stone) Behrens.
10. člen
(program obvezne sistematične raziskave)
(1) Program obvezne sistematične raziskave
mora temeljiti na poznavanju biologije posameznega škodljivega organizma ter
kmetijstva in okolja na zadevnem območju z uporabo strokovno sprejetih
analiznih metod, vključno s pregledom rastnega substrata in posevkov ter po
potrebi z laboratorijskim testiranjem.
(2) Program iz prejšnjega odstavka mora
zajemati:
-       
določitev rednih sistematičnih raziskav, kar ob ustreznem času, najmanj
pa enkrat letno, omogoča raziskave o navzočnosti škodljivega organizma, za
katerega naj bi območje prejelo status varovanega območja;
-       
način vodenja evidenc rezultatov sistematičnih raziskav.
(3) Metodologija obveznih sistematičnih
raziskav, izvedba in rezultati raziskav morajo biti dostopni komisiji in njenim
pooblaščenim strokovnjakom.
11. člen
(program obveznih sistematičnih raziskav
za gozdne rastline)
Pri izvedbi obveznih sistematičnih raziskav
za škodljive organizme iz razreda žuželk in pajkovcev, ki so relevantni za
gozdne rastline in rastlinske proizvode in napadajo prosto rastoče gozdne
rastline, je potrebno slediti naslednjim zahtevam:
a)     sistematična raziskava se opravi na varovanem območju;
b)     metodologija sistematične raziskave mora temeljiti na prostorski
grafični predstavitvi, ki zajema vzpostavitev mreže opazovalnih točk
(opazovalne točke so lahko v naravi označene, zaradi preglednosti se lahko
izdelajo zemljevidi za prikaz opazovalnih točk) po sistematski mreži, ki
pokriva celotno zadevno območje in zapis naslednjih parametrov vsake točke:
- 
dejanska geografska širina in dolžina,
- 
topografija,
- 
po potrebi opis lokacij,
- 
po potrebi dodatne informacije;
c)    
za odločanje o primernosti opazovalne točke se
uporabljajo naslednja merila:
- 
območje okoli točke mora biti dovolj veliko, da omogoča izbor točke,
- 
na splošno se točka določi tako, da omogoča ustrezne postopke
ocenjevanja,
- 
v posebnih primerih, kadar to pride v poštev, se lahko izberejo druge
točke, npr. na lokacijah, kjer je nevarnost potencialnega vnosa zadevnega
škodljivega organizma velika;
d)     po potrebi se beležijo meteorološki podatki, zlasti padavine,
temperatura ter edafski podatki in sicer po možnosti na lokaciji opazovalne
točke, lahko pa se pridobijo tudi od bližnjih meteoroloških postaj, kjer se ti
podatki redno merijo. Beležijo se tudi ekstremni dogodki (npr. suša, močne
padavine ipd.), ki lahko vplivajo na opazovanja;
e)     sistematična raziskava na vsaki opazovalni točki se mora:
- 
osredotočiti na reprezentativno število enot rastlin ali rastlinskih
proizvodov,
- 
osredotočiti na enega ali več glavnih gostiteljskih rastlin ali
rastlinskih proizvodov zadevnega škodljivega organizma; po potrebi se zajamejo
tudi drugi gostitelji;
- 
opravljati vizualne preglede rastlin, da se ugotovi navzočnost simptomov
ali znamenj zadevnega škodljivega organizma, ki se opravljajo ob času, ko bi
take simptome ali znamenja pričakovali v največjem razmahu,
- 
v primeru suma pojava škodljivega organizma opravljati laboratorijsko
testiranje vzorcev;
f)     
po potrebi se na opazovalnih točkah uporabljajo
pasti, ki privabljajo škodljive organizme; pri izbiri tipa in števila
uporabljenih pasti in metode za lov v pasti se upošteva biologija škodljivega
organizma.
V. POSEBNI POGOJI ZA PREMEŠČANJE
12. člen
(premeščanje v varovano območje)
(1) Če rastline, rastlinski proizvodi in
nadzorovani predmeti s seznama V.A.II izvirajo z varovanega območja ali uradno
določenega območja, velikega vsaj 50 km2, in se premeščajo v drugo varovano
območje, se zanje izda rastlinski potni list z oznako “ZP“ in kodo škodljivega
organizma, za katerega je varovano območje priznano.
(2) Imetnik mora prijaviti nameravano
premeščanje v varovano območje najmanj 48 ur pred nakladanjem. Prijava se vloži
pisno z navedbo kraja namembnosti, vrste rastlin, števila in opisa pakiranj ter
količino (kg, m3, kos).
(3) Rastlinski potni list z oznako “ZP“
izda imetnik ali izvajalec javne službe zdravstvenega varstva rastlin na podlagi
uradnega zapisnika o opravljenih zdravstvenih pregledih rastlin in evidenc v
skladu s predpisi, ki urejajo preglede na mestu pridelave.
(4) Za rastline ali rastlinske proizvode,
ki ne izpolnjujejo fitosanitarnih zahtev za varovano območje, ustrezajo pa
zahtevam predpisov, ki urejajo premeščanje, lahko imetnik izda navadni
rastlinski potni list na podlagi ugotovitev pristojnega fitosanitarnega
inšpektorja in dovoljenja uprave.
13. člen
(premeščanje znotraj varovanega območja)
(1) Če rastline, rastlinski proizvodi in
nadzorovani predmeti s seznama V.A.II izvirajo z varovanega območja in se
premeščajo znotraj njega, imetnik ni dolžan posebej prijaviti nameravanega
premeščanja v varovano območje.
(2) Imetnik ali izvajalec javne službe
zdravstvenega varstva rastlin lahko izda rastlinski potni list, če so
izpolnjene posebne fitosanitarne zahteve s seznama IV.B, za katere so bila
posamezna varovana območja priznana in opravljen vsaj en uradni pregled v
rastni dobi.
(3) Premeščanje pod pogoji iz tega člena je
dovoljeno le v primeru, da se na varovanem območju izvajajo obvezne
sistematične raziskave v skladu s tem pravilnikom.
14. člen
(premeščanje preko varovanega območja)
(1) Če izvirajo rastline, rastlinski
proizvodi in nadzorovani predmeti s seznama V.A.II z nevarovanega območja in se
premeščajo preko varovanega območja na končno destinacijo v nevarovanem območju
z rastlinskim potnim listom, ki ni veljaven za varovano območje, morajo
izpolnjevati naslednje zahteve:
a)     pakiranje oziroma vozilo, ki prevaža rastline, rastlinske proizvode
in nadzorovane predmete, mora biti čisto in prosto škodljivih organizmov tako,
da ni nevarnosti širjenja škodljivih organizmov;
b)     nemudoma po opravljenem pakiranju mora biti pakiranje oziroma
vozilo, ki prevaža rastline, rastlinske proizvode in nadzorovane predmete,
zavarovano po fitosanitarnih standardih, določenih po mednarodni konvenciji, ki
ureja varstvo rastlin, tako, da je zagotovljeno:
- 
da ni nevarnosti širjenja škodljivih organizmov v varovanem območju,
- 
nespremenljivost identitete pošiljke,
- 
da pošiljka ustreza zahtevanim pogojem uradnega nadzora v skladu s
predpisi, ki urejajo preprečitev vnosa, širjenja in zatiranje škodljivih
organizmov rastlin, rastlinskih proizvodov in nadzorovanih predmetov;
- 
da pošiljka ostane zaščitena med prevozom preko varovanega območja;
c)    
rastline, rastlinske proizvode in nadzorovane
predmete mora spremljati dokument, ki se običajno uporablja pri trgovanju, iz
katerega je razvidno, da sta njihov izvor in končna destinacija zunaj
varovanega območja.
(2) Če je med uradnim pregledom v okviru
sistematične raziskave, načrtovanega spremljanja ali drugih rednih ali
naključnih pregledov zdravstvenega stanja rastlin na varovanem območju
ugotovljeno, da zahteve iz prejšnjega odstavka niso izpolnjene, fitosanitarni
oziroma gozdarski inšpektor nemudoma odredi zapečatenje pošiljke in prevoz
rastlin, rastlinskih proizvodov in nadzorovanih predmetov pod uradnim nadzorom
na končno destinacijo zunaj varovanega območja.
VI. EVIDENCE IN POROČANJE
15. člen
(evidenca posebnega nadzora)
Uprava vodi evidenco o rezultatih posebnega
nadzora, še posebej o rezultatih sistematičnih raziskav na podlagi lastnih
podatkov, podatkov, ki jih zagotavljajo imetniki rastlin, izvajalci javne
službe in javnih pooblastil ter fitosanitarna inšpekcija.
16. člen
(poročanje in obveščanje)
(1) Koordinator posebnega nadzora, ki skrbi
za usklajevanje izvajanja posebnega nadzora in za koordinacijo med vsemi
izvajalci, med letom po potrebi obvešča upravo o nenavadnih pojavih in
posebnostih ter pripravi polletno delno poročilo in zbirno letno poročilo o
izvajanju posebnega nadzora, ki ga do 30. novembra tekočega leta v pisni obliki
odda upravi.
(2) Ne glede na določbe 10. in 11. člena tega pravilnika morajo izvajalci posebnega nadzora za vse vrste posebnega nadzora
zabeležiti parametre vsake točke uradnega pregleda in vzorčenja z dejansko
geografsko širino in dolžino, opisom lokacij ter rezultatom za vsako raziskavo
posebej, ter jih v elektronski obliki, primerni za obdelavo baz podatkov,
oddati upravi skupaj z zbirnim letnim poročilom.
17. člen
(mednarodne obveznosti)
(1) Uprava v skladu z zakonom, ki ureja
zdravstveno varstvo rastlin ter mednarodnimi konvencijami in sporazumi, ki
obvezujejo Republiko Slovenijo, poroča o izsledkih posebnega nadzora.
(2) O rezultatih obveznih sistematičnih
raziskav uprava uradno obvešča komisijo najmanj enkrat letno.
(3) Uprava takoj obvesti komisijo o vsaki
ugotovitvi navzočnosti škodljivih organizmov iz drugega odstavka 9. člena tega
pravilnika.
VII. STROŠKI
18. člen
(stroški)
(1) Stroški odvzema vzorcev in
laboratorijskega testiranja se v okviru posebnega nadzora in sistematične
raziskave krijejo iz proračuna Republike Slovenije ne glede na izid
laboratorijske analize.
(2) Ne glede na prejšnji odstavek mora
stroške odvzema vzorcev in laboratorijskega testiranja v okviru sistematičnega
nadzora na mestih pridelave rastlin za saditev in laboratorijskega testiranja
kriti imetnik rastlin ne glede na izid laboratorijske analize, če je tako
predpisano s pravilnikom, ki ureja zatiranje in preprečevanje širjenja
škodljivega organizma.
(3) Stroški laboratorijskega testiranja ne
smejo presegati najvišje dovoljene cene, ki jo v pogodbi z izvajalci testiranja
določi uprava.

Priloga 1: (črtana)

Pravilnik o varovanih območjih in izvajanju
uradnih sistematičnih raziskav na posebno nadzorovanih območjih (Uradni list
RS, št. 91/03) vsebuje naslednjo prehodno in
končno določbo:
»VIII. PREHODNA IN KONČNA DOLOČBA
19. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije, določbe 5., 12., 13. in 14. člena tega pravilnika, ki se nanašajo na varovana območja, pa se začnejo uporabljati
z dnem pristopa Republike Slovenije k Evropski uniji.«.

Pravilnik o spremembah in dopolnitvah
Pravilnika o varovanih območjih in izvajanju uradnih sistematičnih raziskav na
posebno nadzorovanih območjih (Uradni list RS, št. 82/05) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o varovanih območjih in izvajanju uradnih sistematičnih raziskav na
posebno nadzorovanih območjih (Uradni list RS, št. 86/10) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o varovanih območjih in izvajanju uradnih sistematičnih raziskav na
posebno nadzorovanih območjih (Uradni list RS, št. 94/13) vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.