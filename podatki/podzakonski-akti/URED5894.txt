I. VSEBINA IN OBSEG KONCESIJE
1. člen
(1) Ta uredba je
koncesijski akt, na podlagi katerega Vlada Republike Slovenije (v nadaljnjem
besedilu: vlada) podeli koncesijo za rabo vode za proizvodnjo električne
energije v hidroelektrarnah do 10 MW nazivne moči na delu vodnega telesa
površinske vode reke Krke, hidrografsko območje Breg pri Zagradcu:


Del vodnega telesa
  (ime površinske vode, na kateri je del vodnega telesa, ki se rabi za
  proizvodnjo električne energije)

Občina

Koordinate gorvodne
  meje dela vodnega telesa
 
 
Y(zg)
X (zg)
H (zg)

Koordinate dolvodne
  meje dela vodnega telesa
 
 
Y(sp)
X (sp)
H (sp)

Inštalirani pretok
Qi (m3/s)

Ekološko
  sprejemljiv pretok
Qes (m3/s)

Potencialna
  energija dela vodnega telesa
Wp (MWh/leto)

Potencialna bruto
  moč
(kW)


Krka, Breg pri Zagradcu

Ivančna Gorica

489 287
79 190
226,03

489 414
79 139
222,84

10

3,5 m3/s
  (januar, februar)
7,0 m3/s
  (marec, april)
3,5 m3/s
  (maj, junij, julij)
2,5 m3/s
  (avgust)
3,5 m/3s
  (september)
7,0 m3/s
  (oktober, november, december)

1,783

204


(2) Koordinate iz preglednice iz prejšnjega odstavka so
prevzete iz državnega koordinatnega sistema (v Gauss-Krügerjevi projekciji) in
odčitane v temeljnih topografskih načrtih Republike Slovenije v merilu 1 : 5 000.
(3) Del vodnega telesa površinske vode, za katerega se
podeli koncesija, je del vodnega telesa med koto zgornje vode in koto spodnje
vode na površinski vodi.
2. člen
Izrazi, uporabljeni v tej uredbi, imajo naslednji pomen:
1.     
hidroelektrarna je razvrščena med male elektrarne, nazivne električne
moči od 50 kW in manjša od 1 MW;
2.     
kota zgornje vode je najvišja kota gladine vode pri srednjem letnem
pretoku površinske vode na delu vodnega telesa, za katerega se podeli
koncesija. Kota zgornje vode se izraža v metrih nadmorske višine (Hzg);
3.     
kota spodnje vode je najnižja kota gladine vode pri srednjem letnem
pretoku površinske vode na delu vodnega telesa, za katerega se podeli
koncesija. Kota spodnje vode se izraža v metrih nadmorske višine (Hsp);
4.     
inštalirani pretok vode, izražen v m3/s, je največji
dovoljeni pretok vode skozi turbino za proizvodnjo električne energije;
5.     
ekološko sprejemljiv pretok vode, izražen v m3/s, je najnižji
dovoljen naravni pretok vode, ki ob dovoljeni rabi ne poslabšuje stanja vode
oziroma ne preprečuje njenega izboljšanja ter ohranja zgradbo in delovanje
vodnega in obvodnega ekosistema; 
6.     
potencialna energija dela vodnega telesa Wp, izražena v MWh, je ocena
energije, ki je v povprečju v koledarskem letu razpoložljiva za proizvodnjo
električne energije;
7.     
potencialna bruto moč je moč vode, ki teče skozi turbino pri izbranem
pretoku in upoštevani višinski razliki med spodnjo in zgornjo koto vode.
3. člen
Koncesionar lahko rabi del vodnega telesa površinskih voda iz
1. člena te uredbe izključno za proizvodnjo električne energije, ki jo mora v
celoti oddati v javno električno omrežje.
II. POGOJI ZA PRIDOBITEV IN IZVAJANJE KONCESIJE
4. člen
(1) Koncesionar mora izpolnjevati naslednje pogoje:
-       
da je fizična ali pravna oseba, registrirana za proizvodnjo električne
energije,
-       
da ima poravnane davke, prispevke in druge obvezne dajatve,
-       
da proti njemu ni uveden postopek prisilne poravnave ali stečaja ali
likvidacijski postopek ali da ni prenehal poslovati na podlagi sodne ali druge
odločbe in
-       
da v zadnjih petih letih pred objavo javnega razpisa ali v teku javnega
razpisa ni bil pravnomočno obsojen za kaznivo dejanje, ki je povezano z
njegovim poslovanjem, oziroma mu ni bila izdana sodna ali upravna odločba, s
katero mu je prepovedano opravljati dejavnost, ki je povezana z izvajanjem
koncesije, in je ta postala izvršljiva.
(2) Koncesija na delu vodnega telesa površinske vode iz
1. člena te uredbe se lahko podeli eni ali več fizičnim ali pravnim osebam
hkrati, če izpolnjujejo pogoje iz prejšnjega odstavka in imajo sklenjeno
medsebojno pogodbo o sodelovanju pri izkoriščanju vodnega telesa za proizvodnjo
električne energije z določenimi pravicami ter obveznostmi pogodbenih strank.
(3) V primerih iz prejšnjega odstavka so fizične in
pravne osebe solidarno odgovorne za obveznosti iz te uredbe in koncesijske
pogodbe.
5. člen
(1) Koncesionar sme odvzemati vodo iz površinske vode iz
preglednice iz 1. člena te uredbe za proizvodnjo električne energije v
hidroelektrarni le, kadar je naravni pretok površinske vode na kraju odvzema
večji od ekološko sprejemljivega pretoka (v nadaljnjem besedilu: Qes).
(2) Kadar se pretok površinske vode zaradi naravnih
razmer zmanjša pod vrednost Qes, mora koncesionar prekiniti odvzem vode in
ustaviti proizvodnjo električne energije.
(3) Koncesionar mora zagotoviti zvezno merjenje
spremljanja parametrov, na podlagi katerih se lahko ugotovi, da so bile v
vsakem trenutku izpolnjene zahteve glede Qes.
(4) Koncesionar mora imeti nameščeno merilno napravo za
ugotavljanje dejansko odvzete količine vode, tako da je lahko vsak trenutek
možno preveriti trenutno odvzeto količino vode, ki ne sme presegati določenega
inštaliranega pretoka vode.
(5) Način poročanja in spremljanja Qes in inštaliranega
pretoka vode se podrobneje določi v koncesijski pogodbi.
(6) Koncesionar mora poleg izpolnjevanja
okoljevarstvenih zahtev iz prvega in drugega odstavka tega člena in pogojev iz
prejšnjega člena zagotoviti še:
-       
ukrepe za nemoteno izvajanje vodne pravice drugih uporabnikov,
-       
ukrepe proti poslabšanju vodnega režima med gradnjo,
-       
ukrepe proti poslabšanju razmer v zvezi s kakovostjo in količino
podzemne vode,
-       
izvedbo objektov in naprav brez vpliva na kakovost površinskih voda ter
vodni režim in omogočanje selitve vodnih organizmov,
-       
ukrepe za preprečevanje škodljivega odlaganja gramoza, suspenzij in
drugih plavin,
-       
varnost predvidenih objektov in naprav pred poplavami ter ohranjanje
vsaj dosedanje poplavne varnosti na vplivnem območju objektov in naprav med
gradnjo ter trajanjem koncesije,
-       
smotrno rabo površinske vode z izbiro najboljše razpoložljive
tehnologije,
-       
izvedbo predvidenega posega v okolje tako, da bo omogočena najmanjša
poraba prostora, snovi in energije med gradnjo ter obratovanjem
hidroelektrarne,
-       
upoštevanje urbanističnih, arhitektonskih in krajinskih značilnosti ter
načel sonaravnega urejanja pri oblikovanju objektov, naprav in drugih ureditev,
-       
popolno vkopanost tlačnega cevovoda v celotni dolžini cevovoda,
-       
popolno vkopanost kabla za priključitev na električno distribucijsko
omrežje v celotni dolžini kabla, razen če zaradi prečkanja cestne ali druge
infrastrukture to ekonomsko ni upravičeno,
-       
javno prehodnost jezovnih zgradb, če je tako določeno v prostorskih
aktih na tem območju,
-       
ohranjanje biotske raznovrstnosti in avtohtonosti habitatov,
-       
ohranjanje in varovanje naravnih vrednot.
(7) Ukrepi in pogoji iz prejšnjega odstavka se
podrobneje določijo v upravnih aktih v zvezi s postopki gradnje objektov za
proizvodnjo električne energije.
6. člen
(1) Koncesija se podeli za 30 let.
(2) Rok iz prejšnjega odstavka začne teči z dnem podpisa
koncesijske pogodbe.
(3) Koncesija se lahko podaljša na način in pod pogoji,
kot jih določata zakon, ki ureja vode, in koncesijska pogodba.
(4) Če koncedent koncesije ne podaljša ali če
koncesionar podaljšanja koncesije ne zahteva, se mora koncesionar s koncedentom
najpozneje v šestih mesecih po prenehanju koncesije dogovoriti o prenosu
energetskega objekta v last koncedenta ali pa v istem roku na svoje stroške
odstraniti energetski objekt, vključno s cevovodi in električnimi kabli za priključitev
na električno distribucijsko omrežje.
III. PLAČILO ZA KONCESIJO
7. člen
Koncesionar mora plačati za koncesijo za vsako leto rabe vode
posebej, dokler traja koncesija.
8. člen
(1) Prihodki od plačila za koncesijo so vir proračuna
Republike Slovenije in proračuna občine, na območju katere je del vodnega
telesa površinske vode iz prvega odstavka 1. člena te uredbe.
(2) Plačilo za koncesijo se med državo in občino Ivančna
Gorica razdeli v razmerju 50 : 50.
(3) Razdelitev plačila za koncesijo med državo in občino
iz prejšnjega odstavka je določena na podlagi podatkov o razvitosti
infrastrukture lokalnih gospodarskih javnih služb za varstvo okolja v tej
občini v skladu s predpisom, ki ureja merila za določanje razvitosti
infrastrukture in obremenjenosti okolja zaradi ugotavljanja deleža plačila
občini za koncesijo na naravni dobrini.
9. člen
(1) Plačilo za koncesijo se določi za vsako koledarsko
leto posebej na podlagi letne količine pridobljene električne energije.
(2) Letna količina pridobljene električne energije iz
prejšnjega odstavka je električna energija, ki je v koledarskem letu
proizvedena v hidroelektrarni. 
(3) Višina plačila za koncesijo je enaka najmanj 4,2
odstotka vrednosti proizvedene električne energije.
10. člen
(1) Vrednost proizvedene električne energije se določi
kot zmnožek povprečne prodajne vrednosti 1 kWh električne energije in letne
količine električne energije, ki je v koledarskem letu proizvedena v
hidroelektrarni.
(2) Povprečno prodajno vrednost 1 kWh električne
energije določi vlada do 31. decembra za naslednje leto s sklepom, ki se
objavi v Uradnem listu Republike Slovenije.
11. člen
Koncesionar mora Agenciji Republike Slovenije za okolje (v
nadaljnjem besedilu: agencija) do 31. januarja tekočega leta sporočiti
podatke, potrebne za izračun višine plačila za koncesijo za preteklo leto.
12. člen
Koncesionar, ki je med letom prenehal izvajati dejavnost,
zaradi katere mora plačevati za koncesijo po tej uredbi, mora sporočiti
agenciji podatke, potrebne za izračun, v 30 dneh po prenehanju rabe vode za
proizvodnjo električne energije.
13. člen
Koncesionar mora dokumentacijo, s katero dokazuje resničnost
in pravilnost podatkov, poslanih za izračun plačila za koncesijo, hraniti še
najmanj pet let od dneva, ko mu je agencija izdala račun za plačilo za
koncesijo.
14. člen
(1) Koncesionar plačuje za koncesijo med letom v obliki
dveh akontacij in poračuna plačil za koncesijo na račun, ki je določen s
predpisom, ki ureja podračune in način plačevanja obveznih dajatev in drugih
javnofinančnih prihodkov.
(2) Znesek akontacije znaša polovico zadnjega plačila za
koncesijo, povečanega ali zmanjšanega sorazmerno odstotku spremembe povprečne
prodajne vrednosti za 1 kWh električne energije.
(3) Plačilo prve akontacije v letu je treba poravnati do
zadnjega delovnega dneva v juniju, druge akontacije v letu pa do zadnjega
delovnega dneva v decembru.
(4) Morebitna razlika med zneskom plačila za koncesijo,
vplačanim z akontacijo, in višino plačila za koncesijo se mora nakazati na
račun iz prvega odstavka tega člena ali vrniti koncesionarju v 60 dneh po
tistem, ko je agencija koncesionarju izdala poračun plačil za koncesijo.
(5) Za nepravočasno plačano koncesijo mora koncesionar
plačati zakonite zamudne obresti.
15. člen
Če agencija ugotovi, da koncesionar ni sporočil podatkov,
potrebnih za izračun višine plačila za koncesijo, v predpisanem roku ali je
poslal napačne podatke, agencija za določitev višine plačila za koncesijo
uporabi podatke o rabi vode iz svojih in drugih javnih evidenc.
16. člen
Koncesionar krije vse stroške v zvezi s koncesijo, ki se
podeli na podlagi te uredbe, to je stroške zaradi obremenitve okolja v skladu z
zakonom, ki ureja varstvo okolja, in nadomestne stroške ureditve prostora, ki
nastanejo zaradi proizvodnje električne energije.
IV. PODELITEV KONCESIJE
17. člen
Koncesija na delu vodnega telesa površinske vode iz 1. člena
te uredbe se podeli na podlagi javnega razpisa, ki ga izvede ministrstvo,
pristojno za vode.
18. člen
(1) Javni razpis vsebuje navedbe o:
-       
vsebini koncesije,
-       
pogojih za koncesijo,
-       
sestavinah, ki jih mora vsebovati prijava na javni razpis,
-       
začetku in trajanju koncesije,
-       
zahtevanih strokovnih podlagah, ki jih zagotovi prijavitelj,
-       
roku za predložitev prijav na javni razpis,
-       
roku za izbiro koncesionarja,
-       
merilih in postopku za izbiro koncesionarja,
-       
roku, v katerem bodo prijavitelji obveščeni o izbiri,
-       
odgovorni osebi za dajanje informacij med javnim razpisom.
(2) Pri izbiri koncesionarja se upoštevajo le prijave s
ponujenim plačilom za koncesijo, katerega višina mora biti usklajena z določbo
tretjega odstavka 9. člena te uredbe.
(3) Pri izbiri koncesionarja se upoštevajo naslednja
merila:
-       
ponujena višina plačila za koncesijo,
-       
razpoložljivost z zemljišči, ki omogočajo izvajanje koncesije,
-       
predviden čas gradnje objektov, potrebnih za izvajanje koncesije,
-       
popolnost in kvaliteta idejne zasnove,
-       
strokovna usposobljenost za zagotovitev obratovanja objekta,
-       
finančna in poslovna sposobnost.
(4) Natančnejši način uporabe oziroma vrednotenja meril
za izbiro koncesionarjev je sestavni del razpisne dokumentacije.
(5) Izpolnjevanje pogojev in meril za podelitev
koncesije pri posameznem prijavitelju se ugotavlja na podlagi dokumentov,
priloženih v prijavi na javni razpis.
19. člen
(1) Javni razpis se objavi v Uradnem listu Republike
Slovenije in traja najmanj 30 dni od dneva objave.
(2) Prijava na javni razpis je veljavna, če je
pravočasna in v celoti vsebuje vse v javnem razpisu določene sestavine.
(3) Javni razpis je uspešen, če je do poteka razpisnega
roka predložena vsaj ena veljavna prijava.
(4) Javni razpis je neuspešen, če do poteka razpisnega
roka ni predložena nobena veljavna prijava.
(5) Če javni razpis ne uspe, se lahko ponovi.
V. KONCESIJSKA POGODBA
20. člen
(1) Medsebojna razmerja med koncedentom in
koncesionarjem se podrobneje uredijo s koncesijsko pogodbo v skladu z zakonom,
ki ureja vode.
(2) Ob neskladju med to uredbo in koncesijsko pogodbo
veljajo določbe te uredbe.
VI. NADZOR
21. člen
(1) Nadzor nad izvajanjem te uredbe opravljajo
inšpektorji, pristojni za vode.
(2) Nadzor nad plačili za koncesijo opravljajo agencija
in inšpektorji, pristojni za javne finance.
VII. PREHODNI IN KONČNA DOLOČBA
22. člen
Ne glede na 11. člen te uredbe mora koncesionar po poteku
prvega leta, v katerem je začel proizvajati električno energijo na podlagi te
uredbe, najpozneje do 31. januarja naslednjega leta poslati agenciji
podatke, potrebne za določitev višine plačila za koncesijo za prvo leto
izvajanja dejavnosti, in izračun višine akontacije v drugem letu izvajanja
dejavnosti.
23. člen
Javni razpis iz 17. člena te uredbe se objavi najpozneje tri
mesece po uveljavitvi te uredbe.
24. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00719-62/2011
Ljubljana, dne 15. decembra 2011
EVA 2011-2511-0106
Vlada Republike Slovenije
mag. Mitja Gaspari l.r.
Minister