Zavedajoč se vloge in pomena poslanstva Organizacije za
varnost in sodelovanje v Evropi kot ene izmed najpomembnejših regionalnih
organizacij, 
Poudarjajoč njen nezamenljiv pomen pri graditvi in ohranjanju
miru in stabilnosti v Evropi in preprečevanju lokalnih konfliktov, 
Zavedajoč se vloge OVSE pri izgradnji demokracije na temeljih
pravne države, 
Poudarjajoč njeno zavzemanje za zaščito človekovih pravic in
temeljnih svoboščin ter varstvo narodnih manjšin, 
Upoštevajoč gospodarsko dimenzijo in prizadevanja OVSE za
trajnostni razvoj, solidarnost in socialno pravičnost, 
Priznavajoč zavezanost osnovnim načelom OVSE, ki temeljijo na
Helsinški sklepni listini in na Pariški listini za novo Evropo, 
Državni zbor Republike Slovenije ob 25-letnici delovanja OVSE
poudarja dosledno privrženost in zavezanost naše države temeljnim vrednotam,
načelom in ciljem OVSE in izraža odločenost še bolj aktivno sodelovati pri
njihovem uresničevanju. 
Državni zbor zato izraža vsestransko podporo kandidaturi
Republike Slovenije za predsedovanje Organizaciji za varnost in sodelovanje v
Evropi v letu 2005 in poziva Vlado Republike Slovenije k čim boljšim pripravam
in usklajenem delovanju med različnimi dejavniki v Sloveniji pri tem projektu. 
Državni zbor posebej izpostavlja tudi pomen parlamentarne
komponente OVSE, ki je udejanjena v Parlamentarni skupščini OVSE in izraža
zadovoljstvo nad delom dosedanjih stalnih delegacij Državnega zbora v tej
instituciji ter izraža prepričanje in namero, da se bo takšno tvorno
sodelovanje nadaljevalo tudi v tem mandatu Državnega zbora v luči kandidature
za predsedovanje organizaciji.
Št. 007-04/93-1/25
Ljubljana, dne 2. marca 2001.
Predsednik 
Državnega zbora 
Republike Slovenije 
Borut Pahor l. r.
 