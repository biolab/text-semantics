I. SPLOŠNE DOLOČBE
1. člen
(vsebina)
(1) Ta pravilnik določa vsebino in
podrobnejšo metodologijo presoje sprejemljivosti vplivov izvedbe planov in posegov
v naravo na zavarovana območja, posebna varstvena območja in potencialna
posebna ohranitvenega območja, ter posege v naravo, ki lahko pomembno vplivajo
na ta območja.
(2) S tem pravilnikom se določajo tudi
posegi v naravo iz prejšnjega odstavka, za izvajanje katerih je treba pridobiti
dovoljenje na podlagi 104. člena zakona o ohranjanju narave (Uradni list
RS, št. 96/ 04 – uradno prečiščeno besedilo).
(3) Ta pravilnik zaradi izvajanja
tretjega in četrtega odstavka 6. člena Direktive Sveta 92/43/EGS z dne 21. maja
1992 o ohranjanju naravnih habitatov ter prosto živečih živalskih in
rastlinskih vrst (UL L št. 206 z dne 22. 7. 1992, str. 7) določa vsebino
in podrobnejšo metodologijo presoje sprejemljivosti vplivov izvedbe planov in
posegov v naravo na posebna varstvena območja in potencialna posebna ohranitvena
območja (v nadaljnjem besedilu: Natura območja).
2. člen
(presoja sprejemljivosti)
(1) S presojo sprejemljivosti se za
plan ali poseg v naravo, katerega izvedba bi sama po sebi ali v povezavi z
drugimi plani ali posegi v naravo (v nadaljnjem besedilu: kumulativni vpliv)
lahko pomembno vplivala na zavarovana območja in Natura območja (v nadaljnjem
besedilu: varovana območja), ugotovijo pričakovani vplivi in presodi
sprejemljivost njihove izvedbe na varstvene cilje varovanih območij in njihovo
celovitost ter povezanost, vključno s povezanostjo evropskega ekološkega
omrežja Natura 2000 (v nadaljnjem besedilu: omrežje).
(2) Prevlada druge javne koristi nad
javno koristjo ohranjanja narave je, v primeru nesprejemljivosti plana ali
posega v naravo, dopustna po ugotovitvi obstoja alternativnih rešitev in
presoji sprejemljivosti njihovih pričakovanih vplivov ter po ugotovitvi obstoja
izravnalnih ukrepov in presoji ustreznosti ter sprejemljivosti njihove izvedbe.
(3) Plan ali poseg v naravo, ki ne
more pomembno vplivati na varovana območja in presoja sprejemljivosti njegovih
vplivov ni potrebna, je plan ali poseg v naravo:
-      
ki je neposredno povezan ali potreben za varstvo varovanih območij,
-      
za katerega je tako določeno s predpisom, s katerim so določena Natura
območja.
3. člen
(splošna pravila presojanja
sprejemljivosti)
(1) Postopek presoje sprejemljivosti
vplivov izvedbe planov ali posegov v naravo je večstopenjski, pri čemer je ustrezna
ugotovitev na predhodni stopnji podlaga za nadaljevanje postopka na naslednji
stopnji.
(2) V postopku presoje sprejemljivosti
se uporablja načelo previdnosti v vseh stopnjah presoje tako, da v primeru
dvoma prevlada javna korist ohranjanja narave nad razvojnimi interesi in
drugimi javnimi koristmi. Šteje se, da je dvom izkazan, če odločitve v
posameznih stopnjah presoje ni možno sprejeti na objektivni in z dokazi podprti
ugotovitvi, v skladu z določbami tega pravilnika.
(3) Stopnje presoje sprejemljivosti so
štiri. Vsebine posameznih stopenj presoj in njim ustrezajoče odločitve v
upravnih postopkih presoje sprejemljivosti so:
-      
V I. stopnji presoje se ugotavljajo pričakovani vplivi plana ali posega
v naravo in presoja njihova pomembnost, ker bi lahko pomembno vplivali na
varovana območja, ter se z odločbo določi plane, za katere je treba izvesti
presojo sprejemljivosti.
-      
V II. stopnji presoje se ugotavljajo pričakovani vplivi plana ali posega
v naravo in presoja njihova sprejemljivost, kar vključuje morebitno presojo
variantnih rešitev in v primeru ugotovljenih pričakovanih škodljivih vplivov
tudi presojo ustreznih omilitvenih ukrepov, ter se s sklepom potrdi plan ali z
odločbo dovoli ali zavrne izvedbo posega v naravo.
-      
V III. stopnji presoje se ugotavlja obstoj alternativnih rešitev za
doseganje ciljev plana ali posega v naravo in presoja njihovo ustreznost. V IV.
stopnji presoje se ugotavlja obstoj izravnalnih ukrepov in presoja njihova
ustreznost. Na podlagi rezultatov III. in IV. stopnje presoje se z odločbo
odloči o prevladi druge javne koristi nad javno koristjo ohranjanja narave.
(4) Če se presoja sprejemljivosti
planov opravi v okviru celovite presoje vplivov na okolje ali presoja posegov v
naravo v okviru presoje vplivov na okolje, v skladu s predpisi s področja
varstva okolja, morajo biti ugotovitve in presoje v okoljskem poročilu ali v
poročilu o vplivih na okolje prikazane ločeno in v skladu z določbami tega
pravilnika.
(5) Pri presoji sprejemljivosti planov
ali posegov v naravo se na varovanih območjih poleg obstoječih območij upoštevajo
tudi območja, ki so opredeljena kot ciljna za doseganje ugodnega stanja vrste
ali habitatnega tipa v evidenci območij, pomembnih za ohranjanje biotske
raznovrstnosti, v skladu s predpisom, ki ureja to evidenco.
(6) Pri ugotavljanju in ocenjevanju
vplivov plana ali posega v naravo na varovana območja se uporabljajo:
-      
obstoječi, javno dostopni podatki o stanju prosto živečih rastlinskih in
živalskih vrst (v nadaljnjem besedilu: vrste), njihovih habitatov in habitatnih
tipov;
-      
podatki o stanju vrst, njihovih habitatov in habitatnih tipov ter
kakovosti struktur in rabe, nujnih za presojo njihovega ugodnega stanja,
pridobljeni s terenskimi ogledi in popisi;
-      
ocene učinkov planov ali posegov v naravo na podlagi predložene
dokumentacije, pisnih virov, ki so na razpolago, oziroma pridobljeni s
terenskimi ogledi in popisi;
-      
kvantitativni modeli napovedi;
-      
podatki in ocene iz primerljivih primerov že izvedenih presoj
sprejemljivosti planov ali posegov v naravo;
-      
strokovna mnenja in ocene.
(7) Ugotovitve in presoje v postopkih
presoje sprejemljivosti morajo biti pridobljene z uporabo najboljših dostopnih
metod ter prednostno izhajati iz aktualnih podatkov glede kakovosti struktur
habitata vrste ali habitatnega tipa in obstoja rabe prostora ali naravnih
dobrin, nujnih za zagotavljanje ugodnega stanja habitata vrste ali habitatnega
tipa.
(8) Seznanjanje javnosti o
postopkih presoje sprejemljivosti planov ali posegov v naravo poteka v skladu s
predpisi, ki urejajo celovito presojo vplivov na okolje in presojo vplivov na
okolje, ter tem pravilnikom.
4. člen
(pojmi)
V tem pravilniku uporabljeni izrazi imajo
naslednji pomen:
1.    
Notranja cona je območje znotraj varovanega območja, ki je bistven del
habitatov posameznih rastlinskih in živalskih vrst ter posameznih habitatnih
tipov, zaradi katerih je varovano območje opredeljeno. Notranja cona je lahko
sestavljena iz enovitega območja ali jo sestavlja več manjših delov (zaplat).
Notranje cone so določene v evidenci o območjih, pomembnih za ohranjanje
biotske raznovrstnosti, v skladu s predpisom, ki ureja to evidenco.
2.    
Območje neposrednega vpliva je območje, ki je zaradi posega v naravo
lahko uničeno ali poškodovano, in je za vrste posega v naravo določeno v
stolpcu »območje neposrednega vpliva« v poglavjih I do XVIII Priloge 2, ki je
sestavni del tega pravilnika.
3.    
Območje daljinskega vpliva je območje, kamor sega pomemben vpliv posega
v naravo na vrsto ali habitatni tip, zaradi katerega je varovano območje
določeno, in je praviloma širše od območja neposrednega vpliva. 
4.    
Najboljša dostopna metoda je najbolj učinkovita in napredna razvojna
stopnja dejavnosti presoje za ugotavljanje vplivov posameznih posegov na vrste
in habitatne tipe, da se na njeni podlagi določajo učinki na parametre stanja
vrste oziroma habitatnega tipa in stopnjo njihove pomembnosti ter vpliv in
pomembnost posledic ugotovljenih učinkov na varstvene cilje varovanih območij,
njihovo celovitost in povezanost.
5.    
Plan je vsak plan, program, načrt, prostorski ali drug akt ter njegova
sprememba ali dopolnitev, ki ga na podlagi zakona sprejme pristojni državni
organ ali pristojni organ samoupravne lokalne skupnosti (v nadaljnjem besedilu:
pripravljavec plana) za področje urejanja prostora, upravljanja voda,
gospodarjenja z gozdovi, lova, ribištva, rudarstva, kmetijstva, energetike,
industrije, transporta, ravnanja z odpadki in odpadnimi vodami, oskrbe
prebivalstva s pitno vodo, telekomunikacij in turizma.
6.    
Poseg v naravo je vsako človekovo ravnanje, ki lahko vpliva na naravo
tako, da škoduje varstvenim ciljem varovanih območij in njihovi celovitosti ter
povezanosti. Posegi v naravo so posegi v naravo, ki so določeni v Prilogi 2
tega pravilnika in drugi posegi v naravo, za katere se v postopku priprave
planov ugotovi, da imajo lahko pomembne vplive na varovana območja.
7.    
Skupina vrst oziroma habitatnih tipov je skupina posameznih živalskih
ali rastlinskih vrst ali habitatnih tipov, ki se jih zaradi podobnih lastnosti
v določenih primerih lahko presoja kot celoto. Te skupine so določene v Prilogi
4, ki je sestavni del tega pravilnika.
8.    
Učinek plana ali posega v naravo je pričakovana posledica plana ali
posega v naravo, ugotovljena v skladu z določbami tega pravilnika na parametre
ugodnega stanja vrste ali habitatnega tipa. Učinek se ugotavlja v skladu z 21. členom
tega pravilnika.
9.    
Vpliv plana ali posega v naravo je takšno delovanje plana ali posega v
naravo na varstvene cilje varovanih območij, njihovo celovitost in povezanost,
da se ti dosegajo oziroma ohranjajo drugače, kot bi se sicer. Vpliv se
ugotovlja v skladu s 25. členom tega pravilnika.
II. PRESOJA SPREJEMLJIVOSTI PLANOV
2.1 Celovita presoja vplivov na okolje
2.1.1 Vsebina I. stopnje presoje
sprejemljivosti – določitev planov, ki lahko pomembno vplivajo na varovana
območja
5. člen
(plan s pomembnimi vplivi na varovano
območje)
(1) Presoja sprejemljivosti planov se
izvaja za plane, ki lahko pomembno vplivajo na varovana območja sami po sebi
ali na podlagi kumulativnih vplivov.
(2) Plani, ki lahko pomembno vplivajo
na varovana območja, so plani, s katerimi se zaradi izvajanja posegov v naravo,
ki so določeni v Prilogi 2 tega pravilnika, določajo namenske rabe prostora ali
njihove spremembe (v nadaljnjem besedilu: določitev namenske rabe prostora), ki
so navedene v Prilogi 1, ki je sestavni del tega pravilnika, in tisti plani, s
katerimi se določajo ali načrtujejo ti posegi v naravo na varovanih območjih
ali na območjih, ki so od varovanih območij oddaljena manj kot je največje
območje daljinskega vpliva, določeno za posege v naravo v Prilogi 2 tega
pravilnika. To so tudi plani, ki določajo vrsto, količino ali obseg rabe
naravnih dobrin in se nanašajo na varovana območja.
(3) Plani iz prejšnjega odstavka so tudi
plani, s katerimi se zaradi izvajanja posegov v naravo, za katere je v skladu s
predpisom o vrstah objektov treba pridobiti gradbeno dovoljenje, določajo
območja določitve namenske rabe prostora.
(4) Če iz obvestila o nameri izdelave
plana iz 10. člena tega pravilnika niso razvidni podatki, ki omogočajo
uporabo določbe prejšnjega odstavka in se plan nanaša na varovana območja,
hkrati pa je tudi neposredna podlaga za izvedbene prostorske akte ali druge
izvedbene plane ali dovoljenja za poseg v naravo in še ni bil potrjen v
postopku celovite presoje vplivov na okolje, se tak plan obravnava kot plan, ki
bi lahko imel pomemben vpliv na varovana območja.
6. člen
(plan, ki nima pomembnih vplivov na
varovana območja)
Ne glede na določbe drugega odstavka
prejšnjega člena plan, s katerim se določa namenska raba prostora, nima
pomembnih vplivov na varovana območja, če:
1.    
se namenska raba prostora določa zunaj prostora, ki je:
-  
od varovanega območja oddaljen bolj kot je območje neposrednega vpliva
načrtovanega posega v naravo in
-  
od vsake notranje cone skupine vrst oziroma habitatnih tipov oddaljen
bolj kot je območje daljinskega vpliva načrtovanega posega v naravo;
2.    
določitev namenske rabe prostora seže v varovana območja, vendar le v
del, ki
-  
ni notranja cona skupine vrst oziroma habitatnih tipov, in
-  
je zunaj območja neposrednega in daljinskega vpliva načrtovanega posega
v naravo na notranje cone;
3.    
(črtana).
7. člen
(plan, ki je neposredno povezan ali
potreben za varstvo varovanega območja)
Plani, ki so neposredno povezani ali
potrebni za varstvo varovanih območij so zlasti:
-      
načrti upravljanja zavarovanih območij v skladu s predpisi, ki urejajo
ohranjanje narave;
-      
plani trajnostnega gospodarjenja, oziroma upravljanja z naravnimi
dobrinami, ki so potrebni za zagotavljanje ohranjanja ugodnega stanja
habitatnih tipov in habitatov vrst na teh območjih in so opredeljeni s
programom upravljanja Natura 2000 območij, ki ga sprejme Vlada Republike
Slovenije v skladu s predpisi, ki urejajo ohranjanje narave, če so namenjeni
varstvu teh območij in ne vsebujejo posegov v naravo, za katere je treba
izvesti presojo vplivov na okolje v skladu s predpisi s področja varstva okolja.
8. člen
(ugotavljanje kumulativnih vplivov)
Pri določitvi planov, ki lahko pomembno
vplivajo na varovana območja v povezavi z drugimi plani ali posegi v naravo
zaradi kumulativnih vplivov, se upoštevajo vplivi vseh planov ali načrtovanih
posegov v naravo, ki se nanašajo na varovana območja, in njihovo medsebojno
učinkovanje, ki lahko bistveno vpliva na varovana območja.
9. člen
(odločitev o izvedbi presoje
sprejemljivosti)
Odločitev, da je za plan treba izvesti
presojo sprejemljivosti, se sprejme na podlagi rezultatov I. stopnje presoje in
ob upoštevanju mnenja organizacije, pristojne za ohranjanje narave, v skladu s
predpisi s področja ohranjanja narave (v nadaljnjem besedilu: organizacija).
10. člen
(vloga o nameri izdelave plana)
(1) Postopek ugotavljanja vplivov
plana se začne na podlagi obvestila o nameri izdelave plana (v nadaljnjem
besedilu: vloga o nameri), ki jo poda pripravljavec plana v skladu s predpisi s
področja varstva okolja, in mora za ugotavljanje vplivov plana imeti vsebine,
določene v Prilogi 3, ki je sestavni del tega pravilnika.
(2) Če se pripravljajo prostorski
akti, je treba dati vlogo o nameri pred sprejemom programa priprave, v skladu s
predpisi s področja urejanja prostora, pri drugih planih pa v tisti fazi
priprave plana, ko je že znanih dovolj podatkov, da je odločitev o uvedbi
postopka presoje sprejemljivosti možna, vendar pred javno obravnavo.
(3) Če se vloga o nameri nanaša na
plane, s katerimi se določa namenska raba prostora, mora vsebovati prikaz
območij z obstoječimi namenskimi rabami prostora in predvidenimi določitvami
oziroma spremembami namenske rabe prostora ter kartografskim prikazom v merilu,
ki je za to vrsto prostorskega akta določen v predpisih s področja urejanja
prostora.
(4) Pri planih, ki so neposredna
podlaga za izdajo gradbenega dovoljenja ali drugega dovoljenja za poseg v
naravo, mora biti vlogi o nameri priložen kartografski prikaz najmanj v merilu
1: 10 000.
(5) Če se vloga o nameri nanaša na
plane, s katerimi se načrtuje raba naravnih dobrin, mora vsebovati zlasti
prostorsko opredelitev, vrsto, količino, način in obseg rabe ter kartografski
prikaz iz katerega je razvidno, da meje rabe praviloma sledijo mejam ločnic na
karti najmanj v merilu 1:100 000.
11. člen
(mnenje organizacije)
(1) Mnenje o uvedbi postopka presoje
sprejemljivosti plana, ki ga poda organizacija, mora temeljiti na rezultatih I.
stopnje presoje sprejemljivosti in mora ob upoštevanju obsega in natančnosti
podatkov iz vloge o nameri vsebovati zlasti:
-      
ugotovitve o obstoju primerov iz 5. do 8. člena tega pravilnika, ki
morajo biti obrazložene,
-      
stališče do uvedbe postopka presoje sprejemljivosti plana, ki mora biti
obrazloženo.
(2) Če je iz vloge o nameri razvidno,
da se s planom načrtuje poseg v naravo, za katerega je treba izvesti presojo
njegovih vplivov na okolje v skladu s predpisi, ki urejajo presojo vplivov
posegov na okolje ali poseg v naravo, za katerega je brez podrobnega
preverjanja zaradi njegove velikosti ali značilnosti varovanega območja mogoče
šteti, da so pomembni vplivi takega plana verjetni, mnenje organizacije iz
prvega odstavka tega člena ni potrebno, se pa organizacijo o uvedbi postopka
obvesti.
12. člen
(črtan)
2.1.2 Vsebina II. stopnje presoje
sprejemljivosti – potrditev plana s sklepom
2.1.2.1 Podlage za odločanje
13. člen
(podlage za odločanje)
Presoja sprejemljivosti se na II. stopnji
izvede na podlagi osnutka plana in okoljskega poročila, ob upoštevanju mnenja
organizacije in morebitnih drugih mnenj, stališč ali ocen strokovnih ali
nevladnih organizacij ter s sodelovanjem javnosti.
14. člen
(vsebina plana)
Osnutek plana mora biti pripravljen na
podlagi usmeritev, izhodišč in pogojev, ki so bili dani z naravovarstvenimi smernicami,
v skladu s predpisi s področja ohranjanja narave.
15. člen
(vsebina dodatka za presojo sprejemljivosti
okoljskega poročila)
(1) Iz dodatka za presojo
sprejemljivosti okoljskega poročila, ki mora biti pripravljen v skladu s
predpisi s področja varstva okolja, mora biti razvidno, da so bili obravnavani
vsi tisti elementi plana, ki lahko sami ali s kumulativnimi vplivi z drugimi
plani ali posegi v naravo, pomembno vplivajo na varovana območja.
(2) Obravnava elementov iz prejšnjega
odstavka obsega njihovo opredelitev, opis in ovrednotenje vplivov glede na
varovana območja, možne alternativne rešitve ter omilitvene ukrepe ter mora
biti v skladu z 19. do 25. členom tega pravilnika.
(3) Iz dodatka za presojo
sprejemljivosti okoljskega poročila mora biti razvidno tudi, kako je
pripravljavec plana pri pripravi plana upošteval naravovarstvene smernice.
(4) Podrobnejše vsebine dodatka za
presojo sprejemljivosti okoljskega poročila so določene v Prilogi 8, ki je
sestavni del tega pravilnika.
(5) V dodatku za presojo
sprejemljivosti okoljskega poročila morajo biti vsebine iz prejšnjega odstavka
navedene ločeno od drugih vsebin.
16. člen
(črtan)
17. člen
(ugotovitve organizacije o ustreznosti in
skladnosti dodatka za presojo sprejemljivosti okoljskega poročila)
(1) Organizacija preveri ustreznost
dodatka za presojo sprejemljivosti okoljskega poročila ter njegovo skladnost z
zahtevami iz 15. člena tega pravilnika.
(2) Če organizacija ugotovi, da
dodatek za presojo sprejemljivosti okoljskega poročila ni pripravljen v skladu
z zahtevami iz 15. člena tega pravilnika, navede v pisnem mnenju dele dodatka
za presojo sprejemljivosti okoljskega poročila, ki so neskladni, in predlaga
način njihove uskladitve oziroma dopolnitve.
18. člen
(mnenje organizacije o sprejemljivosti
vplivov predloga plana)
Na podlagi osnutka plana in dodatka za
presojo sprejemljivosti okoljskega poročila pripravi organizacija mnenje o
sprejemljivosti vplivov plana na varovana območja, v katerem:
4.    
preveri:
-  
če so bili ob pripravi plana in preverjanju njegovih rešitev v dodatku
za presojo sprejemljivosti okoljskega poročila uporabljeni podatki o varovanih območjih
v skladu z določbami tega pravilnika;
-  
če so bili v primeru ugotovljenih škodljivih vplivov plana uporabljeni
ustrezni omilitveni ukrepi v skladu z določbami tega pravilnika;
-  
ustreznost in popolnost ocen vplivov plana na varovana območja v dodatku
za presojo sprejemljivosti okoljskega poročila v skladu z določbami tega
pravilnika in njihovo sprejemljivost v planu ter
5.    
poda svojo oceno o sprejemljivosti vplivov plana na varovana območja.
2.1.2.2 Ugotavljanje in presojanje
vplivov plana
19. člen
(faze ocenjevanja vplivov plana)
(1) Vpliv plana na varstvene cilje
varovanih območij, njihovo celovitost in povezanost se ob upoštevanju
omilitvenih ukrepov ocenjuje v dveh fazah:
-      
v prvi fazi se ugotovi učinke plana na parametre stanja vrste oziroma
habitatnega tipa ter stopnjo njihove pomembnosti;
-      
v drugi fazi se ocenita vpliv in pomembnost posledic ugotovljenih
učinkov na varstvene cilje varovanih območij, njihovo celovitost in povezanost.
(2) Za zavarovana območja se v prvi
fazi ocenjujeta vpliv in pomembnost posledic učinkov plana na živalske vrste iz
Poglavja A, Priloge 2 predpisa, ki ureja zavarovane prosto živeče živalske
vrste, na rastlinske vrste, označene s črko H v Poglavju A Priloge predpisa, ki
ureja zavarovane prosto živeče rastlinske vrste in na habitatne tipe iz Priloge
1 predpisa, ki ureja habitatne tipe, prisotne na ocenjevanem zavarovanem
območju.
(3) Za Natura območja se v prvi fazi
ocenjujeta vpliv in pomembnost posledic učinkov plana na vrste in habitatne
tipe, za katere je ocenjevano območje opredeljeno in so navedene v Prilogi 2
predpisa, ki določa Natura območja.
20. člen
(ugotavljanje vplivov plana na stanje
vrste oziroma habitatnega tipa)
(1) Plan ima lahko vpliv na stanje
vrste oziroma habitatnega tipa zaradi neposrednega, daljinskega oziroma kumulativnega
vpliva.
(2) Neposredni vpliv se ugotavlja, če
se s planom načrtuje poseg v naravo, ki je naveden v poglavjih I do XVIII
Priloge 2 tega pravilnika, na območju neposrednega vpliva.
(3) Ugotovljeno območje neposrednega
vpliva za konkretni poseg v naravo se lahko kadarkoli razlikuje od območja
neposrednega vpliva posega v naravo iz Priloge 2 tega pravilnika, če to izhaja
iz ugotovitev na terenu, podrobnejših podatkov o izvedbi posega v naravo in iz
drugih dejanskih okoliščin.
(4) Daljinski vpliv se ugotavlja, če
se s planom načrtuje poseg v naravo, ki je naveden v poglavjih I do XVIII
Priloge 2 tega pravilnika, na območju daljinskega vpliva, razen za vrste
posegov, za katere je presoja vplivov na okolje obvezna v skladu s predpisom,
ki določa vrste posegov v okolje, za katere je treba izvesti presojo vplivov na
okolje. Za posege, za katere je treba izvesti presojo vplivov na okolje, velja,
da se daljinski vpliv ugotavlja na območju, ki je dvakrat večje od območja
daljinskega vpliva, navedenega v Prilogi 2 tega pravilnika, razen če se iz
predhodnih ugotovitev na terenu, podrobnejših podatkov o izvedbi posega v
naravo in iz drugih dejanskih okoliščin ugotovi, da je območje daljinskega
vpliva drugačno.
(5) Ugotovljeno območje daljinskega
vpliva za konkretni poseg v naravo se lahko kadarkoli razlikuje od območja daljinskega
vpliva posega v naravo iz Priloge 2 tega pravilnika, če to izhaja iz ugotovitev
na terenu, podrobnejših podatkov o izvedbi posega v naravo in iz drugih
dejanskih okoliščin.
(6) Kumulativni vpliv lahko nastopi,
če se s planom načrtuje poseg v naravo na varovanem območju, na katerem so bili
že presojani in potrjeni plani ali posegi v naravo ali so takšni plani ali
posegi v naravo še v postopku presoje sprejemljivosti plana ali posega v
naravo, v skladu s predpisi s področja ohranjanja narave, in ti še niso bili
izvedeni.
(7) Če ob pripravi plana še niso znani
posegi v naravo, se pa s planom določa vrsta namenske rabe prostora, se vplivi
plana ugotavljajo tako, da se upoštevajo vplivi posegov v naravo, navedeni za
to vrsto namenske rabe v Prilogi 1 tega pravilnika.
21. člen
(ocenjevanje značilnosti učinkov)
(1) Vplivi plana iz prejšnjega člena
se ocenjujejo na podlagi značilnosti učinkov plana, povezanih z ugodnim stanjem
vrste oziroma habitatnega tipa.
(2) Neposredni in daljinski vpliv se
ocenjujeta na podlagi naslednjih učinkov:
a) 
učinka izgube habitata, ki vključuje:
- 
delež ali velikostni razred trajne (po zaključku posega v naravo) izgube
območja habitata vrste oziroma habitatnega tipa, in
- 
delež ali velikostni razred začasne (v času izvajanja posega v naravo)
izgube območja habitata vrste oziroma habitatnega tipa;
b) 
učinka spremembe kakovosti habitata, ki vključuje velikostni razred
spremembe posebnih struktur ali rabe (primeroma: intenzifikacija ali opustitev)
ali naravnih procesov, potrebnih za dolgoročno ohranitev vrste ali habitatnega
tipa;
c) 
učinka spremembe abiotskih dejavnikov, ki vključuje:
- 
velikostni razred spremembe ključnih indikativnih kemikalij (vključno z
onesnaženjem), spremembe sevanja, osvetljevanja, hrupa, in
- 
velikostni razred spremembe vodnega režima, naravne dinamike vodotoka
(vključno s poplavljanjem);
d) 
učinka razdrobitve oziroma izgube osebkov, ki vključuje:
-     velikostni
razred znižanja uspeha razmnoževanja in preživetja zaradi fragmentacije
habitata v krajini,
-     velikostni
razred znižanja uspeha razmnoževanja in preživetja oziroma spremembo v stopnji
smrtnosti zaradi postavitve ovir v habitat vrste, in
-     velikostni
razred zmanjšanja površine zaplat habitata vrste ali habitatnega tipa;
e) 
učinka na populacijsko dinamiko vrste, ki vključuje:
- delež
ali velikostni razred trajnega upada velikosti populacije vrste, in
- delež
ali velikostni razred začasnega upada velikosti populacije vrste.
(3) Kumulativni vpliv se ocenjuje na
podlagi naslednjih učinkov:
-      
velikostnega razreda znižanja uspeha razmnoževanja in preživetja vrste
zaradi seštetih učinkov presojanega plana z učinki planov in posegov v naravo,
ki so bili izvedeni ali odobreni po datumu iz četrtega odstavka prejšnjega
člena ali so v času presoje v postopku presoje sprejemljivosti, in
-      
velikostni razred trajne izgube območja habitata vrste oziroma habitatnega
tipa zaradi seštetih učinkov presojanega plana z učinki planov in posegov v
naravo, ki so bili izvedeni ali odobreni po datumu iz četrtega odstavka
prejšnjega člena ali so v času presoje v postopku presoje sprejemljivosti.
(4) Značilnosti učinkov plana se
ugotovijo na podlagi ocen učinkov iz prejšnjih dveh odstavkov na vrste in
habitatne tipe, razen učinkov iz e) točke drugega odstavka tega člena, pri
čemer se pri vsakem učinku določi njegova pomembnost v odstotku ali v
velikostnem razredu, kot je določeno v 25. členu tega pravilnika.
(5) Če ocenjevanje učinkov na način,
določen s prejšnjim odstavkom ni možno, se navedejo razlogi, zaradi katerih
ugotavljanje značilnosti učinka v konkretnem primeru ni možno, pri čemer se to
lahko nanaša samo na posamične učinke.
(6) Matrika za ugotavljanje vpliva, ki
služi prikazu ocen učinkov iz drugega in tretjega odstavka tega člena in ocen
posledic učinkov iz 22. člena tega pravilnika, je določena v Prilogi 6, ki je
sestavni del tega pravilnika. Ocene učinkov, podane v matriki, morajo biti tudi
strokovno obrazložene.
22. člen
(struktura ocene posledic učinkov na
varstvene cilje posameznih varovanih območij in njihovo celovitost ter
povezanost)
Ocena posledic učinkov na varstvene cilje
posameznih varovanih območij in njihovo celovitost ter povezanost je
sestavljena iz podocen vsakega od učinkov na varstvene cilje posameznih
varovanih območij, celovitost varovanih območij in povezanost.
23. člen
(ocena posledic učinkov)
(1) Posledice učinkov na varstvene
cilje varovanega območja se ocenjujejo zlasti, če iz predvidenih učinkov izhaja:
-      
povzročitev bistvene zamude v prizadevanjih za varstvene cilje varovanega
območja,
-      
bistvenega prekinjanja ohranjanja ali napredovanja k varstvenim ciljem
varovanega območja.
(2) Posledice učinkov na celovitost
varovanega območja se ocenjujejo zlasti, če iz predvidenih učinkov izhaja:
-      
bistveno zmanjšanje območja habitatnih tipov ali habitatov vrst za
katere je varovano območje določeno;
-      
bistveno zmanjšanje populacije vrst ali gostote vrst za katere je
varovano območje določeno;
-      
bistveno spremembo ravnovesja med vrstami za katere je varovano območje
določeno;
-      
bistveno zmanjšanje pestrosti vrst ali habitatnih tipov za katere je
varovano območje določeno.
(3) Posledice učinkov na povezanost se
ocenjujejo zlasti, če iz predvidenih učinkov izhaja bistveno zmanjšanje
povezanosti omrežja, na katerega se plan nanaša z drugimi območji, upoštevajoč
mobilnost vrst za katere je območje določeno.
(4) Pri zavarovanih območjih se pri
posledicah učinkov ocenjuje vpliv na cilje zavarovanega območja, pri čemer se,
poleg ciljev razvidnih iz predpisa o zavarovanju oziroma iz vrste zavarovanega
območja, ocenjuje tudi vpliv na:
-      
lastnosti, zaradi katerih je območje zavarovano;
-      
lastnosti, zaradi katerih je del narave opredeljen za naravo vrednoto;
-      
celovitost značilne krajine, pomembne za ohranjanje biotske
raznovrstnosti;
-      
selitvene poti živali in gensko povezanost populacij rastlinskih in
živalskih vrst s sosednjimi varovanimi območji oziroma ekološko pomembnimi
območji, določenimi s predpisom o določitvi ekološko pomembnih območij.
24. člen
(omilitveni ukrepi)
(1) Če so ugotovljeni škodljivi vplivi
načrtovanega plana ali s planom načrtovanega posega v naravo se preveri, ali se
jih z omilitvenimi ukrepi lahko omili v taki meri, da postanejo vplivi plana
neškodljivi.
(2) Preveritev omilitvenih ukrepov iz
prejšnjega odstavka vključuje:
-      
navedbo ustreznih omilitvenih ukrepov;
-      
oceno posledic omilitvenih ukrepov na škodljive učinke načrtovanega
plana ali s planom načrtovanega posega v naravo v skladu z 21. členom tega
pravilnika in Prilogo 7, ki je sestavni del tega pravilnika;
-      
utemeljitev ustreznosti in verjetnost uspešnosti izbranega omilitvenega
ukrepa;
-      
izvedljivost umestitve načrtovanih omilitvenih ukrepov v plan.
(3) Izvedljivost umestitve načrtovanih
omilitvenih ukrepov se dokazuje z naslednjimi podatki:
-      
navedbo o tem kdo bo poskrbel za izvedbo omilitvenega ukrepa in kako bo
omilitveni ukrep izveden:
-      
časovno opredelitev izvedbe plana in omilitvenega ukrepa in
-      
navedbo načina spremljanja uspešnosti izvedenega omilitvenega ukrepa.
25. člen
(velikostni razredi)
(1) Presoja posledic učinkov na
varstvene cilje posameznih varovanih območij in njihovo celovitost ter
povezanost se ugotavlja v naslednjih velikostnih razredih:
A – ni vpliva / pozitiven vpliv
B – nebistven vpliv
C – nebistven vpliv pod pogoji (ob izvedbi
omilitvenih ukrepov)
D – bistven vpliv
E – uničujoč vpliv
(2) Če zaradi pomanjkanja podatkov,
povezanih z ugodnim stanjem vrste oziroma habitatnega tipa, ugotavljanje
značilnosti učinka ni možno, se s sklepanjem ob upoštevanju načela previdnosti
predloži podrobno strokovno utemeljitev postopka sklepanja in določitve končne
ocene. Kadar je na osnovi sklepanja mogoče zaključiti, da največje možne posledice
učinkov nimajo bistvenega vpliva, se vpliv označi z oznako A, B ali C v skladu
s prejšnjim odstavkom. Kadar je na osnovi sklepanja mogoče zaključiti, da največje
možne posledice učinkov imajo bistven vpliv, se vpliv označi z oznako D ali E v
skladu s prejšnjim odstavkom.
(3) Če se podocene iz 21. člena
tega pravilnika za katerokoli posledico učinka iz 22. in 23. člena tega pravilnika ne uvrstijo v velikostni razred D ali E, vplivi plana na
varstvene cilje posameznih varovanih območij in njihovo celovitost ter
povezanost niso škodljivi.
(4) Če se podocene iz 21. člena
tega pravilnika za katerokoli posledico učinka iz 22. in 23. člena tega pravilnika uvrstijo v velikostni razred D ali E, so vplivi plana na varstvene
cilje posameznih varovanih območij in njihovo celovitost ter na povezanost pomembni
in škodljivi.
25.a člen
(operativni programi)
Za operativne programe in druge plane ali
njihove dele, ki niso plani s področja prostorskega načrtovanja in se iz
njihovega opisa tudi s sklepanjem ne da ugotoviti vseh načrtovanih posegov, ker
v opisih ni konkretnih lokacij posegov oziroma iz njih ni razvidna dovolj
podrobna vrsta posegov, se pri presoji sprejemljivosti matrika iz Priloge 6
tega pravilnika ne izpolni. V tem primeru se za posamezne vsebine iz tega
pravilnika podajo strokovne ocene za ohranjanje ugodnega stanja vrst in
habitatnih tipov v skladu z določbo prejšnjega člena. Matrika iz Priloge 6 tega
pravilnika se mora v takih primerih izpolniti pri presoji sprejemljivosti na
ravni podrobnejšega plana ali posega.
2.1.2.3 Potrditev plana
26. člen
(potrditev plana)
(1) Odločitev, da plan ne bo škodljivo
vplival na varstvene cilje varovanih območij, njihovo celovitost in povezanost,
se sprejme na podlagi rezultatov II. stopnje presoje sprejemljivosti. Ta
presoja temelji na ugotovitvah iz tretjega in četrtega odstavka 25. člena
tega pravilnika.
(2) Podlaga za odločitev je plan, ki
ga pripravljavec plana pošlje v potrditev ministrstvu.
(3) Če se plan iz prejšnjega odstavka
bistveno razlikuje od predloga plana, h kateremu je bilo izdelano okoljsko poročilo,
je treba okoljsko poročilo dopolniti v skladu z določbami 15. člena tega
pravilnika in ga priložiti planu iz drugega odstavka tega člena.
(4) V odločitvi o potrditvi plana se
navedejo tudi omilitveni ukrepi, s katerimi se odpravljajo pričakovani
škodljivi plana ter merila in pogoji, ki morajo biti izpolnjeni, da se plan
lahko izvede.
27. člen
(mnenje organizacije o sprejemljivosti
vplivov plana)
(1) Organizacija poda mnenje o
sprejemljivosti vplivov plana na varovana območja na podlagi plana iz drugega
odstavka prejšnjega člena, okoljskega poročila, pripravljenega v skladu s
tretjim odstavkom prejšnjega člena, pri čemer upošteva rezultate II. stopnje
presoje in ugotovljeno stopnjo upoštevanja naravovarstvenih smernic pri
pripravi plana.
(2) Mnenje iz prejšnjega odstavka
vsebuje zlasti:
-      
oceno sprejemljivosti vplivov plana z utemeljitvijo;
-      
oceno predlaganih in sprejetih omilitvenih ukrepov;
-      
navedbo morebitnih meril in pogojev za izvedbo plana.
28. člen
(črtan)
2.2 Vsebina III. in IV. stopnje presoje
sprejemljivosti – odločba o prevladi druge javne koristi nad javno koristjo
ohranjanja narave
29. člen
(vsebina presoje sprejemljivosti)
V postopku prevlade druge javne koristi nad
javno koristjo ohranjanja narave (v nadaljnjem besedilu: postopek prevlade
javne koristi) v primeru planov, ki ga določa zakon, ki ureja področje
ohranjanja narave, se na podlagi ugotovitve, da se plan nanaša na uresničevanja
javne koristi, določene z zakonom, presodi o:
-      
obstoju alternativnih rešitev doseganja ciljev plana, brez škodljivih
vplivov na varovana območja in
-      
obstoju in opredelitvi ustreznih izravnalnih ukrepov, če je ugotovljeno,
da alternativnih rešitev ni.
30. člen
(druga javna korist)
(1) Druga javna korist, kateri mora
biti namenjeno uresničevanje plana, da se postopek prevlade javne koristi lahko
nadaljuje, mora biti določena z zakonom.
(2) Če je na varovanem območju
prednostni habitatni tip ali habitat prednostne vrste, v skladu s predpisi
Evropske Unije, se lahko javna korist, ki prevlada nad javno koristjo
ohranjanja narave, nanaša samo na varstvo zdravja ali življenja človeka ali
javno varnost ali ima koristne posledice bistvenega pomena za okolje ali se
nanaša na druge nujne razloge prevladovanja javne koristi.
(3) V primeru iz prejšnjega odstavka
se sprejme odločitev po predhodnem posvetovanju s pristojnimi organi Evropske unije.
31. člen
(podlage za odločanje)
(1) Presoja sprejemljivosti se na III.
in IV. stopnji izvede na podlagi predloga pripravljavca plana in dopolnjenega
okoljskega poročila, ob upoštevanju mnenja organizacije in morebitnih drugih
mnenj, stališč ali ocen strokovnih ali nevladnih organizacij ter s sodelovanjem
javnosti.
(2) Postopek prevlade javne koristi se
začne na predlog pripravljavca plana in mora vsebovati dopolnjeno okoljsko
poročilo ter vsebine, določene v Prilogi 3 tega pravilnika.
(3) Okoljsko poročilo mora biti
dopolnjeno v tistem delu, ki se nanaša na ugotovljene bistvene ali uničujoče
škodljive vplive plana na varovana območja.
(4) Iz dopolnjenega okoljskega
poročila, ki mora biti pripravljeno v skladu s 15. členom tega pravilnika,
mora biti razvidno:
-      
da so bile alternativne rešitve doseganja ciljev plana preverjene z
vidika obstoja alternativnih rešitev in njihove ustreznosti, glede na varstvene
cilje varovanih območij, njihovo celovitost in povezanost;
-      
da so bili predlagani izravnalni ukrepi preverjeni glede na njihovo
ustreznost in izvedljivost v obsegu, ki je določen v Prilogi 9 tega pravilnika.
(5) Če je bila presoja alternativnih
rešitev doseganja ciljev plana izvedena v okviru II. stopnje presoje
sprejemljivosti z zaključkom, da ustreznih alternativnih rešitev ni, dopolnitev
okoljskega poročila v tem delu ni potrebna.
(6) Če so na varovanem območju
prednostni habitatni tipi oziroma prednostne vrste, se v postopku presoje
sprejemljivosti pridobi in upošteva tudi stališče pristojnih organov Evropske unije.
32. člen
(presoja obstoja alternativnih rešitev
doseganja ciljev plana in njihove ustreznosti)
O obstoju in ustreznosti alternativnih
rešitev doseganja ciljev plana, glede na rešitve iz plana, ki je bil zavrnjen,
se presodi na podlagi dopolnjenega okoljskega poročila in z upoštevanjem mnenja
organizacije in morebitnih drugih pridobljenih mnenj.
33. člen
(črtan)
34. člen
(obstoj in ustreznost izravnalnih ukrepov)
(1) Presoja ustreznosti in
izvedljivosti izravnalnih ukrepov vsebuje ugotovitve, ali bodo načrtovani
izravnalni ukrepi učinkovito nadomestili s planom povzročeno škodo na varovanem
območju.
(2) Izravnalni ukrepi morajo:
-      
obravnavati prizadete habitatne tipe ali vrste v primerljivem
sorazmerju;
-      
biti umeščeni v isto biogeografsko regijo v isti državi članici Evropske
unije;
-      
biti kar najbliže območju habitatnega tipa ali habitata vrste, ki ga bo
prizadel plan ali s planom načrtovan poseg v naravo;
-      
zagotavljati funkcije primerljive tistim, ki so utemeljile merila za
izbiro prvotnega območja za varovano območje;
-      
imeti jasno opredeljene cilje izvajanja in upravljanja, tako da
izravnalni ukrepi lahko ohranijo in izboljšajo doseganje varstvenih ciljev
varovanih območij in njihovo celovitost ter povezanost.
(3) Presoja načrtovanih izravnalnih
ukrepov iz prejšnjega odstavka se oceni v skladu s Prilogo 9, ki je sestavni
del tega pravilnika.
(4) Če vzpostavitev nadomestnega
območja, kot enega od izravnalnih ukrepov v skladu z zahtevami iz drugega
odstavka tega člena, v primeru zavarovanih območij, ki niso hkrati tudi Natura
območja, ni izvedljiva, se lahko uporabi izravnalni ukrep vzpostavitve drugega
območja, pomembnega za ohranjanje biotske raznovrstnosti ali varstvo naravnih
vrednot z drugimi naravovarstvenimi značilnostmi.
(5) Pri presoji izravnalnega ukrepa iz
prejšnjega odstavka se uporabita tretja in četrta alinea drugega odstavka tega
člena.
35. člen
(mnenje organizacije v postopku prevlade
javnega interesa)
(1) Organizacija poda mnenje v
postopku prevlade javnega interesa na podlagi predloga pripravljavca plana in
dopolnjenega okoljskega poročila ter pri tem upošteva rezultate III. in IV.
stopnje presoje sprejemljivosti.
(2) Mnenje iz prejšnjega odstavka
vsebuje zlasti:
-      
oceno obstoja možnih alternativnih načinov doseganja ciljev plana in
-      
oceno ustreznosti in izvedljivosti predlaganih izravnalnih ukrepov,
-      
navedbo morebitnih meril in pogojev za izvedbo plana, v delu, ki se
nanaša na izravnalne ukrepe.
36. člen
(odločitev)
(1) Odločitev o prevladi javne koristi
se sprejme na podlagi rezultatov III. In IV. stopnje presoje sprejemljivosti.
(2) Če prevlada druga javna korist nad
javno koristijo ohranjanja narave, vsebuje odločitev iz prejšnjega odstavka
tudi določitev nujnih izravnalnih ukrepov, ki morajo zagotoviti celovitost
oziroma povezanost varovanih območij.
37. člen
(črtan)
III. PRESOJA SPREJEMLJIVOSTI POSEGOV V NARAVO
38. člen
(posegi v naravo s pomembnimi vplivi na
varovana območja)
(1) Presoja sprejemljivosti posegov v
naravo se izvaja za posege v naravo iz Priloge 2 tega pravilnika, za katere
niso bili ocenjeni njihovi vplivi na varovana območja v postopkih presoje
sprejemljivosti na nivoju planov.
(2) Posegi v naravo iz prejšnjega
odstavka so posegi v naravo iz Priloge 2 tega pravilnika, razen posegov v
naravo, ki so:
-      
bili v planu natančno določeni glede na vrsto posega in lokacijo v
prostoru,
-      
na območju vrste namenske rabe, določene s planom, za tisto vrsto
namenske rabe navedeni v ustreznem poglavju Priloge 2 tega pravnika.
(3) Pri določitvi posegov v naravo, ki
lahko pomembno vplivajo na varovana območja, je treba upoštevati morebitne
kumulativne vplive.
(4) Ne glede na določbe prvega
odstavka tega člena se presoja sprejemljivosti ne izvede za posege v naravo, ki
nimajo pomembnih vplivov na varovana območja, kar se ugotovi v skladu s 6. členom
tega pravilnika.
(5) Ne glede na določbe prvega
odstavka tega člena in 20. člena tega pravilnika se presoja sprejemljivosti
izvede za vse posege v naravo, za katere je treba izvesti presojo vplivov na
okolje v skladu s predpisi s področja varstva okolja (v nadaljnjem besedilu:
posegi v naravo z vplivi na okolje) ne glede na to, ali je vpliv posega samo
daljinski ali tudi neposreden.
(6) Presoja sprejemljivosti se izvede
tudi za posege v naravo, za katere se v postopku priprave planov ugotovi, da
imajo lahko pomembne vplive na varovana območja.
39. člen
(postopki presoje sprejemljivosti posegov
v naravo)
(1) Glede na velikost in značilnosti posega
v naravo se presoja sprejemljivosti posegov v naravo iz prejšnjega člena izvede
v postopku izdaje:
-      
okoljevarstvenega soglasja za posege v naravo z vplivi na okolje;
-      
naravovarstvenega soglasja za posege v naravo, ki niso posegi v naravo z
vplivi na okolje;
-      
dovoljenja za poseg v naravo za posege v naravo, določene v 43. členu
tega pravilnika ali
-      
dovoljenja po drugih predpisih za posege v naravo, za katere ni treba
pridobiti soglasja ali dovoljenja iz prejšnjih treh alinej.
(2) Če je v primerih iz prejšnjega odstavka
izdano okoljevarstveno soglasje se šteje, da je izdano tudi naravovarstveno
soglasje.
3.1 Presoja sprejemljivosti posegov v naravo
z vplivi na okolje
40. člen
(vsebina presoje sprejemljivosti –
okoljevarstveno soglasje)
(1) V postopku izdaje
okoljevarstvenega soglasja so podlage za odločanje projekt nameravanega posega
v okolje, poročilo o vplivih na okolje ter mnenje organizacije in morebitna
druga mnenja, stališča ali ocene strokovnih ali nevladnih organizacij ter
pridobljena stališča javnosti.
(2) Dodatek za presojo sprejemljivosti
poročila o vplivih na okolje mora biti pripravljen na način in v obsegu, določenem
v 15. členu tega pravilnika in Prilogi 8 tega pravilnika, pri čemer se mora
vsebina smiselno nanašati na poseg v naravo.
(3) Ne glede na določbo prejšnjega
odstavka se lahko v dodatku za presojo sprejemljivosti poročila o vplivih na
okolje za posege v naravo, katerih vplivi so bili že:
-      
v celoti ugotovljeni in ocenjeni v dodatku za presojo sprejemljivosti
okoljskega poročila, v skladu z 19. do 25. členom tega pravilnika, navedejo le
ugotovitve okoljskega poročila;
-      
delno ugotovljeni in ocenjeni v dodatku za presojo sprejemljivosti
okoljskega poročila, v skladu z 19. do 25. členom tega pravilnika, ugotovijo in
ocenijo samo tisti elementi vplivov posega v naravo, ki še niso bili
obravnavani.
(4) Organizacija se v mnenju opredeli
do vsebine dodatka za presojo sprejemljivosti v poročilu o vplivih na okolje
ter poda svojo oceno sprejemljivosti vplivov posega v naravo na varovana
območja na podlagi rezultatov II. stopnje presoje, pri čemer se za vsebino
mnenja smiselno uporabljajo določbe 11., 17., 18. in 27. člena tega pravilnika.
(5) Ocena sprejemljivosti posega v
naravo je ugodna, če ministrstvo ugotovi, da poseg v naravo ne bo škodljivo
vplival na varstvene cilje varovanih območij, njihovo celovitost in povezanost.
Ta ocena temelji na ugotovitvah iz tretjega in četrtega odstavka 25. člena
tega pravilnika.
(6) V okoljevarstvenem soglasju se
navedejo tudi omilitveni ukrepi, s katerimi se odpravljajo pričakovani
škodljivi vplivi posega v naravo ter pogoji, ki morajo biti izpolnjeni, da se
poseg v naravo lahko izvede.
41. člen
(vsebina III. In IV. stopnje presoje sprejemljivosti
– prevlada druge javne koristi)
(1) V postopku prevlade javne koristi
v primeru posegov v naravo se uporabljajo določbe 29. in 30. člena tega pravilnika.
(2) Postopek prevlade javne koristi se
začne na predlog nosilca posega v naravo in mora vsebovati dopolnjeno poročilo
o vplivih na okolje ter vsebine določene v Prilogi 3 tega pravilnika.
(3) Poročilo o vplivih na okolje mora
biti dopolnjeno v tistem delu, ki se nanaša na vplive posega v naravo, ki imajo
ugotovljene bistvene ali uničujoče škodljive vplive na varovana območja, v
skladu s 25. členom tega pravilnika in mora biti pripravljeno v obsegu in
na način, določen v skladu s tretjim in četrtim odstavkom 31. člena tega
pravilnika in Prilogo 8 tega pravilnika, pri čemer se mora vsebina smiselno
nanašati na poseg v naravo.
(4) Če so na varovanem območju
prednostni habitatni tipi oziroma prednostne vrste, se v postopku presoje
sprejemljivosti posega v naravo pridobi in upošteva tudi stališče pristojnih
organov Evropske unije.
(5) Presoja obstoja in ustreznosti
alternativnih rešitev in ustreznosti ter sprejemljivosti izravnalnih ukrepov se
opravi na podlagi 32. in 34. člena tega pravilnika.
(6) Organizacija poda mnenje o
postopku prevlade javne koristi na podlagi predloga nosilca posega v naravo in
dopolnjenega poročila o vplivih na okolje ter pri tem upošteva rezultate III.
In IV. stopnje presoje sprejemljivosti, pri čemer vsebuje mnenje ocene in
navedbe iz drugega odstavka 35. člena tega pravilnika.
(7) Odločitev o prevladi javne koristi
se sprejme na podlagi rezultatov III. In IV. stopnje presoje sprejemljivosti.
(8) Če prevlada druga javna korist nad
javno koristijo ohranjanja narave, vsebuje odločitev iz prejšnjega odstavka
tudi določitev nujnih izravnalnih ukrepov, ki morajo zagotoviti celovitost in
povezanost varovanih območij.
3.2 Presoja sprejemljivosti posegov v naravo
– naravovarstveno soglasje
42. člen
(vsebina I. in II. stopnje presoje
sprejemljivosti)
(1) V postopku izdaje
naravovarstvenega soglasja se ugotovi, če je za poseg v naravo treba izvesti presojo
sprejemljivosti, na podlagi rezultatov I. stopnje presoje sprejemljivosti.
(2) Podlage za odločanje v postopku
presoje sprejemljivosti so projekt nameravanega posega v okolje, v primeru
enostavnih objektov idejna zasnova nameravane gradnje objekta in mnenje
organizacije ter morebitna druga mnenja, stališča ali ocene strokovnih ali
nevladnih organizacij.
(3) Organizacija se v mnenju opredeli
do uvedbe postopka presoje sprejemljivosti in poda oceno o vplivih oziroma
posledicah nameravane gradnje objekta na varovana območja, ki mora glede na
obseg posega v naravo in v odvisnosti od pričakovanega vpliva, vsebovati
zlasti:
-      
ocene učinkov načrtovanih posegov v naravo na parametre stanja vrst
oziroma habitatnih tipov v zmanjšanem obsegu s smiselno uporabo 21. in 25. člena tega pravilnika,
-      
navedbo morebitnih omilitvenih ukrepov na način določitve projektnih
pogojev.
(4) Pri izdelavi ocene iz prejšnjega
odstavka se smiselno uporabijo določbe 11., 17., 18. in 27. člena tega
pravilnika.
(5) Ocena sprejemljivosti posega v
naravo je ugodna, če ministrstvo ugotovi, da poseg v naravo ne bo škodljivo
vplival na varstvene cilje varovanih območij, njihovo celovitost in povezanost.
Ta ocena temelji na ugotovitvah iz tretjega in četrtega odstavka 25. člena
tega pravilnika.
(6) V naravovarstvenem soglasju se
navedejo tudi omilitveni ukrepi, s katerimi se odpravljajo pričakovani
škodljivi vplivi posega v naravo ter pogoji, ki morajo biti izpolnjeni, da se
poseg v naravo lahko izvede.
(7) (črtan)
3.3 Presoja sprejemljivosti posegov v naravo
– dovoljenje za poseg v naravo
43. člen
(vsebina I. in II. stopnje presoje
sprejemljivosti)
(1) V postopku izdaje dovoljenja za
poseg v naravo se izvede presoja sprejemljivosti posegov v naravo, določenih v
Prilogi 10, ki je sestavni del tega pravilnika, na podlagi rezultatov I. in II.
stopnje presoje sprejemljivosti.
(2) Podlage za odločanje v postopku
presoje sprejemljivosti so idejna zasnova oziroma načrt izvedbe nameravanega
posega v naravo in mnenje organizacije ter morebitna druga mnenja, stališča ali
ocene strokovnih ali nevladnih organizacij.
(3) Organizacija se v mnenju opredeli
do uvedbe postopka presoje sprejemljivosti in poda oceno o vplivih oziroma
posledicah nameravanega posega v naravo na varovana območja, ki mora glede na
obseg posega v naravo in v odvisnosti od pričakovanega vpliva, vsebovati
zlasti:
-      
ocene učinkov načrtovanih posegov v naravo na parametre stanja vrst
oziroma habitatnih tipov v zmanjšanem obsegu s smiselno uporabo 21. in 25. člena tega pravilnika,
-      
navedbo morebitnih omilitvenih ukrepov na način določitve pogojev za
izvedbo posega v naravo.
(4) Pri izdelavi ocene iz prejšnjega
odstavka se smiselno uporabijo določbe 11., 17., 18. in 27. tega pravilnika.
(5) Pristojna upravna enota izda
dovoljenje za poseg v naravo na podlagi pozitivnega mnenja organizacije, iz katerega
izhaja, da je ocena sprejemljivosti posega v naravo ugodna v skladu z 21., 22.,
 23. in 25. členom tega pravilnika.
(6) V dovoljenju za poseg v naravo se
navedejo tudi morebitni omilitveni ukrepi, s katerimi se odpravljajo
pričakovani škodljivi vplivi posega v naravo ter pogoji, ki morajo biti
izpolnjeni, da se poseg v naravo lahko izvede.
(7) (črtan)
3.4 Presoja sprejemljivosti posegov v naravo
– dovoljenje po drugih predpisih
44. člen
(vsebina I. in II. stopnje presoje
sprejemljivosti)
(1) V postopku izdaje dovoljenja po
drugih predpisih se ugotovi, če je za poseg v naravo treba izvesti presojo
sprejemljivosti, na podlagi rezultatov I. stopnje presoje sprejemljivosti.
(2) Podlage za odločanje v postopku
presoje sprejemljivosti so mnenje organizacije ter morebitna druga mnenja,
stališča ali ocene strokovnih ali nevladnih organizacij in dokumentacija,
predpisana za izdajo dovoljenja po drugih predpisih.
(3) Organizacija se v mnenju opredeli
do uvedbe postopka presoje sprejemljivosti in poda oceno o vplivih oziroma
posledicah nameravanega posega v naravo na varovana območja, ki mora glede na
obseg posega v naravo in v odvisnosti od pričakovanega vpliva, vsebovati
zlasti:
-      
ocene učinkov načrtovanih posegov v naravo na parametre stanja vrst
oziroma habitatnih tipov v zmanjšanem obsegu s smiselno uporabo 21. in 25. člena tega pravilnika,
-      
navedbo morebitnih omilitvenih ukrepov na način določitve meril in
pogojev.
(4) Pri izdelavi ocene iz prejšnjega odstavka
se smiselno uporabijo določbe 11., 17., 18. in 27. člena tega pravilnika.
(5) Ocena sprejemljivosti posega v
naravo je ugodna, če za izdajo dovoljenja pristojni upravni organ ugotovi, da
poseg v naravo ne bo škodljivo vplival na varstvene cilje varovanih območij,
njihovo celovitost in povezanost. Ta ocena temelji na ugotovitvah iz tretjega
in četrtega odstavka 25. člena tega pravilnika.
(6) V dovoljenju po drugih predpisih
se navedejo tudi omilitveni ukrepi, s katerimi se odpravljajo pričakovani škodljivi
vplivi posega v naravo ter pogoji, ki morajo biti izpolnjeni, da se poseg v
naravo lahko izvede.
(7) (črtan)
3.5 Presoja sprejemljivosti posegov v naravo
– potrditve programov del
44.a člen
(programi del)
V postopku potrditve programa upravljanja
in vzdrževanja hidromelioracijskega sistema, s katerimi se potrjuje tudi posege
v naravo iz Priloge 2 tega pravilnika, je potrebno pred potrditvijo takšnega
programa pridobiti pozitivno mnenje organizacije o vplivih oziroma posledicah s
takšnim programom načrtovanih posegov v naravo na varovana območja v skladu z
21., 22., 23. in 25. členom tega pravilnika.
IV. DRUGE DOLOČBE
45. člen
(uporaba določb tega pravilnika)
Določbe tega pravilnika, ki se nanašajo na
ugotavljanje vplivov in učinkov plana ali posega v naravo iz 19. do 25. člena
tega pravilnika in vsebine mnenja organizacije iz 18. in 27. člena tega pravilnika oziroma petega odstavka 40., sedmega odstavka 41. in tretjega odstavka 42. in tretjega odstavka 44. člena tega pravilnika, se smiselno
uporabljajo v presojah sprejemljivosti na podlagi 22. in 23. člena Zakona o spremembah in dopolnitvah zakona o ohranjanju narave (Uradni list RS, št.
41/04).
46. člen
(posebni pogoji za izdelovalce okoljskih
poročil in poročil o vplivih na okolje)
Izdelovalci okoljskih poročil in poročil o
vplivih na okolje v skladu s predpisi s področja varstva okolja morajo za izdelavo
okoljskih poročil in poročil o vplivih na okolje v postopku presoje
sprejemljivosti izkazati univerzitetno izobrazbo s področja bioloških znanosti
in pet let delovnih izkušenj s področja presoje vplivov planov in posegov v
naravo.

Priloga
1. Osnovna namenska raba
Priloga
2: Natura območja
Priloga
3: Vsebina vloge o pripravi plana; II Vsebina predloga za začetek postopka
prevlade javne koristi
Priloga
4: Skupina vrst oziroma habitatnih tipov
Priloga 5: črtana
Priloga
6: Matrika za ugotavljanje vpliva
Priloga
7: Presoja pozitivnih učinkov omilitvenih ukrepov
Priloga
8: Vsebina dodatka za presojo sprejemljivosti vplivov izvedbe planov in posegov
v okoljskem poročilu
Priloga
9: Presoja učinkov izravnalnih ukrepov
Priloga
10: Posegi v naravno z dovoljenjem

Pravilnik o presoji sprejemljivosti vplivov
izvedbe planov in posegov v naravo na varovana območja (Uradni list RS, št. 130/04)
vsebuje naslednje prehodne in končne določbe:
»V. PREHODNE IN KONČNE DOLOČBE
47. člen
Do določitve namenske rabe prostora na
podlagi uveljavitve strateških in izvedbenih prostorskih aktov, v skladu s
predpisi s področja urejanja prostora, presoja sprejemljivosti prostorskih
izvedbenih aktov, izdanih na podlagi prostorskih sestavin dolgoročnih in
srednjeročnih družbenih planov občin, veljavnih na dan 1. maja 2004, ki
posegajo v varovana območja, ni potrebna,
-      
kadar se nanašajo na del varovanega območja, ki je ureditveno območje
naselij in druge poselitvene površine zunaj ureditvenih območij naselij iz
prostorskih sestavin dolgoročnih in srednjeročnih družbenih planov občin,
veljavnih na dan 1. maja 2004, ki niso določene v Prilogi 4 predpisa, ki
določa posebna varstvena območja (območja Natura 2000), razen če se poseg v
naravo izvaja na delih habitatov, ki so bistveni za ohranjanje tistih živalskih
vrst, katerih preživetje je v pretežni meri odvisno od možnosti njihovega
življenja v neposredni povezavi s stavbami, drevesi, vrtovi, sadovnjaki ali
drugimi zelenimi površinami.
-      
kadar se nanašajo na del varovanega območja, ki je ureditveno območje
naselij in druga poselitvena površina zunaj ureditvenih območij naselij iz
prostorskih sestavin dolgoročnih in srednjeročnih družbenih planov občin v
skladu s predpisom, ki določa posebna varstvena območja (območja Natura 2000),
in se poseg v naravo ne izvaja oziroma nima vpliva na zemljišča, ki so bistvena
za živalsko vrsto, navedeno v Prilogi 4 predpisa, ki določa posebna varstvena
območja.
48. člen
Določbe 43. člena tega pravilnika se
začnejo uporabljati 30. junija 2005.
49. člen
Do določitve notranjih con znotraj
varovanih območij se, za potrebe izvajanja presoje sprejemljivosti v skladu s
tem pravilnikom, uporabljajo celotna varovana območja, kjer so posamezne
rastlinske in živalske vrste ter habitatni tipi, zaradi katerih je bilo
varovano območje opredeljeno.
50. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o presoji sprejemljivosti vplivov izvedbe planov in posegov v naravo
na varovana območja (Uradni list RS, št. 53/06) vsebuje naslednjo prehodno in
končno določbo:
»18. člen
Za postopke presoje sprejemljivosti posegov
v naravo, ki so se začeli na podlagi določb Pravilnika o presoji
sprejemljivosti vplivov izvedbe planov in posegov v naravo na varovana območja
(Uradni list RS, št. 130/04) in se do uveljavitve tega pravilnika še niso
končali, se določbe tega pravilnika ne uporabljajo.
19. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o presoji sprejemljivosti vplivov izvedbe planov in posegov v naravo
na varovana območja (Uradni list RS, št. 38/10) vsebuje naslednjo prehodno in
končno določbo:
»32. člen
Postopki presoje sprejemljivosti posegov v
naravo, ki so se začeli na podlagi Pravilnika o presoji sprejemljivosti vplivov
izvedbe planov in posegov v naravo na varovana območja (Uradni list RS, št.
130/04 in 53/06) in se do uveljavitve tega pravilnika še niso končali, se
končajo po dosedanjih predpisih.
33. člen
Ta pravilnik začne veljati tri mesece po
objavi v Uradnem listu Republike Slovenije.«.

Pravilnik o spremembah Pravilnika o presoji
sprejemljivosti vplivov izvedbe planov in posegov v naravo na varovana območja
(Uradni list RS, št. 3/11) vsebuje naslednjo prehodno in
končno določbo:
»4. člen
Postopki, ki so se začeli na podlagi
Pravilnika o presoji sprejemljivosti vplivov izvedbe planov in posegov v naravo
na varovana območja (Uradni list RS, št. 130/04, 53/06 in 38/10) in se do
uveljavitve tega pravilnika še niso končali, se končajo po dosedanjih predpisih.
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.