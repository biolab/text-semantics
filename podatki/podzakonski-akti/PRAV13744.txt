1. člen
(vsebina)
Ta pravilnik določa kriterije za izkazovanje pomembnejših dosežkov
pri delovanju nevladnih organizacij za podelitev statusa nevladne organizacije
v javnem interesu na področju vzgoje in izobraževanja, znanosti, raziskovalne
dejavnosti in športa.
2. člen
(pomembnejši dosežki)
Za pomembnejši dosežek pri delovanju nevladne organizacije se
šteje delovanje, s katerim nevladna organizacija dviguje splošno raven
zadovoljevanja določenih potreb v družbi, prispeva k razvoju področja, na
katerem deluje, nadomešča ali dopolnjuje delovanje institucij javnega sektorja
ali kako drugače bistveno prispeva k promociji vrednot in doseganju ciljev,
opredeljenih v državnih strateških razvojnih dokumentih, in k razvoju vseh
segmentov civilne družbe.
3. člen
(pomembnejši dosežki na področju vzgoje in izobraževanja)
Nevladna organizacija izkaže pomembnejše dosežke svojega
delovanja na področju vzgoje in izobraževanja, če izpolnjuje vsaj tri od
naslednjih kriterijev:
1.     
pripravi ali izvaja programe in projekte, namenjene ozaveščanju otrok,
učencev, dijakov, študentov in odraslih v izobraževanju o pomenu otrokovih in
človekovih pravic in temeljnih svoboščin, medsebojne strpnosti, enakopravnosti
spolov, spoštovanju drugačnosti in integritete posameznika;
2.     
vsako leto nepridobitno in neprofitno izvede najmanj 200 ur različnih
oblik neformalne vzgoje in izobraževanja (npr. delavnice, tečaji, strokovna
srečanja, seminarji, poletne šole, tekmovanja);
3.     
pripravi ali izvaja programe in projekte, namenjene ozaveščanju otrok,
učencev, dijakov, študentov in odraslih v izobraževanju o pomenu sonaravnega
trajnostnega razvoja;
4.     
pripravi ali izvaja programe in projekte, namenjene ranljivim skupinam
(npr. otrokom z učnimi težavami, pripadnikom manjšin, priseljencem, Romom,
brezposelnim);
5.     
prispeva k ohranjanju in krepitvi identitete, kulture in jezika
slovenskega naroda, Slovenk in Slovencev zunaj Republike Slovenije, avtohtone
italijanske in madžarske narodne skupnosti ter romske skupnosti v Republiki
Sloveniji;
6.     
v zadnjih dveh letih je izdala strokovne oziroma poljudnoznanstvene revije,
otroško oziroma mladinsko periodiko ali knjižne publikacije;
7.     
v zadnjih dveh letih je bila organizator, nosilec ali pooblaščeni izvajalec
vsaj dveh državnih ali vsaj enega mednarodnega ali olimpijskega srečanja
oziroma tekmovanja v znanju;
8.     
vsako leto ima najmanj eno objavo v tiskanem, elektronskem in
avdiovizualnem mediju o programu, projektu ali drugi dejavnosti, ki ga oziroma
jo je izvedla na področju vzgoje in izobraževanja;
9.     
s predlogi spodbuja dejavnost pristojnih organov in organizacij za čim
uspešnejše reševanje vprašanj na področju vzgoje in izobraževanja;
10.  
sodeluje pri oblikovanju državnih ukrepov ali ukrepov lokalne skupnosti
in predlaga sprejetje predpisov in ukrepov na področju vzgoje in izobraževanja;
11.  
v zadnjih dveh letih je prejela priznanje, odlikovanje ali nagrado na
občinski, državni ali mednarodni ravni na področju vzgoje ali izobraževanja;
12.  
dodeljuje finančna sredstva posameznikom za izobraževanje in
usposabljanje, pri čemer je skupna letna višina dodeljenih sredstev najmanj
enaka vsakokratni letni vrednosti denarne socialne pomoči, kot jo določa zakon,
ki ureja socialnovarstvene prejemke.
4. člen
(pomembnejši dosežki na področju visokega šolstva)
Nevladna organizacija izkaže pomembnejše dosežke na področju
visokega šolstva, če izpolnjuje vsaj tri od naslednjih kriterijev:
1.     
s predlogi spodbuja dejavnost pristojnih organov in organizacij za čim
uspešnejše reševanje vprašanj na področju visokega šolstva;
2.     
sodeluje pri oblikovanju ukrepov države ali lokalne skupnosti in
predlaga sprejetje predpisov in ukrepov na področju visokega šolstva;
3.     
pripravi in izvaja programe ali projekte, ki prispevajo k večji
kakovosti poučevanja na visokošolski ravni;
4.     
(so)organizira delavnice, posvete, konference, simpozije, posvetovanja,
seminarje, predavanja, poletne šole, tekmovanja in podobne aktivnosti,
namenjene izmenjavi in prenosu spoznanj s področja visokega šolstva v domačem
ali mednarodnem okolju;
5.     
izvaja aktivnosti, pomembne za promocijo in podporo visokošolske
dejavnosti zaradi širjenja znanja o visokošolski didaktiki in kodeksu ter
nalogah visokošolskih učiteljev za kakovostni razvoj visokega šolstva;
6.     
aktivno sodeluje z domačimi ali mednarodnimi strokovnimi organizacijami,
ki izvajajo aktivnosti na področju visokošolske dejavnosti;
7.     
v zadnjih dveh letih je prejela priznanje ali nagrado na lokalni,
državni ali mednarodni ravni s področja visokošolske dejavnosti;
8.     
izobražuje in usposablja na različnih področjih visokega šolstva, razen
na področju mejnih ved;
9.     
dodeljuje finančna sredstva posameznikom za izobraževanje in
usposabljanje, pri čemer je skupna letna višina dodeljenih sredstev najmanj
enaka vsakokratni letni vrednosti denarne socialne pomoči, kot jo določa zakon,
ki ureja socialnovarstvene prejemke.
5. člen
(pomembnejši dosežki na področju znanosti oziroma
raziskovalne dejavnosti)
Nevladna organizacija izkaže pomembnejše dosežke na področju
znanosti oziroma raziskovalne dejavnosti, če izpolnjuje vsaj tri od naslednjih
kriterijev:
1.     
(so)organizira ali izvaja sestanke za izmenjavo in prenos znanstvenih
ali strokovnih spoznanj v domačem ali mednarodnem prostoru (npr. konference,
simpoziji, posveti, seminarji, okrogle mize);
2.     
izvaja publicistično dejavnost: izdajanje znanstvenih monografij oziroma
periodičnih znanstvenih, strokovnih ali poljudnoznanstvenih publikacij v
tiskani oziroma elektronski obliki (po tipologiji dokumentov/del za vodenje
bibliografij v sistemu COBISS);
3.     
izvaja dejavnosti, pomembne za promocijo in podporo znanosti oziroma
raziskovalne dejavnosti, z namenom spodbuditi širjenje novih znanstvenih
spoznanj v strokovni in splošni javnosti (kot npr. razstave, predstavitve,
delavnice, predavanja, poletne šole, tekmovanja, strokovne objave na spletu);
4.     
aktivno sodeluje z domačimi ali mednarodnimi strokovnimi organizacijami,
ki izvajajo dejavnosti na področju znanosti oziroma raziskovanja;
5.     
v zadnjih dveh letih je prejela priznanje ali nagrado na lokalni,
državni ali mednarodni ravni s področja znanosti oziroma raziskovalne
dejavnosti;
6.     
dodeljuje finančna sredstva posameznikom, zlasti mladim, za spodbujanje
izvajanja znanstvenega oziroma raziskovalnega dela, pri čemer je skupna letna
višina dodeljenih sredstev najmanj enaka vsakokratni letni vrednosti denarne
socialne pomoči, kot jo določa zakon, ki ureja socialnovarstvene prejemke.
6. člen
(pomembnejši dosežki na področju športa)
Nevladna organizacija izkaže pomembnejše dosežke svojega delovanja
na področju športa, če izpolnjuje vsaj tri od naslednjih kriterijev:
1.     
v zadnjih dveh letih je prejela priznanje, odlikovanje ali nagrado na
lokalni, državni ali mednarodni ravni na področju športa;
2.     
prispeva k promociji in organiziranju prostovoljstva na področju športa
tako, da v svoje delo vključuje prostovoljce in organizira dogodke, ki so
namenjeni promociji prostovoljstva;
3.     
prispeva k razvoju športa tako, da širi strokovna znanja z
organiziranjem in izvajanjem posvetov, kongresov, seminarjev in drugih oblik
strokovnih srečanj na državni ali mednarodni ravni;
4.     
je nosilec ali partner pri izvajanju projekta na področju športa, ki se
sofinancira iz sredstev Evropske unije ali mednarodnih sredstev;
5.     
v zadnjih dveh letih je izdala strokovno ali poljudnoznanstveno revijo
ali knjižno publikacijo ali je v zadnjih dveh letih izdajala strokovno oziroma
poljudnoznanstveno periodiko na področju športa;
6.     
v zadnjih dveh letih je izvajala najmanj tri športne programe na katerem
koli področju športa v obsegu po najmanj 80 ur;
7.     
v zadnjih dveh letih je izvajala vsaj en brezplačni program športa,
namenjen izključno ranljivim družbenim skupinam, v obsegu najmanj 80 ur;
8.     
je članica nacionalne panožne športne zveze ali druge športne zveze;
9.     
ima status nacionalne panožne športne zveze in je članica Olimpijskega
komiteja Slovenije – Združenja športnih zvez;
10.  
v zadnjih dveh letih je izvajala programe športa za vse starostne
skupine v skladu s pravili nacionalne panožne športne zveze;
11.  
v zadnjih dveh letih je bila organizator, izvajalec ali udeleženec
tekmovanja v okviru uradnega tekmovalnega sistema nacionalne panožne športne
zveze;
12.  
je v zadnjih dveh letih za izvajanje svojih programov prejela javna
sredstva na državni ali lokalni ravni ali od Fundacije za financiranje športnih
organizacij v Republiki Sloveniji;
13.  
dodeljuje finančna sredstva za spodbujanje ukvarjanja posameznikov s
športom v varnem in zdravem okolju, pri čemer je skupna letna višina dodeljenih
sredstev najmanj enaka vsakokratni letni vrednosti denarne socialne pomoči, kot
jo določa zakon, ki ureja socialnovarstvene prejemke.
7. člen
(izkazovanje izpolnjevanja kriterijev)
Nevladna organizacija izkaže izpolnjevanje kriterijev iz 3.,
4., 5. in 6. člena tega pravilnika z dokazili iz drugega odstavka
8. člena Zakona o nevladnih organizacijah (Uradni list RS,
št. 21/18).
PREHODNA IN KONČNA DOLOČBA
8. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o določitvi kriterijev za izkazovanje pomembnejših dosežkov delovanja
društva za podelitev statusa društva v javnem interesu na področju vzgoje in
izobraževanja, raziskovalne dejavnosti, kulture in športa (Uradni list RS,
št. 102/12 in 21/18 – ZNOrg).
9 člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-14/2019/19
Ljubljana, dne 26. aprila 2019
EVA 2019-3330-0010
Dr. Jernej Pikalo
minister
za izobraževanje, znanost in šport