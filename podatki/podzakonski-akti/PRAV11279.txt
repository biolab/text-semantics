1. člen
(vsebina)
Ta pravilnik določa način določitve
zemljišč za gradnjo stavb za namene množičnega vrednotenja nepremičnin.
2. člen
(zemljišča za gradnjo stavb)
(1) Zemljišča za gradnjo stavb so
stavbna zemljišča, določena v občinskem prostorskem načrtu, oziroma stavbna
zemljišča v okviru območij, določenih v prostorskih sestavinah dolgoročnih in
srednjeročnih družbenih planov občin (v nadaljnjem besedilu: stavbna
zemljišča), na katerih je gradnja stavb dejansko možna oziroma dopustna in jih
določi občina.
(2) Zemljišče za gradnjo stavb je
zaokroženo zemljišče na območju stavbnih zemljišč, ki ga lahko sestavlja
parcela, del parcele, več parcel ali več delov parcel.
3. člen
(način določitve zemljišč za gradnjo
stavb)
(1) Občina najprej razvrsti vse
parcele na območju občine po namenski rabi prostora v skladu s 4. členom tega
pravilnika.
(2) Po razvrstitvi parcel po namenski
rabi prostora občina izloči tiste parcele oziroma dele parcel na območju stavbnih
zemljišč, ki niso primerne za gradnjo stavb in ustrezajo enemu od kriterijev iz
5. člena tega pravilnika.
(3) Zemljišča za gradnjo stavb so
parcele ali deli parcel, ki tvorijo zaokrožena zemljišča (v nadaljnjem
besedilu: zemljišča), če:
1.     
so zemljišča na območju stavbnih zemljišč,
2.     
niso izločena kot zemljišča, ki niso primerna za gradnjo stavb in
3.     
so zemljišča, ki izpolnjujejo enega od naslednjih pogojev:
- 
zemljišča, za katera je sprejet občinski podrobni prostorski načrt na
podlagi zakona, ki ureja prostorsko načrtovanje, ali občinski lokacijski načrt
na podlagi zakona, ki ureja prostor, ali zazidalni načrt oziroma ureditveni
načrt na podlagi zakona, ki je urejal naselja in druge posege v prostor, in je
v skladu z njihovo vsebino na njih možna gradnja stavb,
- 
zemljišča, ki so komunalno opremljena po določbah zakona, ki ureja
prostorsko načrtovanje, na katerih je v skladu s prostorskimi izvedbenimi
pogoji iz občinskega prostorskega načrta oziroma v skladu z merili in pogoji iz
prostorskih ureditvenih pogojev dopustna gradnja stavb ter na njih niso
uveljavljeni pravni režimi, ki se nanašajo na varstvena, zavarovana,
degradirana, ogrožena in druga območja, tako da gradnja stavb na njih ni možna,
ali
- 
zemljišča, za katera je pridobljeno dokončno gradbeno dovoljenje za
gradnjo stavb.
4. člen
(razvrstitev parcel po namenski rabi
prostora)
(1) Vse parcele na območju občine se
razvrstijo po namenski rabi prostora, kot so določene z občinskim prostorskim
načrtom oziroma s prostorskimi sestavinami dolgoročnega in srednjeročnega
družbenega plana občine v skladu s predpisi, ki urejajo prostorsko načrtovanje.
(2) Parcela je lahko razvrščena v eno
ali več območij namenske rabe prostora. Če je parcela razvrščena v več območij
namenske rabe prostora, se za vsako območje določi delež površine parcele.
(3) Če z občinskim prostorskim načrtom
ali s prostorskimi sestavinami dolgoročnega in srednjeročnega družbenega plana
občine niso določene podrobnejše namenske rabe stavbnih zemljišč, se parcele
razvrstijo kot stavbna zemljišča.
5. člen
(zemljišča, ki niso primerna za gradnjo
stavb)
Za gradnjo stavb niso primerna zemljišča,
če izpolnjujejo vsaj enega od naslednjih kriterijev:
-       
so pozidana s stavbami, ki imajo dejansko rabo s šifro iz štirinajstega
odstavka 5. člena Uredbe o določitvi modelov vrednotenja nepremičnin (Uradni
list RS, št. 95/11) ali z objekti gospodarske javne infrastrukture,
-       
na katerih zaradi naravnih ali zaradi drugih omejitev v prostoru gradnja
stavb ni možna,
-       
na katerih v skladu s prostorskimi izvedbenimi pogoji iz občinskega
prostorskega načrta ali v skladu z merili in pogoji iz prostorskih ureditvenih
pogojev gradnja stavb ni dopustna, oziroma so zemljišča, na katerih v skladu s
sprejetim občinskim podrobnim prostorskim načrtom na podlagi zakona, ki ureja
prostorsko načrtovanje, ali občinskim lokacijskim načrtom na podlagi zakona, ki
ureja prostor, ali zazidalnim načrtom oziroma ureditvenim načrtom na podlagi
zakona, ki je urejal naselja in druge posege v prostor, gradnja stavb ni
predvidena,
-       
se urejajo z občinskim prostorskim načrtom ali s prostorskimi
ureditvenimi pogoji in so na njih uveljavljeni pravni režimi, ki se nanašajo na
varstvena, zavarovana, degradirana, ogrožena in druga območja, na katerih je na
podlagi predpisa vzpostavljen poseben pravni režim, tako da gradnja stavb na
njih trajno ali začasno ni možna,
-       
na katerih je v skladu z občinskim prostorskim načrtom ali s
prostorskimi ureditvenimi pogoji predvidena gradnja gospodarske javne
infrastrukture oziroma gradnja gradbeno inženirskih objektov,
-       
za katera je predvidena izdelava podrobnega prostorskega akta, pa ta še
ni sprejet, ali
-       
na katerih veljajo začasni ukrepi za zavarovanje urejanja prostora.
6. člen
(sporočanje podatkov)
(1) Podatke o namenski rabi prostora
in zemljiščih za gradnjo stavb občina sporoča Geodetski upravi Republike
Slovenije (v nadaljnjem besedilu: geodetska uprava).
(2) Za sporočanje podatkov iz
prejšnjega odstavka občina uporabi šifrant osnovne in podrobnejše namenske rabe
zemljišč, ki ga objavi ministrstvo, pristojno za infrastrukturo in prostor, na
svojih spletnih straneh.
(3) Šifrant iz prejšnjega odstavka
občina uporabi tako, da šifri podrobnejše namenske rabe za sporočanje na desni
strani doda številko, in sicer številko ena »1« če je zemljišče za gradnjo
stavb, ali številko nič »0«, če zemljišče ni zemljišče za gradnjo stavb. Šifri osnovne
namenske rabe se doda tri ničle in dodatno številko, kot velja za podrobnejšo
namensko rabo.
(4) Občina mora podatke iz prvega
odstavka tega člena sporočati po parcelah v izmenjevalnem formatu, ki ga geodetska
uprava objavi na svojih spletnih straneh.
(5) Občina mora geodetski upravi
sporočiti podatke iz prvega odstavka tega člena ob vsaki spremembi podatkov o
namenski rabi prostora in drugih podatkov, ki vplivajo na določitev zemljišč za
gradnjo stavb.
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-412/2012
Ljubljana, dne 1. avgusta 2013
EVA 2012-2430-0052
Samo Omerzel l.r.
Minister
za infrastrukturo
in prostor