I. SPLOŠNE DOLOČBE
1. člen
(1) Ta pravilnik določa pogoje, ki jih morajo glede
prostorov, opreme in kadrov izpolnjevati lekarne za opravljanje
radiofarmacevtske lekarniške dejavnost. 
(2) Glede označbe lekarne, strokovne literature in predpisov,
ki jih mora imeti lekarna, ter postopka verifikacije lekarne, se za opravljanje
radiofarmacevtske dejavnosti uporablja Pravilnik o pogojih za opravljanje
lekarniške dejavnosti (Uradni list RS, št. 39/06).
2. člen
(1) Radiofarmacevtska lekarniška dejavnost je del lekarniške
dejavnosti, ki zagotavlja preskrbo nuklearno medicinskih oddelkov bolnišnice z
radiofarmacevtskimi izdelki. Preskrba z radiofarmacevtskimi izdelki obsega
nabavo radiofarmacevtskih izdelkov in pripravo ter izdajo radiofarmakov. 
(2) Radiofarmacevtska lekarniška dejavnost se izvaja v
radiofarmacevtski lekarni. 
(3) Radiofarmacevtski izdelek, pripravljen v
radiofarmacevtski lekarni, je magistralni pripravek.
3. člen
Izrazi, uporabljeni v tem pravilniku, imajo naslednji pomen: 
1.     
131J je radioaktivni izotop joda (131I)
z razpolovno dobo osem dni. 
2.     
Dobra lekarniška praksa določa pravilen potek dela v lekarnah. 
3.     
Dobra radiofarmacevtska praksa so priporočila Evropskega
združenja za nuklearno medicino, ki zagotavljajo dosledno izdelavo in kontrolo
radiofarmacevtskih izdelkov po merilih za kakovost in ustreznost namenu uporabe
kot zahteva specifikacija izdelka oziroma dovoljenje za promet z
radiofarmacevtskimi izdelki. 
4.     
Dobra skladiščna praksa je sistem kakovosti, ki se nanaša na
organizacijo, izvajanje in nadzor shranjevanja izdelkov po določenem vrstnem
redu pred nadaljnjo uporabo. 
5.     
Radiofarmacevtska lekarna je organizacijska enota bolnišnice
oziroma oddelčna lekarna bolnišnične lekarne za preskrbo nuklearno medicinskih
oddelkov z radiofarmacevtskimi izdelki. 
6.     
Radiofarmacevtski izdelki so radiofarmaki, radionuklidni
predhodniki, radionuklidni generatorji in kompleti za pripravo radiofarmakov.
Vsi izrazi imajo enak pomen kot izrazi, uporabljeni v Zakonu o zdravilih
(Uradni list RS, št. 31/06 in 45/08). 
7.     
Stopnje čistote zraka so A, B, C in D in se ločijo glede na
prisotnost števila delcev predpisanih velikosti v m3 zraka v
mirovanju in med delovanjem.
4. člen
Radiofarmacevtska lekarna lahko opravlja radiofarmacevtsko
lekarniško dejavnost, če izpolnjuje pogoje iz tega pravilnika, v obsegu in na
način, določenem v 11. členu tega pravilnika.
II. SPLOŠNI POGOJI
5. člen
Prostori, oprema, kadri, dokumentacija in zagotavljanje kakovosti
v radiofarmacevtski lekarni so zasnovani in vodeni tako, da zagotavljajo
kakovostne, varne in učinkovite radiofarmake, varstvo pri delu in varstvo pred
ionizirajočimi sevanji, v skladu z načeli dobre radiofarmacevtske prakse in
dobre lekarniške prakse.
6. člen
(1) Prostori, v katerih se opravlja radiofarmacevtska
lekarniška dejavnost, ustrezajo predpisom, ki urejajo graditev objektov,
varstvo pri delu in varstvo pred ionizirajočimi sevanji. 
(2) Radiofarmacevtska lekarna mora biti varovana, vsi prostori
pa vzdrževani. 
(3) Oprema in materiali v radiofarmacevtski lekarni ustrezajo
predpisom o varstvu pred ionizirajočimi sevanji.
7. člen
Prostori, v katerih se rokuje z ali se v njih shranjujejo
radiofarmacevtski izdelki, so del nadzorovanega območja sevanja in so
opremljeni z označbami v skladu s predpisi s področja varstva pred
ionizirajočimi sevanji ter z merilniki hitrosti sevanja in merilniki površinske
kontaminacije.
8. člen
(1) Radiofarmacevtski izdelki se shranjujejo v skladu z
navodili proizvajalca, veljavno farmakopejo in v skladu z načeli dobre
skladiščne, dobre lekarniške in dobre radiofarmacevtske prakse. 
(2) Nepooblaščenim osebam se onemogoči dostop do zalog
radiofarmacevtskih izdelkov v radiofarmacevtski lekarni. 
(3) Za shranjevanje virov sevanja, ki se ne uporabljajo več,
je na voljo poseben prostor, v skladu s predpisi s področja varstva pred
ionizirajočimi sevanji.
9. člen
(1) Radiofarmacevtsko lekarno vodi magister farmacije, ki
izpolnjuje pogoje, določene z zakonom, ki ureja lekarniško dejavnost. 
(2) Radiofarmacevtska lekarna ima glede na obseg in vrsto
dela, ki ga opravlja, zaposlenih ustrezno število oseb z opredeljenimi
strokovnimi odgovornostmi, ki so določene v dobri radiofarmacevtski praksi. 
(3) Radiofarmacevtska lekarna ima, glede na razred oziroma
raven radiofarmacevtske lekarniške dejavnosti iz 11. člena tega pravilnika,
določeno eno ali več odgovornih oseb. Odgovorna oseba je magister farmacije z
dodatnimi znanji s področja radiofarmacije, ki odgovarja za vse postopke dela, ki
potekajo v sklopu radiofarmacevtske lekarniške dejavnosti, vključno z vpeljavo
in doslednim izvajanjem vseh postopkov sistema zagotavljanja kakovosti.
10. člen
(1) Farmacevtsko strokovno delo v radiofarmacevtski lekarni
opravljajo farmacevtski strokovni delavci z ustreznimi znanji s tega področja,
glede na raven in vrsto dela, ki ga opravljajo, in z dovoljenjem za delo z
odprtimi viri sevanja. 
(2) Farmacevtski strokovni delavec nosi osebne dozimetre v
skladu s predpisi s področja varstva pred ionizirajočimi sevanji. 
(3) Farmacevtski strokovni delavec, ki čisti aseptične
prostore, ima ustrezna znanja glede osnovnih načel preprečevanja mikrobiološke
kontaminacije, do katere bi lahko prišlo med postopkom čiščenja. 
(4) Pri opravljanju radiofarmacevtske dejavnosti sodelujejo
tudi druge osebe z izobrazbo medicinske ali naravoslovne smeri in z dodatnimi
znanji glede na raven in vrsto dela, ki ga opravljajo.
III. POSEBNI POGOJI GLEDE NA RAZRED IN RAVEN OPRAVLJANJA
RADIOFARMACEVTSKE LEKARNIŠKE DEJAVNOSTI
11. člen
(1) Radiofarmacevtska lekarniška dejavnost se glede na način
in obseg dela deli na naslednje razrede in ravni: 
1.     
Razred 1 obsega prevzem in izdajo registriranih radiofarmakov, in se
deli na: 
- 
Raven 1A (prevzem in izdaja radiofarmakov, razen iz (131J), 
- 
Raven 1B (prevzem in izdaja radiofarmakov, vključno z (131J);
2.     
Razred 2 obsega pripravo in izdajo radiofarmakov iz registriranih
radiofarmacevtskih izdelkov, pripravljenih skladno z navodili proizvajalca, in
radiooznačevanje avtolognega materiala, in se deli na: 
- 
Raven 2A (priprava in izdaja radiofarmakov iz registriranih
radiofarmacevtskih izdelkov, pripravljenih v skladu z navodili proizvajalca), 
- 
Raven 2B (priprava in izdaja radiofarmakov iz registriranih
radiofarmacevtskih izdelkov, pripravljenih v skladu z navodili proizvajalca,
vključno z (131J), 
- 
Raven 2C (radiooznačevanje avtolognega materiala z registriranimi
radiofarmacevtskimi izdelki v skladu z navodili proizvajalca); 
3.     
Razred 3 obsega preskrbo z radiofarmacevtskimi izdelki in pripravo ter
izdajo radiofarmakov, vključno z neregistriranimi. 
(2) Pogoji, ki jih mora izpolnjevati radiofarmacevtska
lekarna za posamezne razrede in ravni, in strokovna dela, ki jih lahko izvaja,
so določeni v prilogi, ki je sestavni del tega pravilnika.
IV. DOKUMENTACIJA
12. člen
Sistem dokumentacije je zasnovan tako, da zagotavlja
sledljivost materialov, procesov, izdelkov, pogojev dela, kadra in vseh
postopkov zagotavljanja kakovosti. Za vse postopke in strokovna dela, ki se
izvajajo v radiofarmacevtski lekarni, so napisana, potrjena in redno revidirana
navodila za delo, ki jih predpiše in potrdi odgovorna oseba.
13. člen
Radiofarmacevtska lekarna glede na raven in obseg dela, ki ga
opravlja, vodi naslednjo dokumentacijo: 
-       
navodila za vse postopke, ki se izvajajo, 
-       
navodila za uporabo in vzdrževanje opreme, 
-       
evidenco pogojev shranjevanja radiofarmacevtskih izdelkov, 
-       
evidenco o vzdrževanju, kalibracijah in validacijah opreme, postopkov in
kadra, 
-       
evidenco nabave, izdaje, reklamacij, odpoklicev radiofarmacevtskih izdelkov
in drugega materiala, 
-       
evidenco pogojev dela v prostorih za delo (temperatura, vlaga, tlak,
površinska kontaminacija in ostalo), 
-       
evidenco čiščenja in vzdrževanja prostorov in opreme, 
-       
specifikacije in sprostitvene certifikate za vse dobavljene radiofarmacevtske
izdelke in surovine, 
-       
navodila in evidence za usposabljanje kadra za delo v radiofarmacevtski
lekarni, 
-       
evidenco o sledljivosti priprave radiofarmakov, reagentov in raztopin
(raven 2 in 3), 
-       
evidenco izvajanja vseh postopkov kontrole kakovosti radiofarmacevtskih
izdelkov (raven 2 in 3).
V. KOMISIJA
14. člen
(1) Izpolnjevanje pogojev iz tega pravilnika v skladu s
Pravilnikom o pogojih za opravljanje lekarniške dejavnosti ugotavlja tričlanska
komisija, ki jo imenuje ministrstvo, pristojno za zdravje (v nadaljnjem
besedilu: ministrstvo). Najmanj dva člana komisije sta farmacevtska strokovna
delavca, od katerih ima eden znanja s področja radiofarmacije, tretji član pa
znanja s področja varstva pred sevanji. 
(2) Komisija iz prejšnjega odstavka predlaga ministrstvu
obseg radiofarmacevtske lekarniške dejavnosti, ki jo radiofarmacevtska lekarna
lahko opravlja, in način njenega opravljanja, v skladu z 11. členom tega
pravilnika.
VI. PREHODNA IN KONČNA DOLOČBA
15. člen
Bolnišnice, ki z dnem uveljavitve tega pravilnika že
opravljajo radiofarmacevtsko dejavnost, v 30 dneh od uveljavitve tega
pravilnika vložijo na ministrstvo vlogo za verifikacijo radiofarmacevtske
lekarne v skladu s Pravilnikom o pogojih za opravljanje lekarniške dejavnosti.
16. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-140/2011/8
Ljubljana, dne 16. novembra 2011
EVA 2011-2711-0062
Dorijan Marušič l.r. 
Minister 
za zdravje

Priloga:
Razredi radiofarmacevtske lekarniške dejavnosti