1. člen
(vsebina)
Ta uredba za zdravstvene delavce in zdravstvene sodelavce (v
nadaljnjem besedilu: zdravstveni delavci), ki so zaposleni v ambulantah
družinske oziroma splošne medicine, ambulantah otroškega in šolskega
dispanzerja, v dispanzerjih za ženske in v zobozdravstvenih ambulantah (v
nadaljnjem besedilu: ambulanta) pri izvajalcih zdravstvene dejavnosti v mreži
javne zdravstvene službe na primarni ravni zdravstvene dejavnosti (v nadaljnjem
besedilu: izvajalec), določa:
-       
višino dodatka za povečan obseg dela za posebne obremenitve,
-       
dodatek za zaposlitev dodatnega zdravstvenega kadra,
-       
podrobnejša merila za posamezni poklic v zdravstveni dejavnosti,
-       
način vlaganja zahtevkov, obvezna dokazila in roke za vložitev zahtevkov
za dodatek iz prve in druge alineje tega odstavka,
-       
poročanje.
2. člen
(višina dodatka za povečan obseg dela za posebne
obremenitve)
(1) Zdravstvenemu delavcu pripada dodatek za povečan obseg
dela za posebne obremenitve na podlagi meril, določenih v Prilogi, ki je
sestavni del te uredbe, in sicer glede na preseganje glavarinskih količnikov
oziroma točk, sorazmerno z dejansko prisotnostjo in delom zdravstvenega delavca
v ambulanti.
(2) Višina dodatka iz prejšnjega odstavka za posameznega
zdravstvenega delavca se ob upoštevanju meril iz Priloge te uredbe določi glede
na:
-       
število opredeljenih pacientov na tim, kar v ambulantah družinske
oziroma splošne medicine in v ambulantah otroškega in šolskega dispanzerja
predstavlja število glavarinskih količnikov na tim, v dispanzerjih za ženske
predstavlja število glavarinskih količnikov iz opredeljenih in nosečnic na tim,
v zobozdravstvenih ambulantah pa točke,
-       
obseg priznanega zdravstvenega kadra, kot izhaja iz standarda iz
dogovora o programih storitev obveznega zdravstvenega zavarovanja (v nadaljnjem
besedilu: dogovor) za posamezno ambulanto iz prejšnje alineje, in
-       
število opravljenih zdravstvenih storitev na tim, kot izhaja iz Priloge
te uredbe.
(3) Dodatek iz prvega odstavka tega člena se lahko izplača,
če je v obdobju pred njegovim izplačilom dosežen sorazmerni del načrtovane
letne realizacije programa Zavoda za zdravstveno zavarovanje Slovenije (v
nadaljnjem besedilu: ZZZS) na ravni tima.
3. člen
(črtan)
4. člen
(merila za posamezni poklic v zdravstveni dejavnosti)
(1) Stopnja pomanjkanja posameznega poklica v zdravstveni
dejavnosti na trgu dela v zdravstveni dejavnosti iz Uredbe o Standardni
klasifikaciji poklicev 2008 (Uradni list RS, št. 50/10) se ugotavlja ob
upoštevanju podatkov Poklicnega barometra, in sicer kot primanjkljaj,
ravnovesje ali presežek.
(2) Podatek o stopnji pomanjkanja iz prejšnjega odstavka
minister, pristojen za zdravje, ugotovi najpozneje do konca leta za naslednje
koledarsko leto.
5. člen
(odločanje o višini dodatka)
(1) Višino dodatka iz 2. člena te uredbe ob upoštevanju meril
iz Priloge te uredbe s sklepom določi izvajalec.
(2) Z javnim uslužbencem, ki prejme dodatek iz 2. člena te
uredbe, se za zdravstvene storitve, upoštevane pri obračunu tega dodatka, ne
sme skleniti podjemna ali druga civilnopravna pogodba.
6. člen
(način in roki vlaganja zahtevkov za dodatek za povečan
obseg dela za posebne obremenitve)
(1) Izvajalec najpozneje do 10. v mesecu za predpretekli
mesec posreduje ZZZS zahtevek za izplačilo dodatka iz 2. člena te uredbe prek
UJP-net v elektronski obliki. Zahtevek, ki ni posredovan ZZZS do navedenega
dne, se vključi v zahtevek ZZZS za naslednji mesec.
(2) Iz zahtevka iz prejšnjega odstavka morata biti razvidni
skupna višina izplačanih dodatkov in končna višina zahtevka za izplačilo
sredstev iz proračuna Republike Slovenije.
(3) ZZZS zbirni zahtevek za izplačilo sredstev iz proračuna
Republike Slovenije vloži pri ministrstvu, pristojnem za zdravje (v nadaljnjem
besedilu: ministrstvo), do zadnjega dne v mesecu za predpretekli mesec.
Ministrstvo izvrši plačilo zahtevka ZZZS v 15 dneh od njegovega prejema. ZZZS
izvede povračilo stroškov izvajalcu v 15 dneh od prejema sredstev proračuna
Republike Slovenije.
(4) Izvajalec zadnji zahtevek posreduje ZZZS v šestih mesecih
po prenehanju veljavnosti pravne podlage, na podlagi katere je zagotovljeno
financiranje dodatkov. Zahtevek, prejet po navedenem datumu, se zavrne.
7. člen
(dodatek za zaposlitev dodatnega zdravstvenega kadra)
(1) Izpolnjevanje meril za dodatek za zaposlitev dodatnega
zdravstvenega kadra se ugotavlja na ravni posameznega izvajalca na podlagi
podatkov o glavarinskih količnikih na tim v ambulantah otroškega in šolskega
dispanzerja in ambulantah družinske oziroma splošne medicine, številu količnikov
iz opredeljenih pacientov in nosečnic na tim v dispanzerjih za ženske in
številu točk v zobozdravstvenih ambulantah, ki so objavljeni na spletni strani
ZZZS.
(2) Izvajalcu, ki dosega preseganje glavarinskega količnika
ali točk na ravni izvajalca v okviru posameznega programa glede na standard iz
dogovora, pripada dodatek za zaposlitev dodatnega zdravstvenega kadra v višini:
1.     
največ do 0,5 srednje medicinske sestre ali največ do 0,5 zdravstvenega
administrativnega sodelavca, če normativ presega do enkratnik normativa, ob
pogoju, da timi pri izvajalcu ne zavračajo opredeljevanja pacientov, pri čemer
izvajalec informacijo o možnosti dodatnega opredeljevanja pacientov objavi na
svoji spletni strani, in sicer:
- 
do 2.230 glavarinskih količnikov na tim v ambulanti družinske oziroma
splošne medicine oziroma do 2.000 v ambulanti otroškega in šolskega
dispanzerja,
- 
do 1.600 glavarinskih količnikov, opredeljenih pacientov in nosečnic na
tim v dispanzerjih za ženske,
- 
do 1.700 opredeljenih pacientov na tim v dejavnosti zobozdravstva za
odrasle,
- 
do 1.250 opredeljenih pacientov na tim v dejavnosti zobozdravstva za
mladino,
- 
do 1.350 opredeljenih pacientov na tim v dejavnosti zobozdravstva za
študente,
2.     
največ do 0,5 srednje medicinske sestre in največ do 0,5 zdravstvenega
administrativnega sodelavca, če normativ presega za več kot enkratnik in ne več
kot dvakratnik normativa,
3.     
največ do 1,0 srednje medicinske sestre in največ do 1,0 zdravstvenega
administrativnega sodelavca, če normativ presega za več kot dvakratnik in ne več
kot trikratnik normativa,
4.     
največ do 1,5 srednje medicinske sestre, največ do 0,5 diplomirane
medicinske sestre in največ do 1,0 zdravstvenega administrativnega sodelavca,
če normativ presega za trikratnik normativa ali več.
(3) Izvajalec je do dodatka za zaposlitev dodatnega
zdravstvenega kadra upravičen na podlagi sklenjene pogodbe o zaposlitvi
zdravstvenega kadra iz prejšnjega odstavka, pri čemer čas trajanja pogodbe o
zaposlitvi ne sme biti daljši od veljavnosti ukrepa iz 16. člena ZNUZSZS.
8. člen
(način in roki vlaganja zahtevkov za dodatek za zaposlitev
dodatnega zdravstvenega kadra)
(1) Izvajalec najpozneje do 20. v mesecu za pretekli mesec
posreduje zahtevek z dokazili za izplačilo dodatka iz prejšnjega člena
ministrstvu prek UJP-net v elektronski obliki. Zahtevek, ki ni posredovan
ministrstvu do navedenega dne, se vključi v zahtevek za naslednji mesec.
(2) Ministrstvo izvrši plačilo zahtevka v 30 dneh od
njegovega prejema.
(3) Izvajalec zadnji zahtevek posreduje ministrstvu v dveh
mesecih po prenehanju veljavnosti pravne podlage za financiranje teh zahtevkov.
Zahtevki, prejeti po navedenem datumu, se zavrnejo. Izvajalec prejme sredstva
za izplačilo dodatka iz prejšnjega člena na podlagi in v okviru pogodb o
zaposlitvi dodatnega zdravstvenega kadra, sklenjenih od 1. septembra 2022, če
so zaposlitve tega kadra realizirane v skladu s standardom in obsegom programa
z ZZZS.
9. člen
(hramba dokumentacije)
Dokumentacija, povezana z izplačilom dodatkov iz prve in
druge alineje 1. člena te uredbe, se hrani tri leta.
10. člen
(poročanje)
(1) Izvajalec mesečno ministrstvu pošilja:
-       
poročilo o dodatku za povečan obseg dela za posebne obremenitve, iz
katerega so razvidni najmanj ime in priimek zaposlenega, podatki o delovnem
mestu, vrsti in višini izplačanega dodatka ter izpolnjevanju meril iz te
uredbe, in
-       
poročilo o dodatku za zaposlitev dodatnega zdravstvenega kadra, ki
vključuje najmanj podatek o imenu in priimku zaposlenega, obdobje trajanja
zaposlitve, obseg zaposlitve, nazivu delovnega mesta, plačnem razredu ter
višini sredstev za plače in drugih prejemkov iz delovnega razmerja.
(2) Izvajalec k zahtevku iz 8. člena te uredbe predloži
dokazilo o realizaciji zaposlitev kadra v obsegu, kot je določen s standardom
in obsegom programa z ZZZS. Izvajalec na podlagi poziva ministrstva predloži
dodatna pojasnila k posredovanim podatkom iz prejšnjega odstavka.
11. člen
(odgovornost za pravilnost zahtevkov)
Za pravilnost izdanih zahtevkov za izplačilo dodatka iz prve
in druge alineje 1. člena te uredbe ter spremljanje realizacije programa ZZZS
je odgovoren izvajalec.

Priloga:
Merila za določitev višine dodatka za povečan obseg dela za posebne obremenitve

Uredba o določitvi višine dodatka za povečan
obseg dela za posebne obremenitve in dodatka za zaposlitev dodatnega
zdravstvenega kadra (Uradni list RS, št. 142/22) vsebuje naslednjo prehodno in
končno določbo:
»PREHODNA IN KONČNA DOLOČBA
12. člen
(prenehanje veljavnosti in
uporaba)
Z dnem uveljavitve te uredbe preneha veljati Uredba o
določitvi višine dodatka za povečan obseg dela za posebne obremenitve in obsega
dodatnega zdravstvenega kadra (Uradni list RS, št. 132/22), ki pa se uporablja
do 30. novembra 2022.
13. člen
(začetek veljavnosti in
uporaba)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. decembra 2022.«.

Uredba
o spremembah Uredbe o določitvi višine dodatka za povečan obseg dela za posebne
obremenitve in dodatka za zaposlitev dodatnega zdravstvenega kadra (Uradni list
RS, št. 146/22)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
(dokončanje postopkov)
Ministrstvo za zdravje izvrši plačilo zahtevkov, ki jih
izvajalec vloži na podlagi Uredbe o določitvi višine dodatka za povečan obseg
dela za posebne obremenitve in obsega dodatnega zdravstvenega kadra (Uradni
list RS, št. 132/22 in 142/22), v skladu
z navedeno uredbo.
6. člen
(začetek veljavnosti in
uporabe)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. decembra 2022.«.