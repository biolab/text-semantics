1. člen
(predmet ureditve)
Ta uredba določa oblike in način varovanja
določenih oseb, prostorov, objektov in okolišev objektov, ki jih varuje
policija.
2. člen
(naloge policije)
Zaradi varovanja določenih oseb, prostorov,
objektov in okolišev objektov policija organizira, vodi, usklajuje in izvaja
ukrepe preventivnega, operativnega, tehničnega in fizičnega varovanja.
3. člen
(pomen izrazov)
Posamezni izrazi, uporabljeni v tej uredbi,
imajo naslednji pomen:
-       
»preventivno varovanje« je varovanje, ki obsega zbiranje podatkov in
informacij o ogrožanju varovanih oseb, prostorov, objektov in okolišev objektov
in se izvaja zaradi pripravljanja ocen ogroženosti in pripravljanja varnostnih
informacij za zaznavanje in preprečevanje ogrožanja;
-       
»operativno varovanje« je varovanje, ki obsega uporabo in izvajanje
varnostnih ukrepov za predhodno delovanje z namenom preprečevanja ogrožanja;
-       
»tehnično varovanje« je varovanje, ki obsega varnostne ukrepe, ki
temeljijo na uporabi tehničnih sredstev in naprav ter sistemov za odkrivanje in
preprečevanje ogrožanja;
-       
»fizično varovanje« je varovanje, ki obsega neposredno fizično varovanje
in druge ukrepe fizičnega varovanja, ki jih izvajajo policisti, da preprečijo
ogrožanje;
-       
»stopnja ogroženosti« je opredelitev ogroženosti določene osebe,
prostora, objekta ali okoliša objekta. Lahko je potencialna (C), povečana (B)
ali visoka (A);
-       
»okoliš objekta« je funkcionalno ograjeno ali neograjeno zemljišče, ki
ima poseben pomen pri opravljanju nalog v varovanih objektih iz te uredbe in je
potrebno za uporabo takega objekta, ter zračni prostor razreda G nad njim;
-       
»funkcionalno zemljišče objekta« vključuje zemljišče, na katerem so
objekt, zelenice in prometne površine, ki se dotikajo objekta oziroma potekajo
ob njem, in sicer do zunanjega roba te površine, vendar ne več kot 100 m od
objekta;
-       
»družinski člani« so zakonec ali izvenzakonski partner, starši oziroma
posvojitelji ter otroci in posvojenci varovane osebe.
4. člen
(določitev stopnje varovanja)
(1) Policija varuje v uredbi navedene
osebe, prostore, objekte in okoliše objektov po stopnjah varovanja glede na
pomembnost funkcije, ki jo opravlja varovana oseba, oziroma pomembnost
prostora, objekta ali okoliša objektov in glede na njihovo stopnjo ogroženosti.
(2) Varovanje se izvaja po prvi,
drugi, tretji in četrti stopnji ter vključuje ukrepe preventivnega,
operativnega, tehničnega in fizičnega varovanja glede na stopnjo ogroženosti,
razen če ni v tej uredbi drugače določeno.
5. člen
(varovanje po prvi stopnji)
Po prvi stopnji policija varuje šefa tuje
države ali člana kolektivnega telesa, ki po ustavi tuje države opravlja
funkcijo šefa tuje države, na obisku v Republiki Sloveniji.
6. člen
(varovanje po drugi stopnji)
(1) Po drugi stopnji policija varuje:
-       
predsednika republike,
-       
predsednika Vlade Republike Slovenije.
(2) (črtan).
(3) (črtan).
(4) (črtan).
7. člen
(varovanje po tretji stopnji)
(1) Po tretji stopnji policija varuje: 
-       
predsednika Državnega zbora Republike Slovenije, 
-       
ministra za zunanje zadeve, 
-       
ministra za obrambo, 
-       
ministra za notranje zadeve, 
-       
bivšega predsednika Republike Slovenije še en mesec po prenehanju
opravljanja funkcije predsednika republike, 
-       
bivšega predsednika Vlade Republike Slovenije še en mesec po prenehanju
opravljanja funkcije predsednika vlade. 
(2) Oseba iz prejšnjega odstavka se lahko v
razmerah potencialne ogroženosti, za čas zasebnega potovanja, pisno odpove
osebnemu varovanju. O tem seznani policijo najmanj sedem dni pred zasebnim
potovanjem. Oseba, ki se začasno odpove osebnemu varovanju, je varovana z
drugimi ukrepi varovanja po tretji stopnji.
8. člen
(varovanje po četrti stopnji)
(1) Po četrti stopnji policija varuje:
-       
predsednika Državnega sveta Republike Slovenije, 
-       
predsednika Ustavnega sodišča Republike Slovenije, 
-       
predsednika Vrhovnega sodišča Republike Slovenije, 
-       
ministra Vlade Republike Slovenije, razen ministrov iz prejšnjega člena,
-       
generalnega državnega tožilca, 
-       
direktorja Slovenske obveščevalno-varnostne agencije, 
-       
družinske člane varovanih oseb iz 6. člena te uredbe, 
-       
bivšega predsednika Republike Slovenije, ko mu preneha enomesečno
varovanje po tretji stopnji, še 11 mesecev, 
-       
bivšega predsednika Vlade Republike Slovenije, ko mu preneha enomesečno
varovanje po tretji stopnji, še 11 mesecev. 
(2) V primeru visoke ogroženosti varovanih
oseb iz prvega odstavka prejšnjega člena in prejšnjega odstavka policija po
četrti stopnji varuje tudi njihove družinske člane. Obseg ukrepov varovanja
družinskih članov se določi na podlagi izdelane ocene ogroženosti varovanih
oseb.
9. člen
(varovanje kandidatov za predsednika
republike)
(1) Policija varuje kandidate za
predsednika republike od potrditve kandidatur do uradne razglasitve izida
volitev Državne volilne komisije.
(2) Kandidati za predsednika republike
so varovani po četrti stopnji.
(3) Kandidat za predsednika republike,
ki je izvoljen za predsednika republike se od uradne razglasitve izida volitev
do prevzema funkcije predsednika republike varuje po tretji stopnji.
(4) Oseba iz prejšnjega odstavka se
lahko pisno odpove neposrednemu fizičnemu varovanju in s tem seznani policijo
in Državno volilno komisijo.
10. člen
(varovanje predstavnikov Evropske unije,
tujih držav in mednarodnih organizacij)
(1) Najvišje predstavnike Evropske
unije, druge najvišje predstavnike tujih držav in mednarodnih organizacij
policija varuje, kadar so na uradnem ali delovnem obisku v Republiki Sloveniji.
(2) Kadar so osebe iz prejšnjega
odstavka na zasebnem obisku ali kadar izvajajo diplomatsko misijo v Republiki
Sloveniji, jih policija lahko varuje na podlagi zaprosila tujih varnostnih
organov ali organizatorja zasebnega obiska.
(3) Varovanje osebe iz prejšnjega
odstavka lahko policija brez obrazložitve zavrne.
(4) Osebe iz prvega odstavka tega
člena varuje policija na podlagi ocene ogroženosti po stopnjah varovanja, ki
ustrezajo njihovim funkcijam.
11. člen
(varovanje objektov in okolišev objektov)
(1) Policija varuje objekte in okoliše
objektov, v katerih je sedež:
-       
predsednika republike,
-       
Vlade Republike Slovenije,
-       
Državnega zbora Republike Slovenije,
-       
Ministrstva za zunanje zadeve,
-       
Ministrstva za notranje zadeve.
(2) Policija varuje objekte in okoliše
objektov iz prejšnjega odstavka po stopnjah, ki jih določi generalni direktor
policije ali oseba, ki jo pooblasti.
(3) Določbe, ki se nanašajo na sedeže
organov iz prvega odstavka tega člena, veljajo tudi za objekte in okoliše
objektov, v katerih ti organi začasno delujejo.
12. člen
(varovanje diplomatskih predstavništev,
konzulatov in predstavništev mednarodnih organizacij)
Policija varuje objekte in okoliše
objektov, v katerih so sedeži diplomatskih predstavništev, konzulatov in
predstavništev mednarodnih organizacij v Republiki Sloveniji, po četrti stopnji
varovanja.
13. člen
(varovanje prostorov posebnega pomena)
(1) Prostor posebnega pomena je odprt
ali zaprt prostor, kjer se zaradi zadrževanja ali delovanja praviloma več oseb,
ki so varovane po tej uredbi ali po drugih mednarodnih pravnih aktih, izvajajo
posamezni varnostni ukrepi.
(2) Policija varuje prostore posebnega
pomena, kjer se izvajajo:
-       
protokolarni dogodki, proslave in prireditve državnega pomena z udeležbo
varovanih oseb iz 5., 6., 7. in tretjega odstavka 9. člena te uredbe;
-       
protokolarne aktivnosti, delovanje in sprejemi varovanih oseb iz 5., 6.,
7. in tretjega odstavka 9. člena te uredbe;
-       
protokolarni dogodki ob dnevih državnosti tujih držav, ki jih
organizirajo tuja diplomatska predstavništva, konzulati in predstavništva mednarodnih
organizacij in drugi dogodki, ki so posebnega pomena za tujo državo ali
mednarodno organizacijo;
-       
drugi dogodki in slovesnosti, ki so posebnega državnega pomena.
(3) Prostori posebnega pomena se
varujejo po stopnjah varovanja, ki ustrezajo stopnjam varovanja oseb, ki se
bodo zadrževale oziroma delovale v teh prostorih, oziroma po pomembnosti, ki jo
predstavljajo posamezni dogodki iz prejšnjega odstavka.
(4) Prostori posebnega pomena se
varujejo pred dogodkom toliko časa, kolikor je potrebno za zagotovitev nemotene
in strokovne izvedbe varovanja, in v času zadrževanja varovanih oseb na
dogodkih iz drugega odstavka tega člena.
(5) Obseg ukrepov in stopnja
ogroženosti prostorov posebnega pomena se določi na podlagi ocene ogroženosti
varovanih oseb, dogodka ali prostora.
14. člen
(varovanje po odredbi generalnega
direktorja policije)
(1) Policija po četrti stopnji varuje
tudi druge državne funkcionarje, če je zaradi opravljanja njihove funkcije
resno ogroženo njihovo življenje ali osebna varnost.
(2) Varovanje odredi generalni
direktor policije na predlog predstojnika organa, v katerem je zaposlen ogrožen
državni funkcionar, na podlagi ocene ogroženosti, ki jo izdela policija. Za
pravosodne državne funkcionarje poda predlog predstojnik pravosodnega državnega
organa, za njega pa njegov namestnik.
(3) Obseg ukrepov in oblike varovanja
osebe iz prejšnjega odstavka se določi na podlagi ocene ogroženosti in v skladu
s četrtim odstavkom 8. člena te uredbe.
(4) Če je oseba iz prvega odstavka
tega člena visoko ogrožena, se lahko varuje tudi njene družinske člane. Obseg
ukrepov in oblike varovanja družinskih članov se določi na podlagi ocene
ogroženosti osebe iz prvega odstavka tega člena.
(5) O uvedbi in stopnji varovanja
generalni direktor policije obvesti ministra, pristojnega za notranje zadeve,
ta pa Vlado Republike Slovenije.
(6) Z varovanjem se preneha, ko
prenehajo razlogi, zaradi katerih je bilo uvedeno.
15. člen
(varovanje oseb, prostorov in objektov v
izrednem ali vojnem stanju ali krizi)
(1) V izrednem ali vojnem stanju
policija varuje:
-       
osebi iz 6. člena te uredbe po prvi stopnji,
-       
osebe iz 7. člena te uredbe po drugi stopnji,
-       
osebe iz 8. in 9. člena te uredbe po tretji stopnji.
(2) Obseg ukrepov se določi po
stopnjah varovanja, določenih v prejšnjem odstavku, in na podlagi izdelane
ocene ogroženosti.
(3) V izrednem ali vojnem stanju
prostore, objekte in okoliše objektov, ki so predmet varovanja po tej uredbi,
policija varuje po stopnjah, ki jih določi generalni direktor policije.
(4) Policija varuje osebe, prostore in
objekte ter okoliše objektov iz 6., 7., 11. in 12. člena te uredbe tudi v
primeru razglasitve ukrepov kriznega odzivanja, ki jih razglasijo mednarodne
organizacije, katerih članica je Republika Slovenija, če se ukrepi nanašajo na
Republiko Slovenijo. Stopnje varovanja, ki ne morejo biti nižje od stopenj
določenih s to uredbo, določi generalni direktor policije.
(5) Obseg ukrepov se določi glede na
stopnjo varovanja in na podlagi izdelane ocene ogroženosti.
16. člen
(izdaja izkaznice)
(1) Osebam iz 8. člena, prvega
odstavka 9. člena in 14. člena te uredbe policija izda izkaznico ob začetku
varovanja.
(2) Osebam iz 7. člena in tretjega
odstavka 9. člena te uredbe policija izda izkaznico, če se varovanju odpovedo.
(3) Policisti morajo imetnikom izkaznice
na njihovo prošnjo nuditi ustrezno pomoč, kot npr. omogočiti varno in nemoteno
vožnjo na javnih cestah, vključevanje v promet, vožnjo skozi križišče, varen in
hiter prehod čez državno mejo, varen in hiter prehod skozi množico, ter na
zaprosilo dajati pojasnila.
(4) Imetnik izkaznice mora izkaznico
vrniti izdajatelju v enem mesecu po prenehanju varovanja.
17. člen
(oblika in vsebina izkaznice)
(1) Izkaznica je velika 8,5 cm x 5,5
cm.
(2) Izkaznica na sprednji strani
vsebuje:
-       
zgoraj v sredini logotip policije (grb Republike Slovenije in napis
Republika Slovenija, Ministrstvo za notranje zadeve, Policija),
-       
pod logotipom na levi strani sliko imetnika izkaznice,
-       
pod logotipom osebno ime imetnika izkaznice,
-       
funkcijo imetnika izkaznice,
-       
v spodnjem levem kotu napis »izkaznica« in pod njim registrsko številko
izkaznice,
-       
v spodnjem desnem kotu pečat in podpis generalnega direktorja policije
ter datum izdaje.
(3) Izkaznica na hrbtni strani
vsebuje:
-       
znak policije,
-       
pod znakom so navedene dolžnosti policistov in dolžnost imetnika
izkaznice, da jo po preteku mandata oziroma po prenehanju varovanja vrne.
(4) Osnovna barva izkaznice je bela,
logotip policije se tiska modro, preostali napisi so črni.
(5) Vzorec izkaznice je določen v
prilogi, ki je sestavni del te uredbe.
18. člen
(zagotavljanje finančnih in
materialno-tehničnih sredstev)
Finančna sredstva in opremo, potrebno za
varovanje oseb, prostorov, objektov in okolišev objektov, ki jih varuje
policija, zagotavlja policija.
19. člen
(sodelovanje med službami)
(1) Pri varovanju določenih oseb,
prostorov, objektov in okolišev objektov policija sodeluje z drugimi državnimi
organi, vladnimi službami, javnimi zavodi, javnimi gospodarskimi zavodi,
javnimi podjetji, javnimi agencijami, javnimi skladi, samoupravnimi lokalnimi
skupnostmi in varnostnimi organizacijami.
(2) Subjekti iz prejšnjega odstavka so
policiji dolžni posredovati podatke in informacije, ki se nanašajo na varnost
določenih oseb, prostorov, objektov in okolišev objektov oziroma podatke in
informacije, ki bi lahko vplivale na izvajanje varovanja določenih oseb,
prostorov, objektov in okolišev objektov.
(3) Policija na podlagi pisne zahteve
seznanja varovano osebo oziroma predstojnika državnega organa, katerega sedež
se varuje, s stopnjo ogroženosti in predlaganimi ukrepi za varovanje.

Priloga:
Vzorec izkaznice iz 17. člena uredbe

Uredba o varovanju določenih oseb, prostorov,
objektov in okolišev objektov, ki jih varuje policija (Uradni list RS, št. 110/10) vsebuje naslednje prehodne in
končne določbe:
»PREHODNE IN KONČNE DOLOČBE
20. člen
(interni akt)
(1) Generalni direktor policije, po
predhodnem soglasju ministra, pristojnega za notranje zadeve, v treh mesecih po
uveljavitvi te uredbe izda interni akt, v katerem opredeli obseg in vrsto
varnostnih ukrepov za posamezne stopnje varovanja.
(2) Do izdaje akta iz prejšnjega
odstavka se uporablja akt, v katerem je opredeljen obseg in vrsta varnostnih
ukrepov za posamezne stopnje varovanja, izdan na podlagi Uredbe o varovanju
določenih oseb, objektov in okolišev objektov, v katerih so sedeži državnih
organov (Uradni list RS, št. 103/00).
21. člen
(prenehanje
veljavnosti)
Z dnem uveljavitve te uredbe preneha
veljati Uredba o varovanju določenih oseb, objektov in okolišev objektov, v
katerih so sedeži državnih organov (Uradni list RS, št. 103/00).
22. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o varovanju
določenih oseb, prostorov, objektov in okolišev objektov, ki jih varuje
policija (Uradni list RS, št. 16/13) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.