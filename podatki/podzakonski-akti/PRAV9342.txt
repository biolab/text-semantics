I. SPLOŠNE DOLOČBE
1. člen
(Predmet urejanja)
(1) S tem pravilnikom se določata način in
postopek preverjanja izpolnjevanja pogojev za napredovanje javnih uslužbencev na
delovnem mestu oziroma v nazivu v višji plačni razred (v nadaljnjem besedilu:
napredovanje).
(2) Napredovanje po tem pravilniku ne
izključuje hkratnega napredovanja v višji naziv, če javni uslužbenec izpolnjuje
predpisane pogoje v skladu s Pravilnikom o napredovanju uradnikov v nazive.
(3) Javni uslužbenec napreduje vsaka tri
leta, če izpolnjuje predpisane pogoje.
2. člen
(Pomen izrazov)
(1) Odgovorna
oseba po tej uredbi je generalni sekretar.
(2) Napredovalno
obdobje je čas od zadnjega napredovanja oziroma prve zaposlitve v javnem
sektorju, v katerem javni uslužbenec pridobi tri letne ocene, ki mu omogočajo
napredovanje.
(3) Ocenjevalno
obdobje je obdobje od 1. januarja do
31. decembra, v katerem se javnega uslužbenca oceni.
(4) Odlična
ocena delovne uspešnosti pomeni odlično opravljeno delo, to je visoko nad
pričakovanji glede na kriterije ocenjevanja, v ocenjevalnem oziroma
napredovalnem obdobju.
(5) Zelo
dobra ocena delovne uspešnosti pomeni zelo dobro opravljeno delo, to je nad
pričakovanji glede na kriterije ocenjevanja, v ocenjevalnem oziroma
napredovalnem obdobju.
(6) Dobra
ocena delovne uspešnosti pomeni dobro opravljeno delo, to je v skladu s
pričakovanji glede na kriterije ocenjevanja, v ocenjevalnem oziroma
napredovalnem obdobju.
(7) Zadovoljiva
ocena delovne uspešnosti pomeni zadovoljivo opravljeno delo, to je delno pod
pričakovanji glede na kriterije ocenjevanja, v ocenjevalnem oziroma
napredovalnem obdobju.
(8) Nezadovoljiva
ocena delovne uspešnosti pomeni nezadovoljivo opravljeno delo, to je v celoti
pod pričakovanji glede na kriterije ocenjevanja, v ocenjevalnem oziroma
napredovalnem obdobju.
II. NAČIN IN POSTOPEK PREVERJANJA IZPOLNJEVANJA POGOJEV ZA
NAPREDOVANJE
3. člen
(Način preverjanja izpolnjevanja pogojev)
(1) Preverjanje izpolnjevanja pogojev se
izvede na podlagi treh letnih ocen delovne uspešnosti. Letna ocena delovne uspešnosti
se določi na podlagi elementov iz prvega odstavka 17. člena ZSPJS.
(2) Ocena delovne uspešnosti javnega
uslužbenca je lahko: odlično, zelo dobro, dobro, zadovoljivo in nezadovoljivo.
(3) Podrobnejša opredelitev kriterijev po
elementih delovne uspešnosti iz drugega odstavka tega člena je v Prilogi III,
ki je sestavni del tega pravilnika.
4. člen
(Postopek ocenjevanja)
(1) Javne uslužbence, ki so v Uradu zaposleni
za nedoločen ali določen čas, za polni delovni čas ali delovni čas krajši od
polnega delovnega časa, generalni sekretar oceni enkrat letno, najkasneje do
15. marca tekočega leta za preteklo leto.
(2) Ocenijo se vsi javni uslužbenci, ki so
v preteklem koledarskem letu opravljali delo najmanj šest mesecev. Ocenijo se tudi
tisti javni uslužbenci, ki so bili odsotni več kot šest mesecev zaradi
napotitve na izobraževanje s strani delodajalca, zaradi poškodbe pri delu,
poklicne bolezni ali starševskega varstva (porodniški dopust).
(3) Če javnemu uslužbencu preneha delovno
razmerje v Uradu, kjer je bil zaposlen večji del ocenjevalnega obdobja, ga generalni
sekretar oceni. Javnemu uslužbencu se izroči kopija ocene, izvirnik pa ostane
shranjen v njegovi personalni mapi.
Ne glede na določbo drugega odstavka tega
člena mora generalni sekretar izvesti postopek ocenjevanja in podati oceno tudi
za javnega uslužbenca, ki je v Uradu zaposlen manj kot šest mesecev, in se bo
zaposlil pri drugem delodajalcu v javnem sektorju.
Javnemu uslužbencu se izroči kopijo ocene,
izvirnik pa ostane v njegovi personalni mapi.
(4) V roku iz prvega odstavka tega člena
mora generalni sekretar za javnega uslužbenca izpolniti Ocenjevalni list za oceno
delovne uspešnosti javnega uslužbenca v ocenjevalnem obdobju (Priloga I, ki je
sestavni del tega pravilnika), mu določiti oceno ter javnega uslužbenca
seznaniti s pisno oceno in z utemeljitvijo. Zbirni podatki o ocenah v
napredovalnem obdobju se vpisujejo v Evidenčni list napredovanja javnega uslužbenca
v napredovalnem obdobju (Priloga II, ki je sestavni del tega pravilnika).
Ocenjevalni in evidenčni listi se hranijo v personalni mapi javnega uslužbenca.
(5) Javni uslužbenec, ki na podlagi določb
drugega odstavka tega člena ni ocenjen, se oceni ob naslednjem roku ocenjevanja
iz prvega odstavka tega člena.
5. člen
(Postopek preverjanja izpolnjevanja
pogojev)
(1) Postopek preverjanja izpolnjevanja
pogojev za napredovanje se izvede do 15. novembra vsako leto za vse javne uslužbence. Ocene javnih uslužbencev se
točkujejo, in sicer ocena odlično s 5 točkami, ocena zelo dobro s 4 točkami,
ocena dobro s 3 točkami in ocena zadovoljivo z 2 točkama. Ocena nezadovoljivo
se ne točkuje. Točke se vpišejo v Evidenčni list napredovanja javnega
uslužbenca v napredovalnem obdobju (Priloga II). Izpolnjevanje pogojev se
ugotovi na podlagi seštevka treh letnih ocen.
(2) Za en plačni razred napredujejo tisti
javni uslužbenci, ki v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(3) Javni uslužbenci napredujejo za dva
plačna razreda, če ob prvem napredovanju dosežejo najmanj 14 točk, ob
nadaljnjih napredovanjih pa 15 točk.
(4) Javnemu uslužbencu, ki na podlagi
seštevka treh letnih ocen ni zbral zadostnega števila točk za napredovanje, se
ponovno preveri izpolnjevanje pogojev za napredovanje naslednje leto. Javni
uslužbenec napreduje, ko skupaj doseže tri ocene, ki pomenijo izpolnitev
pogojev za napredovanje. Pri tem se upoštevajo tri najugodnejše ocene v obdobju
od zadnjega napredovanja.
(5) Ne glede na določbe drugega, tretjega
in četrtega odstavka tega člena napreduje javni uslužbenec za en plačni razred,
če je od zadnjega napredovanja oziroma prve zaposlitve preteklo najmanj šest
let in je v tem obdobju dosegel povprečno oceno najmanj dobro.
(6) Vsak plačni razred, dosežen z
napredovanjem ali z uvrstitvijo nad plačni razred delovnega mesta, se šteje za
eno napredovanje.
6. člen
(Ugotavljanje izpolnjevanja pogojev za
napredovanje)
Izpolnjevanje pogojev za napredovanje je
dolžan sproti spremljati pomočnik generalnega sekretarja za kadrovske zadeve.
Če meni, da določeni javni uslužbenec izpolnjuje pogoje za napredovanje, o tem
obvesti generalnega sekretarja, ki ugotovi, ali so pogoji za napredovanje tega
javnega uslužbenca izpolnjeni.
7. člen
(Obvestilo o napredovanju)
(1) O izpolnitvi pogojev za napredovanje se
javnega uslužbenca obvesti s pisnim obvestilom, ki vsebuje podatke o številu
plačnih razredov napredovanja in o plačnem razredu osnovne plače.
(2) Pomočnik generalnega sekretarja za
kadrovske zadeve hkrati z obvestilom o napredovanju javnemu uslužbencu izroči
predlog aneksa k pogodbi o zaposlitvi.
(3) Obvestilo in predlog aneksa morata biti
javnemu uslužbencu izročena najkasneje 30. novembra.
8. člen
(Izplačilo plače na podlagi napredovanja)
(1) Javni uslužbenec napreduje in pridobi
pravico do plače na osnovi plačnega razreda, pridobljenega z napredovanjem, s
1. decembrom v letu, ko izpolni pogoje za napredovanje v višji plačni
razred.
(2) Pri
prehodu na drugo delovno mesto v okviru javnega sektorja se javnemu uslužbencu
napredovalno obdobje ne prekine v primeru, če zasede delovno mesto v istem ali
nižjem tarifnem razredu v isti plačni podskupini ali na istovrstnih oziroma
sorodnih delovnih mestih v različnih plačnih podskupinah.
(3) V
primeru iz prejšnjega odstavka mora odgovorna oseba delodajalca, pri katerem je
bil javni uslužbenec zaposlen večji del ocenjevalnega obdobja, le-tega oceniti
in mu kopijo ocene izročiti, originali pa ostanejo shranjeni v personalni mapi
javnega uslužbenca.
(4) Ne
glede na določbo drugega odstavka 4. člena tega pravilnika mora odgovorna oseba
v primerih, ko je javni uslužbenec pri enem delodajalcu zaposlen manj kot šest
mesecev in se zaposli pri drugemu delodajalcu v javnem sektorju, izvesti
postopek ocenjevanja in podati oceno za to obdobje. Delodajalec, pri katerem
javni uslužbenec izpolni pogoj najmanj šestih mesecev zaposlitve, mora
upoštevati vse predloge ocen predhodnih delodajalcev javnega uslužbenca in na
tej podlagi določiti oceno javnega uslužbenca v ocenjevalnem obdobju.

Priloga
I: Ocenjevalni list za oceno delovne uspešnosti javnega uslužbenca v
ocenjevalnem obdobju
Priloga
II: Evidenčni list napredovanja javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca
Priloga
IV: Evidenčni list ocene javnega uslužbenca 

Pravilnik o napredovanju javnih uslužbencev v
plačne razrede (Uradni list RS, št. 110/08) vsebuje naslednje prehodne in
končne določbe:
»III. PREHODNE IN KONČNE DOLOČBE
9. člen
(1) Javnim uslužbencem, ki so imeli pravico
do napredovanja po predpisih, ki so se uporabljali v obdobju pred začetkom izplačila
plač po ZSPJS in pred začetkom uporabe tega pravilnika, in javnim uslužbencem,
ki so že dosegli najvišje število napredovanj, ki jih je bilo možno doseči po
teh predpisih, se napredovalno obdobje z dnem začetka uporabe tega pravilnika
ne prekine.
(2) Za javne uslužbence iz prvega odstavka
tega člena, ki izpolnijo pogoj 3 let od zadnjega napredovanja do 30. 11. 2008,
se izpolnjevanje pogojev za napredovanje preverja po Pravilniku o napredovanju
in nagrajevanju v Uradu predsednika republike (Številka: 999-16-5/06 z dne 30.
8. 2006 s spremembami). Ti javni uslužbenci napredujejo s 1. 12. 2008.
(3) Javni uslužbenci, ki so pravico do
napredovanja pridobili na podlagi ZSPJS, lahko prvič napredujejo po pridobitvi
treh ocen po postopku iz tega pravilnika. Ti javni uslužbenci so:
-       
javni uslužbenci, ki so bili na dan prevedbe na delovnih mestih,
določenih po 65. členu Zakona o delavcih v državnih organih (Uradni list RS,
št. 15/1990 s spremembami)
-       
javni uslužbenci, ki niso imeli zahtevane stopnje strokovne izobrazbe za
delovno mesto, na katerega so bili razporejeni.
Prvo oceno po tem pravilniku pridobijo v
letu 2009 za leto 2008.
(4) V letu 2009 se za leto 2008 ocenijo na
podlagi določb tega pravilnika vsi javni uslužbenci, razen tistih, ki so
napredovali s 1. 12. 2008.
Javni uslužbenci, ki so napredovali s 1.
12. 2008, se ocenijo v skladu s tem pravilnikom v letu 2010 za leto 2009.
(5) Najkasneje do 15. 3. 2009 se za vse
javne uslužbence,razen za tiste, ki so napredovali s 1. 12. 2008, ugotovi
izpolnjevanje pogojev za napredovanje in določi ocena generalnega sekretarja ter
pretečeno napredovalno obdobje v skladu s predpisi, ki so se uporabljali do
začetka izplačila plač po ZSPJS.
(6) Javnim uslužbencem iz petega odstavka
tega člena se na podlagi ugotovitev iz prejšnjega odstavka tega člena določijo
ocene, in sicer:
a)    
če bi javni uslužbenec na podlagi predpisov, ki
so se uporabljali do začetka izplačila plač po ZSPJS, imel pravico napredovati:
- 
za en plačni razred, se mu za posamezno pretečeno leto napredovalnega
obdobja določi ocena odlično,
b)    
če ne izpolnjuje pogojev za napredovanje, se
javnemu uslužbencu za posamezno pretečeno leto napredovalnega obdobja določi
ocena dobro.
(7) Ocene, določene v skladu s prejšnjim
odstavkom (to je za leto 2006 in 2007), se vpišejo v evidenčni list (Priloga
IV, ki je sestavni del tega pravilnika). Ocena, pridobljena za leto 2008 na
podlagi določil 4. in 5. člena tega pravilnika, se vpiše v ocenjevalni list, ki
je Priloga I tega pravilnika.
(8) Javnim uslužbencem, ki v letu 2010
izpolnijo pogoje za napredovanje, se na podlagi 6. odstavka tega člena za leto 2007
določi ocena in vpiše v evidenčni list, ki je Priloga IV tega pravilnika.
Ocena, pridobljena za leto 2008 in 2009 v skladu s 4. in 5. členom tega
pravilnika, se vpiše v ocenjevalni list, ki je Priloga I tega pravilnika.
(9) Javni uslužbenec, ki v letih 2009 in
2010 izpolni pogoje za napredovanje, določene v 4. in 5. členu tega pravilnika,
lahko napreduje v skladu s tem pravilnikom, če v tekočem letu izpolni pogoj
treh let od zadnjega napredovanja.
(10) V primeru, ko ocene javnega
uslužbenca, ki jih je pridobil na podlagi ocenjevanja po določbah Zakona o
javnih uslužbencih, in ocene, pridobljene v skladu z šestim odstavkom tega
člena, niso enake, se upošteva ocena, ki je za javnega uslužbenca ugodnejša.
10. člen
Na podlagi tega pravilnika lahko javni
uslužbenci napredujejo samo za razliko med plačnim razredom, doseženim s prevedbo,
in najvišjim plačnim razredom istega delovnega mesta oziroma naziva, ki ga je mogoče
doseči z napredovanjem.
11. člen
Ta pravilnik začne veljati naslednji dan po
objavi v Uradnem listu Republike Slovenije, hkrati pa preneha veljati Pravilnik
o napredovanju in nagrajevanju zaposlenih na Uradu predsednika Republike
Slovenije (Številka: 999-16-5/06 z dne 30. 8. 2006 in z dne 30. 11. 2006).«.

Pravilnik o spremembah Pravilnika o napredovanju javnih uslužbencev v plačne razrede
(Uradni list RS, št. 12/15) določa:
»3. člen
Ostale določbe Pravilnika o napredovanju
javnih uslužbencev v plačne razrede (Št. 015-01-4/2008 z dne 17. 10.
2008), ki jih ta Pravilnik o spremembah Pravilnika o napredovanju javnih
uslužbencev v plačne razrede ne spreminja, ostanejo nespremenjene.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
4. člen
Ta Pravilnik o spremembah Pravilnika o
napredovanju javnih uslužbencev v plačne razrede, prične veljati naslednji dan
po objavi v Uradnem listu Republike Slovenije.
Spremembe se objavijo med Akti Urada
predsednika Republike Slovenije.«.

Pravilnik o spremembi Pravilnika o
napredovanju javnih uslužbencev v plačne razrede (Uradni list RS, št. 12/19) določa:
»2. člen
Ostale določbe Pravilnika o napredovanju
javnih uslužbencev v plačne razrede št. 015-01-4/2008 z dne 17. 10. 2008 s
spremembami, ki jih ta Pravilnik o spremembah Pravilnika o napredovanju javnih
uslužbencev v plačne razrede ne spreminja, ostanejo nespremenjene.«;
ter vsebuje naslednjo končno določbo:
»3. člen
Ta Pravilnik o spremembah Pravilnika o
napredovanju javnih uslužbencev v plačne razrede, prične veljati naslednji dan
po objavi v Uradnem listu Republike Slovenije.
Spremembe se objavijo med Akti Urada
predsednika Republike Slovenije.«.

Pravilnik
o spremembah Pravilnika o napredovanju javnih uslužbencev v plačne razrede
(Uradni list RS, št. 38/22)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(1) Postopek
preverjanja izpolnjevanja pogojev za napredovanje v letu 2021, ki je bil
izveden na podlagi Pravilnika o napredovanju javnih uslužbencev v plačne
razrede (Uradni list št. 110/08 s
spremembami) se za javne uslužbence, ki jim je napredovalno obdobje začelo teči
v letu 2018 od vključno 2. aprila do
vključno 1. decembra 2018, izvede ponovno
ob upoštevanju spremenjenih 5., 7. in 8. člena
pravilnika.
(2) Pri
postopku preverjanja izpolnjevanja pogojev za napredovanje v letu 2021 za javne
uslužbence iz prejšnjega odstavka se upoštevajo veljavne ocene delovne
uspešnosti javnih uslužbencev za leto 2020.
5. člen
Ta Pravilnik o spremembah Pravilnika o
napredovanju javnih uslužbencev v plačne razrede začne veljati 15. dan po
objavi v Uradnem listu Republike Slovenije.
Spremembe se objavijo med Akti Urada
predsednika Republike Slovenije.«.