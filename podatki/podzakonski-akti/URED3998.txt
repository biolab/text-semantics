I. SPLOŠNA DOLOČBA
1. člen
Ta uredba predpisuje policijsko uniformo, položajne in druge
oznake na uniformi ter simbole policije.
II. POLICIJSKA UNIFORMA
2. člen
Policijska uniforma je zimska, poletna, delovna, slovesna
uniforma in uniforma specialne enote. Za opravljanje posameznih nalog pa so
posebne vrste uniforme: maskirna, planinska, smučarska, motoristična, pomorska,
letalska, konjeniška in kolesarska.
Položajne in druge oznake na uniformi ter dopolnilni deli so
sestavni del uniforme.
Posamezne dele različnih vrst uniforme policisti lahko
dopolnjujejo ali kombinirajo glede na vremenske razmere ter vrste in čas
opravljanja nalog.
Določbe za policiste v tej uredbi veljajo tudi za policistke.
1. Zimska uniforma
3. člen
Zimsko uniformo sestavljajo: zimska vetrovka, pulover ali
suknjič, hlače, srajca z dolgimi rokavi, usnjene rokavice, nogavice, dokolenke
in čevlji. Uniformirani policisti, člani širšega kolegija generalnega
direktorja policije, nosijo prehodni plašč.
Vetrovka je temnomodra ali rumena odsevna, hlače so temnosive
z všitim temnomodrim trakom v stranskem robu, srajca je svetlomodra, rokavice
in čevlji so črni, prehodni plašč in drugi deli zimske uniforme pa so
temnomodri.
2. Poletna uniforma
4. člen
Poletno uniformo sestavljajo: poletna vetrovka, pulover,
hlače, srajca s kratkimi rokavi, poletna čepica, nogavice in čevlji.
Hlače so temnosive z všitim temnomodrim trakom v stranskem
robu, srajca je svetlomodra, čevlji so črni, drugi deli poletne uniforme pa so
temnomodri.
5. člen
K zimski in poletni uniformi spadajo kapa s ščitnikom,
kravata, za policistke pa tudi hlačne nogavice ali dokolenke. Vsi deli so temno
modri.
Gumbi na suknjičih, vetrovkah in kapah s ščitnikom so zlato
rumeni.
3. Delovna uniforma
6. člen
Delovno uniformo sestavljajo: delovna vetrovka in hlače ali
kombinezon, srajca z dolgimi rokavi ali puli, majica s kratkimi rokavi,
planinska kapa ali poletna čepica in terenski čevlji.
Terenski čevlji so črni, drugi deli pa so temnosivi.
4. Uniforma specialne enote
7. člen
Uniformo specialne enote sestavljajo: baretka, volnena kapa
SE, čepica SE in trak za ušesa, puhovka, vetrovka, jopa, poletna majica s
kratkimi in dolgimi rokavi, zimska majica z dolgimi rokavi in puli, dežna
vetrovka in dežne hlače, poletna in zimska podmajica in podhlače, poletne in
zimske delovne hlače, puhaste hlače, delovni kombinezon, zaščitne rokavice,
poletni in zimski terenski čevlji.
Vsi deli uniforme so temnosivi ali črni.
5. Slovesna uniforma
8. člen
Slovesno uniformo sestavljajo: slovesen suknjič, srajca z
dolgimi in kratkimi rokavi, slovesna kapa s ščitnikom, kravata ter drugi
posamezni deli zimske ali poletne uniforme. Policistke k slovesni uniformi
nosijo klobuk, namesto hlač pa lahko nosijo krilo. Uniformirani policisti,
člani širšega kolegija generalnega direktorja policije, nosijo slovesne hlače,
ki so temnosive in imajo v stranskem robu všit dvojni temnomoder trak.
Krilo je temnosivo, srajci sta beli, drugi deli pa so
temnomodri.
Slovesno motoristično uniformo sestavljajo: slovesen suknjič,
sive slovesne motoristične hlače, slovesna čelada in rokavice, slovesne vrvice,
kravata ter posamezni deli zimske ali poletne uniforme.
9. člen
K slovesni uniformi policijskega orkestra sodi tudi slovesen
pas z vrvicami.
Pas je zlato rumen z modrim robom, v sredini pa ima trak v
barvah državne zastave. Kovinska sponka je zlato rumena v obliki grba Republike
Slovenije. Zlato rumene so tudi slovesne vrvice.
Policisti specialne enote k slovesni uniformi nosijo
temnomodro baretko.
10. člen
Na slovesnem suknjiču policisti lahko nosijo nadomestni znak
državnih in drugih odlikovanj, priznanj, spominskih znakov in značko združenja
SEVER.
11. člen
Slovesno uniformo lahko policisti po upokojitvi zadržijo.
6. Posebne vrste uniforme
12. člen
Za opravljanje določenih nalog imajo policisti posebne vrste
uniforme, to so:
-       
maskirna uniforma,
-       
planinska uniforma,
-       
smučarska uniforma,
-       
motoristična uniforma,
-       
pomorska uniforma,
-       
letalska uniforma,
-       
konjeniška uniforma,
-       
kolesarska uniforma.
Maskirna uniforma
13. člen
Maskirno uniformo sestavljajo: maskirni klobuk, vetrovka,
majica z dolgimi in kratkimi rokavi, hlače in kombinezon.
Maskirna uniforma je bela ali glede na potrebe v različnih
barvnih odtenkih.
Planinska uniforma
14. člen
Planinsko uniformo sestavljajo: planinska vetrovka, planinske
in vetrne hlače, dežna pelerina, jopa, puli, majica s kratkimi rokavi, poletna
in zimska podmajica in podhlače, volnena kapa, zimska čepica, zaščitne in
smučarske rokavice, dokolenke, zimski in poletni planinski čevlji ter turni
smučarski čevlji.
Čevlji so različnih barv, drugi deli pa so temnomodri ali
temnosivi.
Smučarska uniforma
15. člen
Smučarsko uniformo sestavljajo: planinska vetrovka, planinske
in vetrne hlače, puli, zimska čepica, volnena kapa, smučarska čelada, smučarske
rokavice in smučarski čevlji.
Čevlji so različnih barv, drugi deli pa so temnomodri ali
temnosivi.
Motoristična uniforma
16. člen
Motoristično uniformo sestavljajo: motoristični kombinezon,
puli, majica s kratkimi rokavi, motoristična čelada, poletna čepica,
motoristične rokavice in motoristični škornji.
Motoristični kombinezon je temnomoder ali siv, puli in majica
sta temnomodra. Škornji in rokavice so črni, čelada pa je bela z modrimi
črtami.
Pomorska uniforma
17. člen
Pomorsko uniformo sestavljajo: pomorska vetrovka, pomorski
zaščitni komplet, enodelni in dvodelni kombinezon, kratke hlače, majica s
kratkimi rokavi, puli, poletna in zimska čepica, rokavice ter poletni in zimski
čevlji.
Rokavice in čevlji so črni, vetrovka in rešilni brezrokavnik
sta rumena odsevna, puli je siv, drugi deli uniforme pa so temnomodri.
Letalska uniforma
18. člen
Letalsko uniformo sestavljajo: planinska vetrovka, enodelni
in dvodelni kombinezon, majica s kratkimi rokavi, puli, letalska čelada,
poletna in zimska čepica, letalske rokavice ter letalski čevlji.
Rokavice in čevlji so črni, drugi deli uniforme pa so
temnomodri ali temnosivi.
Konjeniška uniforma
19. člen
Konjeniško uniformo sestavljajo: jopič, dežni plašč, zimske
in poletne jahalne hlače, jahalna čelada, poletne in zimske jahalne rokavice
ter zimski in poletni jahalni škornji.
Hlače so temno sive, rokavice in škornji so črni, drugi deli
uniforme pa so temnomodri.
Kolesarska uniforma
20. člen
Kolesarsko uniformo sestavljajo: kolesarska čelada, majica s
kratkimi rokavi, kratke in dolge kolesarske hlače, kolesarske rokavice ter
kolesarski čevlji.
Rokavice in čevlji so črni, drugi deli pa so temnomodri.
7. Dopolnilni deli uniforme
21. člen
K vsem vrstam uniforme policisti nosijo tudi različne
dopolnilne dele uniforme.
22. člen
Dopolnilni deli uniforme so: odsevni, rešilni in letalski
brezrokavnik, dežna pelerina, dežni motoristični komplet, dežna vetrovka in
dežne hlače, ogrevalni jopič, podobleka, negorljiv komplet, čelade, podkapa,
volnena kapa, zimska čepica, šal, gamaše, zaščitne rokavice, službeni pas in
službene torbice, hlačni pas, piščalka z vrvico, gamaše in gumijasti škornji.
Letalski brezrokavnik, dežni motoristični komplet, dežna
pelerina, dežna vetrovka in dežne hlače, zimska čepica, volnena kapa, podkapa,
šal in zaščitne rokavice so temnomodri, negorljiv komplet pa je temnomoder ali
črn.
Odsevni brezrokavnik je rumen, rešilni brezrokavnik je
oranžen ali rumen, službeni in hlačni pas ter vse službene torbice so črni,
drugi dopolnilni deli uniforme pa so različnih barv.
23. člen
Minister za notranje zadeve lahko na predlog generalnega
direktorja policije predpiše tudi druge dopolnilne dele uniforme.
III. POLOŽAJNE OZNAKE NA UNIFORMI
1. Položajne oznake
24. člen
Na uniformi policisti nosijo te položajne oznake:
-       
policist IV,
-       
policist III,
-       
policist II,
-       
policist I,
-       
policijski inšpektor IV,
-       
policijski inšpektor III,
-       
policijski inšpektor II,
-       
policijski inšpektor I,
-       
policijski svetnik IV,
-       
policijski svetnik III,
-       
policijski svetnik II,
-       
policijski svetnik I,
-       
namestnik generalnega direktorja policije, in
-       
generalni direktor policije,
Policist na uniformi lahko nosi le tisto položajno oznako, ki
je za njegovo delovno mesto določena v aktu, ki predpisuje organizacijo in
sistemizacijo.
25. člen
Posebne položajne oznake so:
-       
študent višje policijske šole,
-       
pomožni policist, in
-       
kandidat za policista.
2. Oblika položajnih oznak
26. člen
Položajni oznaki policista IV in policijskega inšpektorja IV
sestavlja ena zvezdica, položajni oznaki policista III in policijskega
inšpektorja III sestavljata dve zvezdici, položajni oznaki policista II in
policijskega inšpektorja II sestavljajo tri zvezdice, položajni oznaki
policista I in policijskega inšpektorja I pa štiri zvezdice.
Položajno oznako policijskega svetnika IV sestavljata simbol
Triglava in ena zvezdica, položajno oznako policijskega svetnika III sestavljajo
simbol Triglava in dve zvezdici, položajno oznako policijskega svetnika II
sestavljajo simbol Triglava in tri zvezdice, položajno oznako policijskega
svetnika I pa sestavljajo simbol Triglava in štiri zvezdice.
Položajno oznako namestnika generalnega direktorja policije
sestavljajo venec oljčnih listov, simbol Triglava in ena zvezdica, položajno
oznako generalnega direktorja policije pa venec oljčnih listov, simbol Triglava
in dve zvezdici.
Položajno oznako študenta višje policijske šole sestavljajo
tri zvezdice, položajno oznako pomožnega policista dve zvezdici, položajno
oznako kandidata za policista pa ena zvezdica.
27. člen
Podlaga za položajne oznake je temno modra tkanina z vezeno
obrobo.
Zvezdice položajnih oznak so vezene, šestkrake in zlato rumene
barve, posebne položajne oznake pa so bele. Vezena in zlato rumena sta tudi
venec oljčnih listov in stiliziran simbol Triglava.
Položajne oznake od generalnega direktorja policije do
vključno policijskega inšpektorja IV imajo zlato rumeno obrobo, druge pa imajo
modro obrobo.
28. člen
Vse obrobe in všitki na kapah s ščitniki so enaki kot obrobe
na položajnih oznakah.
Podbradniki na kapah s ščitnikom za policiste s položajnimi
oznakami od policijskega inšpektorja IV do vključno policijskega inšpektorja I
so iz modrega traku, v sredini pa je vezena zlato rumena črta v obliki puščice.
Podbradniki na kapah za policiste s položajnimi oznakami od policijskega
svetnika IV do generalnega direktorja policije so iz modrega traku, na katerem
je v sredini pikčasto vezena širša zlato rumena črta, na obeh robovih pa
pikčasto vezena ozka zlato rumena črta.
Na ščitnikih kap namestnika generalnega direktorja policije
in generalnega direktorja policije je še dodatna zlato rumena obroba iz
stiliziranih oljčnih listov.
Podbradniki na kapah s ščitniki drugih policistov so srebrne
barve.
IV. DRUGE OZNAKE NA UNIFORMI
29. člen
Ploščica za identifikacijsko oznako je zlato rumena, napis na
njej je temnomoder. Identifikacijska oznaka v obliki našitka je temnomodra z
vezenim zlato rumenim napisom.
Našitek z zlato rumenim vezenim napisom POLICIJA je
temnomoder in pravokotne oblike. Velikost našitka in črk je odvisna od vrste
oblačila.
Našitek z zlato rumenim vezenim napisom VETERAN je temnomoder
in polkrožne oblike.
Med opravljanjem nalog v tujini so na uniformi tudi našitek v
podobi zastave Republike Slovenije, temnomoder našitek z zlato rumenim vezenim
napisom SLOVENIJA in oznaka mednarodne organizacije.
V. SIMBOLI POLICIJE
30. člen
Simboli policije so:
-       
zastava policije,
-       
značka policije na pokrivalih uniforme,
-       
znak policije,
-       
znak uniformirane policije,
-       
znak kriminalistične policije,
-       
znak operativno-komunikacijskih centrov,
-       
znak urada za varnost in zaščito,
-       
znak specialne enote,
-       
znak policijske akademije,
-       
znak urada za informatiko in telekomunikacije ter
-       
znak splošnih, spremljajočih in servisnih dejavnosti.
31. člen
Znaki in značka simbolov policije so lahko kovinski
tridimenzionalni, tiskani, vezeni ali tkani.
32. člen
Ne glede na določbe te uredbe se v specialni enoti lahko
uporablja podlaga za znake v barvah delovne ali maskirne uniforme, znak
policije, značka policije na pokrivalih, znak specialne enote, identifikacijski
našitek ter našitek z napisom VETERAN pa v sivih in črnih odtenkih.
Zastava policije
33. člen
Zastava policije je geometrijsko, likovno in barvno enaka,
kot je državna zastava, le da je brez državnega grba. Na sredini zastave je
znak policije iz 35. člena te uredbe, širok četrtino dolžine zastave,
obrobljena pa je z zlato rumenim trakom.
Na vrhu droga je kovinski državni grb zlato rumene barve. Pod
vrhom droga je pripet temnomoder trak z obrobo zlato rumene barve in državnim
grbom na zgornjem delu, vzdolž traku pa je zlato rumen napis REPUBLIKA
SLOVENIJA.
Značka policije na pokrivalih uniforme
34. člen
Osnova značke policije na pokrivalih uniforme je nepravilni
šestkotnik, oblikovan v stilizirane žarke. Osnovo oziroma žarke prekriva rob
ščita, v sredini katerega je obris Slovenije, razdeljen na tri poševna polja.
Osnova, ščit in stiliziran obris Slovenije so zlato rumeni,
polja v sredini pa so v barvah zastave Republike Slovenije, in sicer od leve
proti desni: bela, modra in rdeča.
Znak policije
35. člen
Znak policije je pravilni šestkotnik z vrisanim krogom
temnomodre barve. Med krogom in robom šestkotnika so stilizirani žarki zlato
rumene barve. V krogu je grb Republike Slovenije, ki ima spodaj na obeh straneh
po tri stilizirane zelene lipove liste. Nad grbom je v polkrogu v prvi vrsti
napis MINISTRSTVO, v drugi vrsti ZA NOTRANJE ZADEVE, pod grbom pa je napis
POLICIJA. Vsi napisi so zlato rumene barve.
Znak uniformirane policije
36. člen
Znak uniformirane policije ima obliko ščita. Na zgornjem delu
je napis POLICIJA, pod njim pa manjši ščit, na katerem sta stilizirana Triglav
in morje. Osnova ščita, notranji rob in napis POLICIJA so temnomodri, zunanji
rob ščita, širši zgornji rob in stiliziran Triglav so zlato rumeni, stilizirano
morje pa je v barvah zastave Republike Slovenije.
Znak kriminalistične policije
37. člen
Znak kriminalistične policije ima za osnovo osmerokotnik z
vrisano elipso. Zgornjo in stranski površini med osmerokotnikom in elipso
zapolnjujejo stilizirani žarki, na spodnjem delu pa je belo polkrožno polje z
napisom KRIMINALISTIČNA POLICIJA.
V elipsi sta stilizirana Triglav in tehtnica, pod katero je
stilizirana zastava Republike Slovenije. Osnovna barva polja znotraj elipse je
zelena, rob polkrožnega polja, tehtnica, napis in žarki pa so zlato rumene
barve.
Znak operativno-komunikacijskih centrov
38. člen
Znak operativno-komunikacijskih centrov ima obliko ščita. V
zgornjem delu je napis POLICIJA, pod njim pa manjši ščit, v katerem je
enakostranični trikotnik s stilizirano tehtnico in simbolom radijskega signala
– stilizirano strelo v sredini. Pod enakostraničnim trikotnikom je napis OKC.
Osnova ščita, notranji rob in napis POLICIJA so temnomodre barve, zunanji rob
ščita, širši zgornji rob, rob trikotnika, tehtnica, strela in napis OKC pa so
zlato rumene barve.
Znak urada za varnost in zaščito
39. člen
Znak urada za varnost in zaščito ima za osnovo ovalen ščit z
vrisano elipso. Z desne in leve zunanje strani oval dopolnjuje po deset
stiliziranih žarkov v obliki meča, na obeh robovih med ovalom in elipso pa je
po enajst stiliziranih lipovih listov. Na vrhu ščita je napis POLICIJA. V
elipsi je stiliziran globus, ki se pod kotom 45 stopinj deli v dve polovici.
Leva, belo-modro-rdeča polovica simbolizira zastavo Republike Slovenije, desna,
svetlomodra polovica pa simbolizira projekcijo zemlje z vzporedniki in
poldnevniki. Za globusom sta stilizirana meča, ki se križata pod kotom 90
stopinj, med mečema je stilizirana plamenica. Na spodnjem delu ščita je
polkrožno polje z napisom VARNOST IN ZAŠČITA. Osnova ščita je črne barve, rob
polkrožnega polja, žarki, lipovi listi, meča, plamenica in napisi pa so zlato
rumene barve.
Znak specialne enote
40. člen
Znak specialne enote ima obliko ščita. V zgornjem delu je
napis SPECIALNA ENOTA, pod njim pa je stilizirana podoba karantanskega
panterja. Osnova ščita je črna, obroba in napis sta zlato rumena, panter na
našitku pa je rdeč.
Znak policijske akademije
41. člen
Znak policijske akademije ima obliko ščita. V zgornjem delu
je napis POLICIJA, pod njim pa manjši ščit, v katerem je odprta knjiga, čez
katero je poševno položeno pavje pero. Osnova ščita, notranji rob in napis
POLICIJA so temnomodre barve, listi knjige so beli, zunanji rob ščita, širši
zgornji rob, robovi knjige in pavje pero so zlato rumene barve, stilizirane
črke na listih knjige so na našitku temnomodre, če je znak kovinski, pa zlato
rumene barve.
Znak urada za informatiko in telekomunikacije
42. člen
Znak urada za informatiko in telekomunikacije ima obliko
ščita. V zgornjem delu je napis POLICIJA, pod njim pa manjši ščit, v katerem je
pravokotnik, razdeljen na dve polovici, v njem pa je stiliziran znak
elektromagnetnega nihaja. Pod pravokotnikom je zelen napis ITS (informacijski
in telekomunikacijski sistem). Leva polovica pravokotnika in desna polovica
nihaja sta bele barve, desna polovica pravokotnika in leva polovica nihaja pa
zelene barve.
Znak splošnih, spremljajočih in servisnih dejavnosti
43. člen
Znak splošnih, spremljajočih in servisnih dejavnosti ima
obliko ščita. V zgornjem delu je napis POLICIJA, pod njim pa manjši ščit, v
katerem je šestkotno jedro z vrisanim krogom. Jedro obdaja šest krožno
prepletenih puščic. Osnova ščita, notranji rob, napis POLICIJA in tri puščice
so temnomodre barve, tri puščice so zlato rumene, šestkotnik s krogom pa je
bele barve.
VI. NOŠENJE POLOŽAJNIH OZNAK, SIMBOLOV POLICIJE IN DRUGIH
OZNAK NA UNIFORMI
44. člen
Položajne oznake policisti nosijo na zgornjih delih uniforme
na ramenih. Na vetrovki (razen na poletni, delovni, maskirni in puhasti) pa na
traku na levi strani v višini prsi.
45. člen
Policisti nosijo na levem rokavu uniforme znak policije, na
desnem rokavu uniforme znak uniformirane policije, na pokrivalih pa značko
uniformirane policije.
Na uniformi specialne enote je na desnem rokavu namesto znaka
uniformirane policije znak specialne enote.
46. člen
Nad levim žepom ali na njem ali na levi strani zgornjih delov
uniforme policisti nosijo našitek z napisom POLICIJA.
Na desni strani zgornjih delov uniforme v višini napisa
POLICIJA morajo policisti nositi identifikacijsko oznako, ki vsebuje osebno ime
ali številko.
Na katerih delovnih mestih ali pri katerih nalogah policistom
identifikacijske oznake z osebnim imenom ni treba nositi, je določeno v
posebnem aktu, ki ga izda generalni direktor policije.
47. člen
Aktivni in upokojeni policisti, ki jim je priznan status
veterana, lahko pod znakom Policije na levem rokavu slovesnega suknjiča nosijo
tudi našitek z vezenim napisom VETERAN.
Upokojeni policisti na desni strani vrhnjih delov uniforme
namesto imena nosijo ploščico z napisom UPOKOJEN POLICIST.
48. člen
Policisti med opravljanjem nalog v tujini na predpisanem
mestu zgornjih delov uniforme nosijo tudi oznako mednarodne organizacije, nad
znakom uniformirane Policije na desnem rokavu našitek – zastavo Republike
Slovenije, na levem rokavu nad znakom Policije pa našitek z napisom SLOVENIJA.
VII. PREHODNE IN KONČNE DOLOČBE
49. člen
Geometrijska in likovna pravila za oblikovanje položajnih in
drugih oznak ter simbolov policije so sestavni del te uredbe in so objavljena
skupaj z njo.
50. člen
Policijsko uniformo in simbole policije je treba uskladiti z
določbami te uredbe v treh letih, položajne oznake pa v enem letu po njeni
uveljavitvi.
51. člen
Z dnem, ko začne veljati ta uredba, preneha veljati Uredba o
uniformi, položajnih oznakah in simbolih policije (Uradni list RS, št. 61/00),
uporablja pa se do uskladitve iz prejšnjega člena.
52. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00717-4/2006/5
Ljubljana, dne 20. aprila 2006
EVA 2006-1711-0010
Vlada Republike Slovenije
Janez Janša l.r.
Predsednik

Priloga:
Geometrijska in likovna pravila za oblikovanje položajnih in drugih oznak ter
simbolov policije