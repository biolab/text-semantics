1. člen
(predmet sklepa)
Ta sklep določa podrobnejšo vsebino
povzetka letnega poročila pokojninskega sklada, oblikovanega kot kritni sklad
(v nadaljnjem besedilu: kritni sklad) ter skupine kritnih skladov.
2. člen
(vsebina povzetka letnega poročila)
(1) Povzetek letnega poročila mora
vsebovati:
1.     
računovodske izkaze kritnega sklada oziroma skupine kritnih skladov, in
sicer bilanco stanja, izkaz poslovnega izida in izkaz pripisa dobička;
2.     
dodatna pojasnila.
(2) Povzetek letnega poročila mora
revidirati pooblaščeni revizor v skladu z zakonom, ki ureja revidiranje.
Revizorjevo poročilo o povzetku letnega poročila je obvezna priloga povzetka
letnega poročila.
(3) V primeru skupine kritnih skladov
računovodski izkazi iz 1. točke prvega odstavka vsebujejo zbirne računovodske
izkaze za skupino kritnih skladov in računovodske izkaze za posamezen kritni
sklad iz skupine kritnih skladov.
3. člen
(revizorjevo poročilo o povzetku
računovodskih izkazov)
Revizorjevo poročilo o povzetkih
računovodskih izkazov mora biti pripravljeno v skladu s pravili revidiranja iz
4. člena Zakona o revidiranju (Uradni list RS, št. 65/08 in 63/13 – ZS‑K).
4. člen
(računovodski izkazi)
(1) Računovodski izkazi v povzetku
letnega poročila morajo biti pripravljeni po shemah iz Priloge 1 tega sklepa.
(2) Postavke bilance stanja se
izkazujejo v dveh stolpcih, pri čemer se v prvem stolpcu prikažejo podatki na
zadnji dan poslovnega leta, v drugem stolpcu pa podatki na zadnji dan
predhodnega poslovnega leta.
(3) V izkazu poslovnega izida se
postavke izkazujejo v dveh stolpcih, pri čemer se v prvem stolpcu prikažejo
podatki tekočega poslovnega leta, v drugem stolpcu pa podatki predhodnega
poslovnega leta.
5. člen
(dodatna pojasnila)
Dodatna pojasnila iz 3. točke prvega
odstavka 2. člena obsegajo:
-       
navedbo in opis najpomembnejših dogodkov, ki so vplivali na poslovanje
in rezultate poslovanja kritnega sklada v poslovnem letu;
-       
prikaz obrestne mere, izražene v odstotkih, ki jo je upravljavec
upošteval v izračunu sorazmernega deleža člana v donosu kritnega sklada na
letnem nivoju in prikaz deleža rezervacij, ki še niso pripisane članu,
izraženega kot odstotek zavarovalno‑tehničnih rezervacij, namenjenih za
zajamčeno izplačilo za vsak kritni sklad, če upravljavec kritnega sklada (v
nadaljnjem besedilu: upravljavec) izračunava odkupno vrednost police
prostovoljnega dodatnega pokojninskega zavarovanja na podlagi sorazmernega
deleža zavarovanca v donosu kritnega sklada,
-       
prikaz vrednosti enote premoženja na začetku poslovnega leta, vrednosti
enote premoženja na koncu poslovnega leta ter odstotek spremembe v poslovnem
letu za vsak kritni sklad, če upravljavec izračunava odkupno vrednost police
prostovoljnega dodatnega pokojninskega zavarovanja z uporabo enot premoženja
kritnega sklada.
6. člen
(obvestilo o objavi)
Upravljavec v osmih dneh od objave pisno
obvesti Agencijo za zavarovalni nadzor o mestu objave povzetka letnega
poročila.

Priloga
1: Povzetek letnega poročila (računovodski izkazi)

Sklep o povzetku letnega poročila
pokojninskega sklada, oblikovanega kot kritni sklad ter skupine kritnih skladov
(Uradni list RS, št. 79/13) vsebuje naslednjo prehodno in
končno določbo:
»7. člen
(prehodna
določba)
Povzetek letnega poročila kritnega sklada
oziroma skupine kritnih skladov mora upravljavec v skladu s tem sklepom prvič
objaviti za poslovno leto 2013.
8. člen
(začetek
veljavnosti in uporabe)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
povzetku letnega poročila pokojninskega sklada, oblikovanega kot kritni sklad
ter skupine kritnih skladov (Uradni list RS, št. 27/18) vsebuje naslednjo prehodno in
končno določbo:
»3. člen
Povzetek letnega poročila kritnega sklada
oziroma skupine kritnih skladov mora upravljavec prvič objaviti v skladu s tem
sklepom za poslovno leto 2018.
4. člen
Ta sklep začne veljati petnajsti dan po
objavi v Uradnem listu Republike Slovenije.«.