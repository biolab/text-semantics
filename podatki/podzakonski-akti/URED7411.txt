I. SPLOŠNE DOLOČBE
1. člen
(vsebina uredbe)
(1) Ta uredba določa predmet, pravice in obveznosti
javnega in zasebnega partnerja ter uporabnikov objekta, postopek izbire
zasebnega partnerja in druge sestavine razmerja javno-zasebnega partnerstva za
izvedbo projekta »Celostna energetska prenova stavbe z več upravljavci (Šmarje
pri Jelšah) po principu JZP«.
(2) Ta uredba je koncesijski akt za izvedbo projekta iz
prejšnjega odstavka.
2. člen
(opredelitev izrazov)
(1) Izrazi, opredeljeni v tej uredbi, pomenijo:
a)    
»javni partner« oziroma »koncedent« je Republika Slovenija;
b)    
»zasebni partner« oziroma »koncesionar« je fizična ali pravna oseba, ki
je izbrana kot izvajalec javno-zasebnega partnerstva;
c)    
»uporabniki objekta« so osebe javnega prava, ki za izvajanje javne
dejavnosti uporabljajo objekt, ki je opredeljen v 5. členu te uredbe;
č)    »koncesionirana dejavnost« je dejavnost, ki se jo v skladu s
predmetom koncesije, opredeljenim v 4. členu te uredbe, s koncesijsko pogodbo
zaveže opravljati koncesionar;
d)    
»pogodbeno zagotavljanje prihrankov energije« je pogodbeni dogovor med
koncedentom, koncesionarjem in uporabniki objekta za izboljšanje energetske
učinkovitosti, ki se preverja in spremlja v celotnem obdobju trajanja
koncesijske pogodbe in v okviru katerega se naložbe v ukrep plačujejo
sorazmerno s stopnjo izboljšanja energetske učinkovitosti, dogovorjeno s
koncesijsko pogodbo oziroma drugim pogodbeno dogovorjenim merilom za energetsko
učinkovitost (npr. finančni prihranki, stopnja udobja itd.).
(2) Izrazi, uporabljeni v tej uredbi, pomenijo enako,
kot je določeno v Zakonu o javno-zasebnem partnerstvu (Uradni list RS, št.
127/06), v Energetskem zakonu (Uradni list RS, št. 17/14 in 81/15) ter
predpisih in drugih aktih, izdanih na njuni podlagi.
II. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBENEGA PARTNERSTVA
3. člen
(vrsta javno-zasebnega partnerstva)
Javno-zasebno partnerstvo se izvaja v obliki koncesijskega
javno-zasebnega partnerstva, pri čemer gre za koncesijo storitev.
4. člen
(predmet koncesije)
(1) Predmet koncesije je izvajanje storitev energetskega
pogodbeništva po načelu pogodbenega zagotavljanja prihrankov energije v objektu
iz 5. člena te uredbe.
(2) Predmet koncesije je lahko poleg pogodbenega
zagotavljanja prihrankov energije tudi pogodbena oskrba z energijo v objektu iz
5. člena te uredbe.
(3) Pogodbena oskrba z energijo je lahko predmet
koncesije le v primeru, če večino tveganj v razmerju med koncedentom in
koncesionarjem prevzema koncesionar ter se javno-zasebno partnerstvo izvaja v
obliki iz prejšnjega člena.
(4) Predmet koncesije koncedent in koncesionar
podrobneje opredelita v koncesijski pogodbi.
5. člen
(območje izvajanja)
(1) Koncesionirana dejavnost se izvaja v objektu
pravosodne in državne uprave v Šmarju pri Jelšah na hišnih številkah Rimska
cesta 4, Rimska cesta 2 in Aškerčev trg 11 v Šmarju pri Jelšah, številka stavbe
444, k. o. 1200 Šmarje pri Jelšah, ki je v skupnem upravljanju Ministrstva za
pravosodje, Ministrstva za notranje zadeve in Ministrstva za javno upravo in v
katerem so naslednji uporabniki:
a)    
Okrajno sodišče Šmarje pri Jelšah,
b)    
Policija, Policijska uprava Celje, Policijska postaja Šmarje pri Jelšah,
c)    
Upravna enota Šmarje pri Jelšah,
č)    Območna geodetska uprava Celje – Geodetska pisarna Šmarje pri
Jelšah,
d)    
Uprava Republike Slovenije za varno hrano, veterinarstvo in varstvo
rastlin,
e)    
Finančni urad Celje – Finančna pisarna Šmarje pri Jelšah.
(2) Za potrebe izvajanja koncesionirane dejavnosti v
objektu iz prejšnjega odstavka se bodo posamezna dela izvajala tudi na objektu
na naslovu Aškerčev trg 12, Šmarje pri Jelšah, kjer je obstoječa kotlovnica
objekta iz prejšnjega odstavka.
(3) Območje izvajanja koncesionirane dejavnosti ostane
enako ne glede na morebitno spremembo zemljiškoknjižnega podatka iz prvega
odstavka tega člena.
6. člen
(čas trajanja)
(1) Začetek in čas trajanja koncesijskega razmerja se
opredelita v koncesijski pogodbi.
(2) Koncesijsko razmerje se sklene za največ 20 let.
(3) Koncesijsko razmerje se v primeru, da:
a)    
koncesionar zaradi ukrepov koncedenta ali drugih ukrepov oblasti
koncesije ni mogel izvajati,
b)    
je to potrebno zaradi dodatnih vlaganj koncesionarja, ki so posledica
zahtev koncedenta ali njegovih ukrepov v javnem interesu, lahko podaljša s
sklenitvijo dodatka h koncesijski pogodbi, vendar upoštevajoč določbo četrtega
odstavka 71. člena Zakona o javno-zasebnem partnerstvu največ za polovico
obdobja, določenega z osnovno koncesijsko pogodbo. Pred sklenitvijo dodatka se
opravijo pogajanja o vseh pomembnih sestavinah razmerja javno-zasebnega partnerstva,
ki jih je treba prilagoditi zaradi okoliščin, navedenih v tem odstavku.
III. FINANCIRANJE
7. člen
(financiranje ukrepov za izboljšanje energetske
učinkovitosti)
(1) Ukrepi za izboljšanje energetske učinkovitosti se
financirajo iz:
a)    
sredstev koncesionarja,
b)    
sredstev koncedenta in
c)    
sredstev evropskih strukturnih ali investicijskih skladov ali drugih
finančnih virov, namenjenih spodbujanju energetskega pogodbeništva s strani
koncedenta ali koncesionarja.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo sredstva koncesionarja biti večinski vir
financiranja.
8. člen
(plačilo za opravljanje koncesionirane dejavnosti)
(1) Koncesionarju za opravljanje koncesionirane
dejavnosti pripada plačilo za doseganje pogodbeno zagotovljenih prihrankov
energije in dodatno plačilo v primeru, če koncesionar preseže pogodbeno
zagotovljene prihranke energije.
(2) Če koncesionar doseže pogodbeno zagotovljene prihranke
energije, mu pripada plačilo v višini pogodbeno dogovorjenega deleža
zajamčenega zneska prihranka energije. Če koncesionar ne doseže pogodbeno
zagotovljenih prihrankov energije, se plačilo za opravljeno storitev zmanjša v
skladu z določili koncesijske pogodbe.
(3) Če so preseženi pogodbeno zagotovljeni prihranki
energije, se presežni prihranek po pogodbeno dogovorjenem delilniku razdeli med
koncedentom oziroma uporabniki objekta in koncesionarjem.
(4) Način plačila za opravljanje koncesionirane dejavnosti
se podrobneje opredeli v okviru postopka javnega razpisa in v koncesijski
pogodbi.
(5) Uporabniki objekta, z izjemo uporabnikov iz točk č),
d) in e) prvega odstavka 5. člena te uredbe, zagotavljajo iz lastnega proračuna
sredstva za plačilo za opravljanje koncesionirane dejavnosti.
(6) Sredstva za plačilo za opravljanje koncesionirane
dejavnosti za uporabnike iz točk č), d) in e) prvega odstavka 5. člena te
uredbe zagotovi ministrstvo, pristojno za javno upravo.
IV. SPLOŠNI POGOJI IZVAJANJA KONCESIJE
9. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
a)    
izvedbo ukrepov za izboljšanje energetske učinkovitosti v objektu,
opredeljenem v 5. členu te uredbe;
b)    
pogodbeno zagotovljene prihranke energije v obliki in obsegu, kot sta
določena v koncesijski pogodbi;
c)    
izvajanje nalog in dejavnosti, ki so neločljivo povezane z obveznostmi
iz točke a) tega odstavka (npr. vodenje evidenc, obveščanje itd.), v obsegu,
kot ga predpisujeta veljavna zakonodaja in koncesijska pogodba;
č)    izvajanje drugih obveznosti, ki so opredeljene v koncesijski
pogodbi.
(2) Koncesionar prevzema v zvezi z izvajanem koncesije
najmanj investicijsko tveganje in tveganje razpoložljivosti.
(3) Koncesionar mora upoštevati in izvajati vse varnostne
ukrepe, potrebne za zagotovitev ravni varnosti v objektu iz 5. člena te uredbe,
na način, kot je predpisan v veljavni zakonodaji, ki ureja varnostne standarde
poslovanja sodišč, ter v veljavnih predpisih in internih aktih Ministrstva za
pravosodje, Ministrstva za notranje zadeve, Policije in Ministrstva za javno
upravo.
(4) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti le na način in iz razlogov, ki jih določajo Zakon o javno-zasebnem
partnerstvu, ta uredba, koncesijska pogodba ali drugi predpis.
10. člen
(obveznosti koncedenta)
Obveznosti koncedenta so zlasti:
a)    
zagotavljati koncesionarju pogoje za opravljanje koncesionirane
dejavnosti na način, kot je opredeljen v koncesijski pogodbi;
b)    
koncesionarju nuditi pomoč pri pridobitvi posameznih pravic, soglasij
ali dovoljenj, ki jih koncesionar ne more pridobiti samostojno ali brez pomoči
koncedenta;
c)    
v skladu z Zakonom o javno-zasebnem partnerstvu in pogoji, določenimi v koncesijski
pogodbi, koncesionarju na nepremičninah, kjer se izvajajo aktivnosti za
uresničitev koncesijske pogodbe, ter na opremi, ki je v lasti koncedenta,
podeliti ustrezne stvarnopravne pravice (npr. služnost, stavbna pravica itd.)
tako, da se koncesionarju omogoči nemoteno izvajanje koncesionirane dejavnosti.
11. člen
(obveznosti uporabnikov objekta)
Uporabniki objekta imajo zlasti dolžnost:
a)    
pristopiti k podpisu koncesijske pogodbe kot sopodpisniki;
b)    
upoštevati navodila koncesionarja in koncedenta in jima omogočiti
opravljanje nalog iz te uredbe in koncesijske pogodbe;
c)    
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentu dostop do vseh prostorov, naprav in
opreme, kjer se opravljajo storitve in naloge iz te uredbe in koncesijske
pogodbe;
č)    prijaviti vsa dejstva, pomembna za izvajanje nalog koncesionarja
in koncedenta, oziroma sporočiti koncesionarju in koncedentu vsako spremembo,
ki bi lahko vplivala na izvajanje nalog;
d)    
obveščati koncedenta o morebitnih kršitvah koncesionarja;
e)    
v skladu z določbami koncesijske pogodbe zagotavljati plačila za
opravljanje koncesionirane dejavnosti, razen uporabnikov iz točk č), d) in e)
prvega odstavka 5. člena te uredbe, ki jim sredstva za plačilo za opravljanje
koncesionirane dejavnosti zagotovi ministrstvo, pristojno za javno upravo.
12. člen
(druge pravice in obveznosti koncedenta, koncesionarja in
uporabnikov objekta)
Druge pravice in obveznosti koncedenta, koncesionarja in
uporabnikov objekta se podrobneje opredelijo v koncesijski pogodbi.
V. POSTOPEK IZBIRE KONCESIONARJA
13. člen
(javni razpis)
(1) Koncedent izbere koncesionarja na podlagi javnega
razpisa, ki ga vodi Ministrstvo za pravosodje in se izvede ob upoštevanju
določb III. dela Zakona o javno-zasebnem partnerstvu.
(2) Objava javnega razpisa mora vsebovati:
a)    
navedbo pravne podlage, vključno s to uredbo;
b)    
predmet javnega razpisa z navedbo, da gre za koncesijo;
c)    
ime in sedež koncedenta;
č)    predmet, vrsto ter obseg in območje koncesije;
d)    
začetek in predvideni čas trajanja koncesije;
e)    
postopek izbire koncesionarja;
f)     
pogoje za dostop do razpisne dokumentacije;
g)    
kraj in rok za predložitev vlog, pogoje za njihovo predložitev;
h)    
zahteve glede vsebine vlog;
i)      
pogoje, ki jih morajo kandidati izpolnjevati, in dokazila o njihovem
izpolnjevanju;
j)      
pogoje za predložitev skupne vloge;
k)    
merila za izbiro najugodnejšega kandidata;
l)      
naslov, prostor, datum in uro odpiranja vlog;
m)   
rok, v katerem so kandidati obveščeni o izidu javnega razpisa;
n)    
druge podatke, zahtevane v skladu z veljavno zakonodajo.
(3) V postopku izbire se morajo preveriti najmanj
ekonomska, finančna ter tehnična in kadrovska sposobnost vlagateljev. Za ta namen
mora koncedent v javni razpis vključiti najmanj pogoje, ki zagotavljajo, da:
a)    
je koncesionar registriran za opravljanje dejavnosti, ki je predmet
koncesije,
b)    
ima koncesionar ustrezne reference s področja predmeta koncesije,
c)    
ima koncesionar zagotovljen dostop do finančnih sredstev za izvedbo
celotnega projekta javno-zasebnega partnerstva.
(4) Pri izbiri koncesionarja se morajo upoštevati
naslednja merila po padajočem zaporedju njihove pomembnosti:
a)    
višina prihrankov,
b)    
obseg ponujenih ukrepov,
c)    
trajanje koncesijskega razmerja,
č)    garancija po poteku razmerja in
d)    
višina investicije.
(5) Druge pogoje in merila ter podrobnejšo vsebino
pogojev in meril za izbiro koncesionarja koncedent določi v razpisni
dokumentaciji za fazo dialoga in ponudbeno fazo.
14. člen
(strokovna komisija)
(1) Strokovno komisijo za izbiro koncesionarja za
izvedbo predmeta koncesije s sklepom imenuje minister, pristojen za pravosodje.
Pred izdajo sklepa morata k sestavi strokovne komisije podati soglasje tudi
minister, pristojen za notranje zadeve, in minister, pristojen za javno upravo.
(2) Strokovna komisija ima predsednika in najmanj tri
člane. Člani strokovne komisije morajo biti predstavnik Ministrstva za
pravosodje, predstavnik Ministrstva za notranje zadeve in predstavnik
Ministrstva za javno upravo. Člani strokovne komisije morajo imeti delovne
izkušnje najmanj z naslednjih delovnih področij: vodenje evropskih projektov,
pravo in ekonomija.
(3) Predsednik in člani strokovne komisije morajo imeti
najmanj prvo stopnjo izobrazbe v skladu z Zakonom o visokem šolstvu (Uradni
list RS, št. 32/12 – uradno prečiščeno besedilo, 40/12 – ZUJF, 57/12 – ZPCP-2D,
109/12 in 85/14) in najmanj dve leti delovnih izkušenj z delovnega področja iz
prejšnjega odstavka, da lahko zagotovijo strokovno vodenje postopka javnega
razpisa.
(4) Strokovna komisija ima lahko tudi zunanje
svetovalce, ki članom strokovne komisije nudijo strokovno-tehnično in pravno
pomoč pri pripravi in vodenju javnega razpisa. Zunanji svetovalci so dolžni
spoštovati določila drugega odstavka 52. člena Zakona o javno-zasebnem
partnerstvu. Zunanje svetovalce s sklepom imenuje minister, pristojen za
pravosodje.
15. člen
(postopek javnega razpisa)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
a)    
faza preverjanja usposobljenosti,
b)    
faza dialoga,
c)    
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere bo ugotovljeno, da izpolnjujejo pogoje iz javnega
razpisa za fazo preverjanja usposobljenosti. Po končanem odpiranju prijav
strokovna komisija pregleda prijave glede izpolnjevanja pogojev, določenih v
javnem razpisu za fazo preverjanja usposobljenosti, in sestavi poročilo, v
katerem navede, katere prijave izpolnjujejo razpisne zahteve, in v katerem
predlaga, katerim prijaviteljem se prizna usposobljenost za sodelovanje v fazi
dialoga.
(3) Na podlagi poročila strokovne komisije iz prejšnjega
odstavka minister, pristojen za pravosodje, izda sklep o priznanju usposobljenosti
za sodelovanje v fazi dialoga. Zoper ta sklep ni pritožbe, prijavitelj pa lahko
zoper dokončen sklep začne upravni spor.
(4) Med prijavitelji, ki jim je bila s sklepom priznana
usposobljenost za sodelovanje v fazi dialoga (v nadaljnjem besedilu:
kandidati), se v fazi dialoga vodi dialog, namenjen ugotovitvi in opredelitvi
sredstev ter najprimernejših rešitev za zadovoljitev ciljev in potreb
koncedenta. Faza dialoga se lahko izvede v več kot dveh zaporednih fazah.
Dialog s kandidati se vodi vse dotlej, dokler se ne najde rešitev, ki ustreza
ciljem in potrebam koncedenta. Strokovna komisija pred zaključkom dialoga
izdela poročilo, v katerem je navedeno, katera rešitev najbolj ustreza ciljem
in potrebam koncedenta.
(5) Na podlagi poročila strokovne komisije iz prejšnjega
odstavka minister, pristojen za pravosodje, izda sklep o zaključku faze
dialoga, ki opredeljuje sprejeto rešitev. Zoper ta sklep ni pritožbe,
prijavitelj pa lahko zoper dokončen sklep začne upravni spor.
(6) Na podlagi sprejete rešitve iz zaključenega dialoga
in ostalih elementov, ki se podrobneje opredelijo v razpisni dokumentaciji za
ponudbeno fazo, se kandidate pozove k predložitvi končne ponudbe.
(7) Strokovna komisija po končanem odpiranju končnih
ponudb pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji prijav strokovna komisija sestavi
poročilo, v katerem navede, katere vloge izpolnjujejo razpisne pogoje in
zahteve, razvrsti te vloge tako, da je razvidno, katera od vlog najbolj ustreza
postavljenim merilom oziroma kakšen je nadaljnji vrstni red glede na ustreznost
postavljenim merilom.
(8) Odločitev o izbiri koncesionarja na podlagi poročila
strokovne komisije iz prejšnjega odstavka in sklenitvi koncesijske pogodbe
sprejme Vlada Republike Slovenije.
16. člen
(koncesijska pogodba)
(1) Koncesijsko pogodbo z izbranim koncesionarjem sklene
koncedent.
(2) Sopodpisniki koncesijske pogodbe so vsi uporabniki
objektov, navedeni v 5. členu te uredbe.
(3) Koncesijska pogodba mora biti sklenjena v pisni
obliki, sicer nima pravnega učinka.
(4) V koncesijski pogodbi koncedent in koncesionar
podrobno uredita medsebojna razmerja v zvezi z izvajanjem predmeta koncesije in
druge sestavine razmerja, ki niso urejene v tej uredbi. S koncesijsko pogodbo
se vzpostavijo ustrezni mehanizmi, s katerimi se zagotovita učinkovito
zavarovanje javnega interesa in nadzor nad izvajanjem koncesijske pogodbe.
VI. PRILAGODITEV RAZMERIJ
17. člen
(prilagoditev razmerij)
(1) Če pride do spremenjenih okoliščin, se lahko opravi
prilagoditev razmerij med koncedentom in koncesionarjem.
(2) Način in razlogi za morebitno prilagoditev razmerij
med koncesionarjem in koncedentom se uredijo v koncesijski pogodbi.
VII. POROČANJE IN NADZOR
18. člen
(dolžnost poročanja)
(1) Koncesionar mora v skladu z veljavno zakonodajo,
predpisi in koncesijsko pogodbo redno voditi vse potrebne evidence in
koncedentu ter uporabnikom objekta predložiti poročila in drugo potrebno
dokumentacijo v skladu z njihovimi navodili.
(2) Vsebina koncesionarjeve dolžnosti iz prejšnjega
odstavka in način njenega izvajanja se podrobneje uredita v koncesijski
pogodbi.
19. člen
(nadzor)
(1) Nadzor nad izvajanjem koncesionirane dejavnosti
opravljajo koncedent in uporabniki objekta v skladu z Zakonom o javno-zasebnem
partnerstvu in koncesijsko pogodbo.
(2) Način izvajanja nadzora se določi v koncesijski
pogodbi.
VIII. PRENEHANJE KONCESIJSKEGA RAZMERJA
20. člen
(prenehanje koncesijskega razmerja)
Koncesijsko razmerje preneha:
a)    
s prenehanjem koncesijske pogodbe,
b)    
z odkupom koncesije,
c)    
z odvzemom koncesije ali
č)    s prevzemom koncesije, in sicer na način, v obsegu in pod
pogoji, določenimi s koncesijsko pogodbo.
IX. KONČNA DOLOČBA
21. člen
(uveljavitev)
Ta uredba začne veljati naslednji dan po objavi v Uradnem listu
Republike Slovenije.
Št. 00720-6/2016
Ljubljana, dne 27. oktobra 2016
EVA 2016-2030-0058
Vlada Republike Slovenije
dr. Miroslav Cerar l.r.
Predsednik