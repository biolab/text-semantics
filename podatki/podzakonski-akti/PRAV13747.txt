1. člen
(1) Ta odredba določa začasne prepovedi in omejitve
ravnanj v vodotokih Reka in Kožbanjšček ter v njunih pritokih v Goriških brdih,
ker ogrožajo obstoj zavarovane vrste primorska podust (Protochondrostoma
genei).
(2) Območje začasnih prepovedi in omejitev ravnanj v
vodotoku Reke sega od sotočja Imenjščka in Vedrijanščka do državne meje, v
vodotoku Kožbanjšček pa od sotočja z Belskim potokom do sotočja z Reko ter
vključuje tudi vodotoke, ki se stekajo v vodotoka Reko in Kožbanjšček, ter
zgornji tok Kožbanjščka.
(3) Shematsko sta potek vodotokov Reka in Kožbanjšček in
območje njunih pritokov iz prejšnjega odstavka prikazana na publikacijski karti
v prilogi 1, ki je sestavni del te odredbe.
2. člen
(1) V vodotoku Reke in Kožbanjščka je prepovedano:
1.     
odstranjevanje lesenih panjev in pragov iz struge,
2.     
odstranjevanje zarasti na brežini struge,
3.     
odstranjevanje lesnate obrežne zarasti v širini pet metrov od struge,
4.     
izvajanje posegov, s katerimi bi se uničili tolmuni in razgibanost
struge,
5.     
postavljanje pregrad v vodotok,
6.     
odstranjevanje naplavin iz struge,
7.     
odvzemanje vode iz vodotokov,
8.     
odlov rib, razen intervencijsko ob strokovnem nadzoru Zavoda za ribištvo
Slovenije, in
9.     
izvajati organizirane skupinske rekreacijske aktivnosti v strugi.
(2) Na območju pritokov Reke in Kožbanjščka ter
zgornjega toka Kožbanjščka je prepovedano:
1.     
odvzemanje vode iz vodotokov,
2.     
vsako ravnanje, ki povzroči nasipanje ali nalaganje zemljine v vodotok
in spiranje zemljine dolvodno,
3.     
odstranjevanje lesnate obrežne zarasti v širini treh metrov od struge in
4.     
odstranjevanje naplavin iz struge.
(3) Ne glede na prvi in drugi odstavek tega člena se na
območju začasnih prepovedi in omejitev ravnanj v okviru obvezne gospodarske
javne službe, po predhodnem dogovoru z Zavodom Republike Slovenije za naravo in
z Zavodom za ribištvo Slovenije, lahko izvedejo ukrepi vzdrževanja vodnih in
priobalnih zemljišč ter varstva pred škodljivim delovanjem voda.
PREHODNA IN KONČNA DOLOČBA
3. člen
(končanje postopkov)
Postopki izdaje vodnega dovoljenja, začeti pred uveljavitvijo
te odredbe, se končajo v skladu s to odredbo.
4. člen
(začetek in prenehanje veljavnosti)
Ta odredba začne veljati naslednji dan po objavi v Uradnem listu
Republike Slovenije in velja eno leto.
Št. 007-177/2019
Ljubljana, dne 5. julija 2019
EVA 2019-2550-0017
Simon Zajc
minister
za okolje in prostor

Priloga 1: Potek
vodotokov Reka in Kožbanjšček ter območje njunih pritokov v Goriških brdih