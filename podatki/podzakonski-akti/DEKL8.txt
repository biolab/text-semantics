Izhajajoč iz pravice slovenskega naroda do samoodločbe, iz
načel mednarodnega prava, iz ustave dosedanje SFRJ in iz ustave Republike
Slovenije so se prebivalci Republike Slovenije na plebiscitu dne 23. decembra
1990 z absolutno večino odločili, da si za prihodnje življenje oblikujejo
samostojno in neodvisno državo Republiko Slovenijo, ki ne bo več združena v
Socialistično federativno republiko Jugoslavijo. 
V skladu s to odločitvijo je Skupščina Republike Slovenije na
sejah vseh zborov dne 25. junija 1991 na podlagi soglasnega predloga vseh
parlamentarnih strank in poslanskih skupin sprejela ustavni akt o samostojnosti
in neodvisnosti Republike Slovenije.
I
Slovenija je v sodelovanju z Republiko Hrvaško že pred
plebiscitom o samostojnosti in neodvisnosti predložila ostalim jugoslovanskim
republikam predlog sporazuma o zvezi suverenih držav oziroma model
konfederacije, v okviru katere bi članice dosedanje federacije tudi v prihodnje
sodelovale na gospodarskem, obrambnem, zunanjepolitičnem in na drugih
področjih. Predlog ni naletel na ustrezen odziv. Skupščina Republike Slovenije
je razpisala plebiscit, na katerem se je prebivalstvo Slovenije z veliko večino
glasov odločilo za samostojno in neodvisno državo Republiko Slovenijo. 
Z resolucijo o predlogu za sporazumno razdružitev
Socialistične federativne republike Jugoslavije in drugimi akti ter sporočili
je Slovenija obvestila jugoslovanske republike in jugoslovansko javnost o
svojih načrtovanih korakih, h katerim jo je zavezal plebiscit ter predlagala
Jugoslaviji oziroma jugoslovanskim republikam kot konstitutivnim subjektom
federacije sporazumno razdružitev na dve ali več suverenih držav, ki naj si med
seboj priznajo mednarodnopravno subjektiviteto. Obenem je ponovno izrazila tudi
pripravljenost za dogovor d trajnih in institucionaliziranih oblikah
sodelovanja, vključno z ureditvijo medsebojnih odnosov v morebitni
jugoslovanski konfederativni ali gospodarski skupnosti ali kakšni drugi
ustrezni povezavi v korist njenih narodov oziroma državljank in državljanov. 
Predlog za sporazumno razdružitev in začetek pogovorov o
novih oblikah povezovanja na osnovi poprejšnje sporazumne razdružitve in
vzpostavitve samostojnih držav razen v Republiki Hrvaški ni bil sprejet v
pričakovanem razumnem roku in Skupščina Republike Slovenije je bila dolžna
sprejeti ustavni akt o samostojnosti in neodvisnosti Republike Slovenije.
II
Republika Slovenija se je razglasila za samostojno in
neodvisno državo in se želi kot mednarodnopravni subjekt v polnem pomenu besede
ter v skladu z načeli združevanja suverenih držav v Evropi povezovati z drugimi
državami, postati članica organizacije Združenih narodov, se vključiti v proces
KEVS. Svet Evrope, v Evropsko skupnost in druge povezave držav. Samostojnost in
neodvisnost Republike Slovenije je razumeti tudi kot pogoj za vstopanje v nove
integracije v okviru dosedanje Jugoslavije in v evropskih okvirih. Pri tem bo
Republika Slovenija dosledno spoštovala Ustanovno listino Organizacije
Združenih narodov. Konvencije Sveta Evrope. Helsinško sklepno listino in druge
akte Konference o varnosti in sodelovanju v Evropi ter druge mednarodne
sporazume. Vzpostavitev samostojne in neodvisne države Republike Slovenije na
podlagi pravice do samoodločbe ni uperjena zoper nikogar v Jugoslaviji ali
zunaj nje. Enako pravico priznava Slovenija tudi drugim republikam ter narodom
in narodnostim dosedanje Jugoslavije. Svojo pravico do suverene države in
povezovanja z drugimi suverenimi državami želi uresničiti sporazumno, na miren
način, s pogajanji, in dogovarjanjem, ker soglaša z zahtevami mednarodne
skupnosti, da je treba prihodnja razmerja na območju dosedanje Jugoslavije
vzpostaviti na demokratičen način in pri tem spoštovati nedotakljivost
obstoječih zunanjih in notranjih meja.
III
Republika Slovenija kot samostojna in neodvisna država: 
-       
razglaša, da ustava SFRJ na ozemlju Republike Slovenije več ne velja in
da bo nadaljevala postopke za prevzem dejanske oblasti na svojem ozemlju.
Postopek prevzemanja dejanske oblasti je pripravljena izvesti postopno in
sporazumno z drugimi republikami dosedanje SFRJ, tako da pri tem ne bodo kršene
enake pravice drugih republik: 
-       
je pripravljena takoj nadaljevati pogovore o možnih oblikah povezovanja
z državami, ki bodo nastale na območju dosedanje SFRJ. Na podlagi vzajemnega
priznanja je pripravljena takoj začeti dogovore o sklenitvi sporazuma o
vzpostavitvi skupnosti suverenih držav na območju dosedanje SFRJ. V tej
skupnosti bi države članice usklajevale uresničevanje skupnih gospodarskih,
političnih, mednarodnih in drugih interesov. Sklenitev takšnega sporazuma ali
vsaj skupna izjava o politični volji za tak sporazum bi zagotovila, da postopek
prevzemanja dejanske oblasti v novih državah in postopek oblikovanja skupnosti
teh držav ne bi povzročala konfliktov, temveč bi se med seboj dopolnjevala ter
olajševala proces uresničevanja pravice vseh jugoslovanskih narodov do
samoodločbe, pravic Albancev na Kosovu, pravic narodnih manjšin in razvoj
demokracije v skupnosti suverenih držav na ozemlju dosedanje Jugoslavije: 
-       
v skladu z odločitvami Sabora Republike Hrvaške Republika Slovenija
priznava Republiko Hrvaško kot suvereno državo z mednarodnopravno
subjektiviteto; priznala bo tudi vse druge jugoslovanske republike, ki se bodo
razglasile za suverene države. 
Delegatom v Zveznem zboru Skupščine SFRJ iz Republike
Slovenije in delegaciji Skupščine Republike Slovenije v Zboru republik in
pokrajin Skupščine SFRJ. ki so opravljali to funkcijo do razglasitve te
deklaracije, preneha mandat. Skupščina Republike Slovenije izvoli novo
12-člansko delegacijo, ki bo na podlagi njenih pooblastil v Skupščini dosedanje
SFRJ sodelovala v pogajanjih za razdružitev dosedanje SFRJ. v reševanju tekočih
vprašanj v prehodnem obdobju in v dogovarjanju o morebitnem oblikovanju
skupnosti suverenih držav na podlagi soglasja Skupščine Republike Slovenije.
Republika Slovenija poziva druge republike dosedanje SFRJ. da v ta namen
pooblastijo svoje delegacije. Skupščina Republike Slovenije pričakuje, da bodo
pri vsem tem sodelovali tudi vsi ustrezni organi in organizacije dosedanje
SFRJ. 
Skupščina Republike Slovenije pooblašča dosedanjega člana
Predsedstva SFRJ iz Republike Slovenije, da kot predstavnik Republike Slovenije
v skladu s smernicami Skupščine Republike Slovenije sodeluje v delu Predsedstva
SFRJ. 
Vsa vprašanja, ki v tem trenutku še niso v celoti rešljiva,
kot npr. status JLA in odnos Republike Slovenije z njo. vprašanje pooblastil na
področju mednarodnih odnosov in vprašanje delitve skupnega premoženja, bodo
urejena s posebnim dogovorom Republike Slovenije z ustreznimi Organi v okviru
dosedanje SFRJ.
IV
Republika Slovenija kot mednarodnopravni subjekt: 
-       
spoštuje vsa načela mednarodnega prava in v smislu pravnega nasledstva
določbe vseh mednarodnih pogodb, ki jih je sklenila SFRJ in se nanašajo na
ozemlje Republike Slovenije. V skladu s pričakovanim sporazumom o prevzemu
pravic in obveznosti dosedanje SFRJ bo Republika Slovenija izpolnjevala tudi
svoje mednarodne finančne obveznosti do drugih držav in mednarodnih
organizacij, zagotavljala nemoten pretok blaga, ljudi in storitev preko svojih
meja v skladu s sprejetimi mednarodnimi obveznostmi in storila vse. da bo
mednarodni promet prek njenega ozemlja potekal nemoteno. Pri vzpostavljanju
meje z Republiko Hrvaško si bodo organi Republike Slovenije še posebej
prizadevali, da bo. ob vzajemnem interesu, zagotovljen čimbolj nemoten pretok
ljudi, blaga in storitev; 
-       
si bo prizadevala, da bo mednarodna skupnost z naklonjenostjo sprejela
razglasitev samostojne in neodvisne Republike Slovenije in pričakuje, da bo z
njo okrepila gospodarske kulturne, politične, finančne in vse druge odnose, in
da jo bodo druge države dejansko in mednarodnopravno priznale. Pričakuje tudi.
da bo mednarodna skupnost s tem in s svojim vplivom prispevala k oblikovanju
skupnosti suverenih držav na ozemlju dosedanje SFRJ in s tem k sporazumnemu in
mirnemu uresničevanju odločitve o samostojni in neodvisni državi – Republiki
Sloveniji; 
-       
pričakuje od sosednjih držav, da bodo upoštevale in poglabljale z
mednarodnimi konvencijami in bilateralnimi pogodbami doseženo raven zaščite
slovenske manjšine.
V
Republika Slovenija je pravna in socialna država z
zmogljivostim okolja prilagojenim tržnim gospodarstvom, v kateri bodo
spoštovani človekove pravice in državljanske svoboščine, posebne pravice
avtohtonih narodnih skupnosti Italijanov in Madžarov v Republiki Sloveniji,
evropski dosežki industrijske demokracije predvsem: socialnoekonomske pravice,
pravice zaposlenih do soodločanja in sindikalna svoboda, nedotakljivost
lastnine ter svoboda delovanja gibanj in ustanov civilne družbe; v kateri bosta
zagotovljeni večstrankarska parlamentarna demokracija in lokalna oziroma
regionalna samouprava; v kateri politično ali drugačno prepričanje nikoli ne bo
podlaga za kakršnokoli neenakopravnost ali razlikovanje; ki bo zavezana miru in
nenasilnemu razreševanju vseh spornih vprašanj glede notranjih in zunanjih
zadev ter enakopravnemu sodelovanju vseh narodov in državljanov v Evropi
svobodnih in enakopravnih ljudi, regij, narodov in držav.
Št. 001-2/91-12/3
Ljubljana, dne 25. junija 1991.
Skupščina Republike Slovenije
Predsednik
dr. France Bučar l. r.