I. SPLOŠNE DOLOČBE
1. člen
(vsebina)
Ta uredba v skladu z Direktivo (EU)
2019/883 Evropskega parlamenta in Sveta z dne 17. aprila 2019 o pristaniških
sprejemnih zmogljivostih za oddajo odpadkov z ladij, spremembi Direktive
2010/65/EU in razveljavitvi Direktive 2000/59/ES (UL L št. 151 z dne 7. 6.
2019, str. 116; v nadaljnjem besedilu: Direktiva 2019/883/EU) določa pravila
ravnanja za varstvo morskega okolja pred negativnimi učinki izpustov odpadkov s
plovil, ki uporabljajo pristanišča Republike Slovenije, ter zahteve za
izboljšanje in uporabo ustreznih pristaniških zmogljivosti za prevzem odpadkov
s plovil ter njihovo oddajo v te zmogljivosti ob hkratnem zagotavljanju
nemotenega poteka pomorskega prometa.
2. člen
(uporaba)
(1) Ta uredba se uporablja za:
1.     
vsa plovila ne glede na njihovo zastavo, ki priplujejo ali se nahajajo v
pristaniščih Republike Slovenije, razen vojaških plovil ter pomožnih ali drugih
plovil v lasti države ali njenem upravljanju, kadar se uporabljajo samo za
nekomercialne državne namene, in plovil, ki se uporabljajo za izvajanje
pristaniških storitev v skladu z drugim odstavkom 1. člena
Uredbe (EU) 2017/352 Evropskega parlamenta in Sveta z dne 15. februarja 2017 o
vzpostavitvi okvira za izvajanje pristaniških storitev in skupnih pravil o
finančni preglednosti pristanišč (UL L št. 57 z dne 3. 3. 2017, str. 1),
zadnjič spremenjene z Uredbo (EU) 2020/697 Evropskega parlamenta in Sveta z dne
25. maja 2020 o spremembi Uredbe (EU) 2017/352, da se upravnemu organu
pristanišča ali pristojnemu organu dovoli zagotavljanje prožnosti pri pobiranju
pristojbin za pristaniško infrastrukturo v okviru izbruha COVID-19 (UL L št. 165 z dne 27. 5. 2020, str. 7), in
2.     
vsa pristanišča Republike Slovenije, v katera običajno priplujejo
plovila, ki spadajo na področje uporabe iz prejšnje točke.
(2) Plovila, za katera se ta uredba ne
uporablja, lahko oddajo odpadke s plovil v skladu s to uredbo.
3. člen
(izrazi)
Izrazi, uporabljeni v tej uredbi, pomenijo:
1.     
plovilo je vsako morsko plovilo, vključno s plovili za rekreacijo in
ribiškimi plovili, hidrogliserji, plovili na zračni blazini ter podvodnimi
plovili. Za namene te uredbe se za plovilo šteje tudi plavajoča naprava;
2.     
konvencija MARPOL 73/78 je Mednarodna konvencija o preprečevanju
onesnaženja morja z ladij (Uradni list SFRJ – Mednarodne pogodbe št. 2/85) in Protokol k mednarodni konvenciji iz
leta 1973 o preprečevanju onesnaženja, ki ga povzročajo ladje (Uradni list SFRJ
– Mednarodne pogodbe št. 2/85);
3.     
odpadki s plovil so:
- 
vsi odpadki, vključno z ostanki tovora, ki nastanejo med plovbo plovila
ali med postopki natovarjanja, raztovarjanja in čiščenja ter spadajo na
področje uporabe prilog I, II, V in VI konvencije MARPOL 73/78,
- 
komunalna odpadna voda, ki nastane med plovbo plovila ali med postopki
natovarjanja, raztovarjanja in čiščenja (v nadaljnjem besedilu: komunalna
odpadna voda s plovil) ter spada na področje uporabe priloge IV konvencije
MARPOL 73/78, in
- 
pasivno ulovljeni odpadki.
Odpadki s plovil iz prve in tretje alineje
te točke so odpadki iz zakona, ki ureja varstvo okolja. Komunalna odpadna voda
s plovil je komunalna odpadna voda iz zakona, ki ureja varstvo okolja.
Odpadki s plovil iz prve alineje te točke so
komunalni odpadki, če ustrezajo opredelitvi komunalnih odpadkov iz zakona, ki
ureja varstvo okolja;
4.     
ostanki tovora so ostanki kakršnega koli tovora na plovilu, ki ostanejo
na krovu plovila ali v prostoru za tovor ali cisternah po natovarjanju in
raztovarjanju, tudi natovarjanju in raztovarjanju ostankov ali razlitij, bodisi
v mokrem ali suhem stanju, ali so vsebovani v vodi za pranje, razen prahu od
tovora, ki ostane na krovu po pometanju, ali prahu na zunanjih površinah
plovila;
5.     
pristanišče je pristanišče iz zakonika, ki ureja pomorstvo;
6.     
koprsko tovorno pristanišče je pristanišče iz predpisa, ki ureja
upravljanje koprskega tovornega pristanišča, opravljanje pristaniške
dejavnosti, podelitev koncesije za upravljanje, vodenje, razvoj in redno
vzdrževanje pristaniške infrastrukture v tem pristanišču;
7.     
pristaniška zmogljivost za prevzem odpadkov s plovil (v nadaljnjem
besedilu: pristaniška sprejemna zmogljivost) je pritrjena, plavajoča ali
premična oprema, s katero se zagotavlja storitev sprejemanja odpadkov s plovil;
8.     
upravljavec pristanišča je pravna oseba ali samostojni podjetnik
posameznik, ki upravlja pristanišče v skladu z zakonikom, ki ureja pomorstvo,
na območju koprskega tovornega pristanišča pa imetnik koncesije za opravljanje
nalog vodenja pristanišča, pristaniške dejavnosti vkrcavanja in izkrcavanja
tovora ter pristaniške dejavnosti vstopanja in izstopanja potnikov v pomorskem
potniškem prometu;
9.     
ribiško plovilo je morsko plovilo, ki je opremljeno ali uporabljeno za
komercialni ribolov v skladu s predpisom, ki ureja morski ribolov;
10.  
plovilo za rekreacijo je plovilo z dolžino trupa 2,5 metra ali več
katere koli vrste ne glede na vrsto pogona, če je namenjeno za športne
aktivnosti in prosti čas ter se ne uporablja v komercialne namene;
11.  
živalski stranski proizvodi so živalski stranski proizvodi, kot so
opredeljeni v 1. točki 3. člena Uredbe
(ES) št. 1069/2009 Evropskega parlamenta in Sveta z dne 21. oktobra 2009 o
določitvi zdravstvenih pravil za živalske stranske proizvode in pridobljene
proizvode, ki niso namenjeni prehrani ljudi, ter razveljavitvi Uredbe (ES) št. 1774/2002 (Uredba o živalskih stranskih
proizvodih) (UL L št. 300 z dne 14. 11.
2009, str. 1), zadnjič spremenjene z Uredbo (EU) 2019/1009 Evropskega
parlamenta in Sveta z dne 25. junija 2019 o določitvi pravil o omogočanju
dostopnosti sredstev za gnojenje EU na trgu, spremembi uredb (ES) št. 1069/2009 in (ES) št. 1107/2009
ter razveljavitvi Uredbe (ES) št. 2003/2003
(UL L št. 170 z dne 29. 8. 2015,
str. 1), (v nadaljnjem besedilu: Uredba 1069/2009/ES);
12.  
zadostna zmogljivost za skladiščenje je zadostna zmogljivost za
skladiščenje odpadkov na plovilu od trenutka izplutja do naslednjega
pristanišča postanka, vključno z odpadki, ki bodo verjetno nastali med plovbo;
13.  
linijski prevoz je prevoz na podlagi objavljenega ali načrtovanega
voznega reda odhodov in prihodov med določenimi pristanišči oziroma pogoste
plovbe s prepoznavnim plovnim redom;
14.  
redni postanki v pristaniščih so ponavljajoče se plovbe z istim plovilom
in s stalnim vzorcem med določenimi pristanišči ali vrsta plovb iz istega
pristanišča in v isto pristanišče brez vmesnih postankov;
15.  
pogosti postanki v pristaniščih so postanki, ko plovilo pripluje v isto
pristanišče najmanj enkrat na štirinajst dni;
16.  
GISIS je globalni integrirani pomorski informacijski sistem, ki ga je
vzpostavila Mednarodna pomorska organizacija (v nadaljnjem besedilu: IMO);
17.  
pasivno ulovljeni odpadki so odpadki, ki se med ribolovnimi operacijami
ujamejo v mreže;
18.  
posredna pristojbina je pristojbina, ki se plača za storitev pristaniške
sprejemne zmogljivosti, ne glede na dejansko oddajo odpadkov s plovil v
pristaniško sprejemno zmogljivost;
19.  
seznam odpadkov je seznam odpadkov iz priloge Odločbe Komisije z dne 3.
maja 2000 o nadomestitvi Odločbe 94/3/ES o oblikovanju seznama odpadkov skladno
s členom 1(a) Direktive Sveta 75/442/EGS o odpadkih in Odločbe Sveta 94/904/ES
o oblikovanju seznama nevarnih odpadkov skladno s členom 1(4) Direktive Sveta
91/689/EGS o nevarnih odpadkih (UL L št. 226
z dne 6. 9. 2000, str. 3), zadnjič popravljene s Popravkom Sklepa Komisije
2014/955/EU z dne 18. decembra 2014 o spremembi Odločbe Komisije 2000/532/ES o
seznamu odpadkov v skladu z Direktivo 2008/98/ES Evropskega parlamenta in Sveta
(UL L št. 172 z dne 5. 7. 2017, str. 36);
20.  
upravljavec pristaniške sprejemne zmogljivosti je oseba, ki izvaja
storitev sprejema odpadkov s plovil v pristaniško sprejemno zmogljivost in jih
oddaja v nadaljnje ravnanje.
II. OBVEZNOSTI UPRAVLJAVCA PRISTANIŠKE SPREJEMNE ZMOGLJIVOSTI
4. člen
(upravljavec pristaniške sprejemne
zmogljivosti)
(1) Upravljavec pristaniške sprejemne
zmogljivosti v koprskem tovornem pristanišču je izvajalec obvezne državne
gospodarske javne službe rednega zbiranja odpadkov s plovil na področju
pomorskih dejavnosti koprskega tovornega pristanišča.
(2) Upravljavec pristaniške sprejemne
zmogljivosti v pristanišču, ki ni koprsko tovorno pristanišče, je izvajalec
obvezne občinske gospodarske javne službe rednega zbiranja odpadkov s plovil na
področju pomorskih dejavnosti.
5. člen
(pristaniška sprejemna zmogljivost)
(1) Upravljavec pristanišča na območju
pristanišča zagotovi zadostno pristaniško sprejemno zmogljivost za vse vrste in
količine odpadkov s plovil, ki običajno uporabljajo to pristanišče, njena
uporaba pa ne povzroča čezmernih zamud plovil in kopičenja odpadkov s plovil.
(2) Upravljavec pristanišča zagotovi, da so
formalnosti in praktične ureditve v zvezi z uporabo pristaniške sprejemne
zmogljivosti preproste ter jih je mogoče opraviti hitro, da se preprečijo
čezmerne zamude plovil.
(3) Upravljavec pristaniške sprejemne
zmogljivosti namesti pristaniško sprejemno zmogljivost tako, da sta omogočena:
-       
sprejem odpadkov s plovil, ločeno po kategorijah odpadkov, opredeljenih
v konvenciji MARPOL 73/78, upoštevajoč v njej določene smernice, ter
-       
oddaja odpadkov s plovil v nadaljnje ravnanje, ločeno po številkah
odpadkov s seznama odpadkov, vključno s številkami odpadkov za papir, kovine,
plastiko, steklo, tekstil, baterije in akumulatorje ter električno in
elektronsko opremo.
(4) Upravljavec pristaniške sprejemne
zmogljivosti se lahko s prevzemniki iz petega odstavka 6. člena te uredbe dogovori, da znotraj
pristaniške sprejemne zmogljivosti namestijo lastne zmogljivosti za sprejem
nekomunalnih odpadkov s plovil.
(5) Upravljavec pristaniške sprejemne
zmogljivosti omogoči, da plovila dnevno oddajajo odpadke s plovil v pristaniško
sprejemno zmogljivost.
(6) Upravljavec pristaniške sprejemne
zmogljivosti v pristaniški sprejemni zmogljivosti začasno skladišči prevzete
odpadke s plovil do njihove oddaje ali prepustitve v nadaljnje ravnanje v
skladu s 6. členom te uredbe.
(7) V majhnem nekomercialnem pristanišču,
za katero je značilen redek ali manj obsežen promet izključno plovil za
rekreacijo, se šteje, da je zagotovljena pristaniška sprejemna zmogljivost, če
sta v tem pristanišču ali njegovi neposredni bližini prevzemno mesto in
zbiralnica iz predpisa, ki ureja obvezno občinsko gospodarsko javno službo
zbiranja komunalnih odpadkov, ki sta namenjena tudi za komunalne odpadke s
plovil.
6. člen
(sprejem odpadkov in oddaja odpadkov s
plovil)
(1) Upravljavec pristaniške sprejemne
zmogljivosti sprejme v pristaniško sprejemno zmogljivost vse vrste odpadkov s
plovil, in sicer s plovil, ki običajno uporabljajo to pristanišče.
(2) Upravljavec pristaniške sprejemne
zmogljivosti ob sprejemu odpadkov s plovila v pristaniško sprejemno zmogljivost
po resnici in natančno izpolni standardno potrdilo o oddaji odpadkov s plovil
na obrazcu iz priloge 3 Direktive 2019/883/EU ter ga predloži poveljniku ladje.
(3) Zahteve iz prejšnjega odstavka ne
veljajo za majhna pristanišča s pristaniško sprejemno zmogljivostjo brez osebja
ali za pristanišča na oddaljenih lokacijah, katerih ime in lokacijo je Uprava
Republike Slovenije za pomorstvo (v nadaljnjem besedilu: Uprava za pomorstvo)
vnesla v sistem SafeSeaNet na podlagi potrjenega načrta sprejema odpadkov s
plovil ali v primeru iz osmega odstavka 8. člena
te uredbe.
(4) Upravljavec pristaniške sprejemne
zmogljivosti prepusti sprejete komunalne odpadke s plovil izvajalcu obvezne občinske
gospodarske javne službe zbiranja komunalnih odpadkov v skladu s predpisom, ki
ureja izvajanje obvezne občinske gospodarske javne službe zbiranja komunalnih
odpadkov, ali drugemu zbiralcu ali izvajalcu obdelave odpadkov, kadar to
določajo ali dopuščajo predpisi, ki urejajo posamezne vrste odpadkov.
(5) Upravljavec pristaniške sprejemne
zmogljivosti odda sprejete nekomunalne odpadke s plovil, ki so:
-       
živalski stranski proizvodi kategorije 1 in 2, izvajalcu obvezne državne
gospodarske javne službe ravnanja z živalskimi stranskimi proizvodi v skladu s
predpisom, ki ureja gospodarsko javno službo ravnanja s stranskimi živalskimi
proizvodi kategorije 1 in 2,
-       
odpadna olja in ostanki uporabe goriv, zbiralcu odpadnih olj iz
predpisa, ki ureja odpadna olja,
-       
drugi nekomunalni odpadki s plovil, zbiralcu ali izvajalcu obdelave
odpadkov iz predpisa, ki ureja odpadke.
(6) Upravljavec pristaniške sprejemne
zmogljivosti prepusti sprejeto komunalno odpadno vodo s plovil izvajalcu
obvezne občinske gospodarske javne službe odvajanja in čiščenja komunalne in
padavinske odpadne vode v skladu s predpisom, ki ureja odvajanje in čiščenje
komunalne odpadne vode. Če je območje pristanišča opremljeno z javno
kanalizacijo ali kanalizacijo, ki je priključena na javno kanalizacijo, jo temu
izvajalcu prepusti neposredno v to kanalizacijo.
(7) Sprejem odpadkov s plovil v pristaniško
sprejemno zmogljivost se ne šteje za zbiranje odpadkov v skladu z zakonom, ki
ureja varstvo okolja. Upravljavec pristaniške sprejemne zmogljivosti se za namen
oddaje odpadkov s plovil v nadaljnje ravnanje v skladu s to uredbo šteje za
izvirnega povzročitelja odpadkov v skladu z zakonom, ki ureja varstvo okolja.
7. člen
(usposabljanje osebja)
Upravljavec pristanišča in upravljavec
pristaniške sprejemne zmogljivosti zagotovita redno usposabljanje o ravnanju z odpadki za osebje, ki v pristaniški
sprejemni zmogljivosti ravna z odpadki s plovil, s poudarkom na zdravstvenih in
varnostnih vidikih, ki se nanašajo na ravnanje z nevarnimi materiali po
programu usposabljanja, ki ga redno posodablja zaradi odzivanja na izzive, ki
jih prinaša tehnološki razvoj.
8. člen
(predlog načrta sprejema odpadkov s plovil
in ravnanja z njimi)
(1) Upravljavec pristanišča zagotovi
predlog načrta sprejema odpadkov s plovil in ravnanja z njimi (v nadaljnjem
besedilu: predlog načrta sprejema odpadkov s plovil), v katerem se določijo
vrsta, velikost, razpoložljivost in način namestitve pristaniške sprejemne
zmogljivosti ter drugi pogoji za njeno uporabo.
(2) Upravljavec pristanišča zagotovi
predlog spremembe načrta sprejema odpadkov s plovil pred vsako večjo spremembo
v delovanju pristanišča, zaradi katere se spremeni količina ali vrsta odpadkov
s plovil, kar vključuje zlasti strukturne spremembe v prometu pristanišča,
razvoj nove infrastrukture, spremembe v povpraševanju po pristaniški sprejemni
zmogljivosti in njenem zagotavljanju ter nove tehnike ravnanja z odpadki na
krovu.
(3) Pri dvomu, ali gre za večjo spremembo v
delovanju pristanišča, odloči ministrstvo, pristojno za okolje, na pobudo
upravljavca pristanišča, upravljavca pristaniške sprejemne zmogljivosti ali
pristojnih inšpektorjev.
(4) Upravljavec pristanišča glede vrste in
namestitve pristaniške sprejemne zmogljivosti upošteva strokovne podlage, ki mu
jih za pripravo predloga načrta sprejema odpadkov s plovil na njegovo zahtevo
posreduje upravljavec pristaniške sprejemne zmogljivosti.
(5) Upravljavec pristanišča v predlogu
načrta sprejema odpadkov s plovil upošteva obratovalne potrebe uporabnikov
pristanišča, velikost in geografsko lego pristanišča, vrste plovil in izjeme iz
15. člena te uredbe, predvidene za
plovila, ki opravljajo redne prevoze s pogostimi in rednimi postanki v
pristanišču.
(6) Predlog načrta sprejema odpadkov s
plovil se pripravi v skladu s Prilogo 1, ki je sestavni del te uredbe.
(7) Upravljavci več sosednjih pristanišč
lahko skupaj zagotovijo predlog načrta sprejema odpadkov s plovil za ta
pristanišča, v katerem se za vsako posamezno pristanišče posebej določijo
vrsta, velikost, razpoložljivost in način namestitve pristaniške sprejemne
zmogljivosti ter drugi pogoji za njihovo uporabo.
(8) Predloga načrta sprejema odpadkov s
plovil ni treba zagotoviti upravljavcu majhnega nekomercialnega pristanišča, za
katero je značilen redek ali manj obsežen promet izključno plovil za
rekreacijo, če:
-       
sta v tem pristanišču ali njegovi neposredni bližini prevzemno mesto in
zbiralnica iz predpisa, ki ureja obvezno občinsko gospodarsko javno službo
zbiranja komunalnih odpadkov, ki sta namenjena tudi za komunalne odpadke s
plovil, ter
-       
imajo upravljavci plovila na voljo informacije iz drugega odstavka 10. člena te uredbe.
9. člen
(potrditev predloga načrta sprejema
odpadkov s plovil)
(1) Upravljavec pristanišča objavi osnutek
predloga načrta sprejema odpadkov s plovil oziroma osnutek predloga njegove
spremembe na krajevno običajen način, na spletni strani upravljavca pristanišča
in na javno dostopnem mestu na sedežu občinske uprave za najmanj 30 dni. V času
javne objave osnutka predloga oziroma njegove spremembe lahko javnost, zlasti
uporabniki pristanišča, predloži upravljavcu pristanišča pripombe, ki jih mora
upravljavec pristanišča pri pripravi končnega predloga načrta sprejema odpadkov
s plovil oziroma končnega predloga njegove spremembe upoštevati, če je to
mogoče in ni v nasprotju s to uredbo.
(2) Upravljavec pristanišča po koncu javne
objave posreduje končni predlog načrta sprejema odpadkov s plovil oziroma
končni predlog njegove spremembe v potrditev ministrstvu, pristojnemu za
okolje.
(3) Ministrstvo, pristojno za okolje, z
odločbo potrdi končni predlog načrta sprejema odpadkov s plovil oziroma končni
predlog njegove spremembe za pet let, če je predlog načrta oziroma spremembe
pripravljen v skladu s Prilogo 1 te uredbe.
(4) Če ministrstvo, pristojno za okolje,
zavrne potrditev končnega predloga načrta sprejema odpadkov s plovil oziroma
končni predlog njegove spremembe, upravljavec pristanišča pripravi nov osnutek
predloga, ga javno objavi v skladu s prvim odstavkom tega člena in ga po
končani javni objavi posreduje v potrditev ministrstvu, pristojnemu za okolje.
(5) Upravljavec pristanišča najpozneje pet
mesecev pred iztekom roka iz tretjega odstavka tega člena ali pred začetkom
večje spremembe v delovanju pristanišča iz drugega odstavka prejšnjega člena
javno objavi osnutek predloga novega načrta sprejema odpadkov s plovil oziroma
osnutek predloga spremembe potrjenega načrta sprejema odpadkov s plovil na
način iz prvega odstavka tega člena. Ministrstvu, pristojnemu za okolje, ga
posreduje v potrditev najpozneje tri mesece pred iztekom roka iz prejšnjega
odstavka oziroma pred začetkom večje spremembe v delovanju pristanišča.
(6) Če v obdobju veljavnosti potrjenega
načrta sprejema odpadkov s plovil ni večjih sprememb v zvezi z vrsto,
velikostjo, razpoložljivostjo ali načinom namestitve pristaniške sprejemne
zmogljivosti ali ni spremenjen kateri koli drug pogoj za njeno uporabo,
ministrstvo, pristojno za okolje, na predlog upravljavca pristanišča ponovno
potrdi obstoječi načrt za pet let. Upravljavec pristanišča mora predlog iz
prejšnjega stavka vložiti najpozneje tri mesece pred iztekom roka iz tretjega
odstavka tega člena.
10. člen
(izvajanje potrjenega načrta sprejema
odpadkov s plovil)
(1) Upravljavec pristanišča v pristanišču
zagotovi ravnanje z odpadki s plovil v skladu s potrjenim načrtom sprejema
odpadkov s plovil.
(2) Upravljavec pristanišča obvesti
upravljavca plovila o razpoložljivosti ustrezne pristaniške sprejemne
zmogljivosti in strukturi stroškov. V ta namen mu sporoči naslednje informacije
iz potrjenega načrta sprejema odpadkov s plovil:
-       
lokacijo pristaniške sprejemne zmogljivosti za vsak privez,
-       
obratovalni čas pristaniške sprejemne zmogljivosti,
-       
seznam odpadkov s plovil, ki jih lahko odda v pristaniško sprejemno
zmogljivost,
-       
seznam kontaktnih točk, podatke o upravljavcu pristaniške sprejemne
zmogljivosti in njegovih storitvah,
-       
opis postopkov za oddajo odpadkov s plovil,
-       
opis sistema kritja stroškov, vključno z obstoječimi shemami in skladi
za ravnanje z odpadki iz priloge 4 Direktive 2019/883/EU.
(3) Upravljavec pristanišča javno objavi
informacije iz prejšnjega odstavka v slovenskem, italijanskem in angleškem
jeziku ter zagotovi njihovo lahko dostopnost na načine iz priloge 4 Direktive
2019/883/EU.
(4) Upravljavec pristanišča zagotovi
informacije iz drugega odstavka tega člena tudi v elektronski obliki in vse
spremembe sporoči Upravi za pomorstvo za namen objave v sistemu SafeSeaNet.
11. člen
(evidenca o odpadkih s plovil)
(1) Upravljavec pristaniške sprejemne
zmogljivosti vodi evidenco o odpadkih s plovil.
(2) Evidenca o odpadkih s plovil se šteje
za evidenco o nastajanju odpadkov in ravnanju z njimi iz predpisa, ki ureja
odpadke.
(3) Upravljavec pristaniške sprejemne
zmogljivosti vodi evidenco o odpadkih s plovil ne glede na količino odpadkov s
plovil, sprejetih v posameznem koledarskem letu, in ne glede na število oseb,
ki jih zaposluje v posameznem koledarskem letu. V evidenci namesto podatkov o
številkah in količinah nastalih odpadkov in virih njihovega nastajanja vodi
podatke o količinah (m3 in kg) sprejetih
odpadkov s plovil, ločeno po vrstah odpadkov iz priloge 3 Direktive 2019/883/EU
in številkah odpadkov s seznama odpadkov. Podatke o nadaljnjem ravnanju s temi
odpadki vodi ločeno po vrstah odpadkov iz priloge 3 Direktive 2019/883/EU in
številkah odpadkov s seznama odpadkov.
(4) Nabor odpadkov s plovil iz priloge 3
Direktive 2019/883/EU, ki se lahko uvrščajo med komunalne odpadke, in
indikativni nabor številk odpadkov s seznama odpadkov, ki so primerne za
odpadke s plovil, sta določena v Prilogi 2, ki je sestavni del te uredbe.
(5) Upravljavec pristaniške sprejemne
zmogljivosti omogoči upravljavcu pristanišča vpogled v evidenco o odpadkih s
plovil za namen priprave poročila o odpadkih s plovil iz 12. člena te
uredbe.
12. člen
(poročilo o odpadkih s plovil)
(1) Upravljavec pristanišča najpozneje do
31. marca tekočega leta ministrstvu, pristojnemu za okolje, predloži poročilo o
odpadkih s plovil za preteklo koledarsko leto.
(2) Poročilo o odpadkih s plovil se šteje
za poročilo o nastalih odpadkih in ravnanju z njimi iz predpisa, ki ureja
odpadke.
(3) Upravljavec pristanišča za predložitev
poročila o odpadkih s plovil uporabi informacijski sistem o ravnanju z odpadki
iz predpisa, ki ureja odpadke. Poročilo predloži ne glede na količino odpadkov
s plovil, sprejetih v posameznem koledarskem letu, in ne glede na število oseb,
ki jih zaposluje v posameznem koledarskem letu.
(4) V poročilu o odpadkih s plovil namesto
podatkov o kraju nastanka odpadkov na statistično regijo natančno navede
podatke o nazivu pristanišča ter o tem, ali to pristanišče uporabljajo ribiška
plovila, namesto podatkov o številkah in količinah nastalih odpadkov pa navede
podatke o količinah (m3 in kg) sprejetih
odpadkov s plovil, ločeno po vrstah odpadkov iz priloge 3 Direktive 2019/883/EU
in številkah odpadkov s seznama odpadkov. Podatke o nadaljnjem ravnanju s temi
odpadki navede ločeno po vrstah odpadkov iz priloge 3 Direktive 2019/883/EU in
številkah odpadkov s seznama odpadkov. Če se lahko ista številka odpadka
pripiše različnim odpadkom, v poročilu navede tudi dodatni opis odpadkov.
III. OBVEZNOSTI, KI VELJAJO ZA PLOVILA
13. člen
(predhodno obvestilo o oddaji odpadkov v
pristaniške sprejemne zmogljivosti)
(1) Upravljavec plovila, agent ali
poveljnik plovila, za katero se uporablja Direktiva 2002/59/ES Evropskega
parlamenta in Sveta z dne 27. junija 2002 o vzpostavitvi sistema spremljanja in
obveščanja za ladijski promet ter o razveljavitvi Direktive Sveta 93/75/EGS (UL
L št. 208 z dne 5. 8. 2002, str. 10), zadnjič spremenjena z Uredbo (EU)
2019/1243 Evropskega parlamenta in Sveta z dne 20. junija 2019 o prilagoditvi
več zakonodajnih aktov, v katerih je določena uporaba regulativnega postopka s
pregledom, členoma 290 in 291 Pogodbe o delovanju Evropske unije (UL L št. 198 z dne 25. 7. 2019, str. 241), (v
nadaljnjem besedilu: Direktiva 2002/59/ES) in je namenjeno v pristanišče, mora
po resnici in natančno izpolniti predhodno obvestilo o oddaji odpadkov v
pristaniške sprejemne zmogljivosti (v nadaljnjem besedilu: predhodno obvestilo)
na obrazcu iz priloge 2 Direktive 2019/883/EU ter ga predložiti Upravi za
pomorstvo:
-       
vsaj 24 ur pred prihodom, če je pristanišče postanka znano, ali
-       
takoj, ko je pristanišče postanka znano, če je ta informacija na voljo
manj kakor 24 ur pred prihodom, ali
-       
najpozneje ob odhodu iz prejšnjega pristanišča, če potovanje traja manj
kakor 24 ur.
(2) Podatki iz predhodnega obvestila se
sporočajo v nacionalno enotno okno v skladu z 21. členom
te uredbe. Uprava za pomorstvo preveri sporočene podatke iz prejšnjega
odstavka. Ti podatki so brez odlašanja dostopni v elektronski obliki
upravljavcu pristanišča, upravljavcu pristaniške sprejemne zmogljivosti in
organom nadzora.
(3) Podatki iz predhodnega obvestila se
morajo hraniti na plovilu vsaj do naslednjega pristanišča postanka in morajo
biti na zahtevo na voljo pristojnemu organu na območju tega pristanišča.
14. člen
(potrdilo o oddaji odpadkov s plovil)
(1) Poveljnik plovila pred izplutjem iz
pristanišča odda odpadke s plovil v pristaniško sprejemno zmogljivost v skladu
z določbami konvencije MARPOL 73/78 in od upravljavca pristaniške sprejemne
zmogljivosti zahteva potrdilo o oddaji odpadkov s plovil na obrazcu iz priloge
3 Direktive 2019/883/EU.
(2) Upravljavec plovila, agent ali
poveljnik plovila, za katero se uporablja Direktiva 2002/59/ES, pred izplutjem
ali takoj, ko prejme potrdilo o oddaji odpadkov s plovil, v skladu z Direktivo
2002/59/ES in Direktivo 2010/65/EU elektronsko sporoči podatke iz tega potrdila
v sistem SafeSeaNet.
(3) Potrdila o oddaji odpadkov s plovil so
na zahtevo na voljo organom držav članic Evropske unije in se morajo hraniti na
plovilu vsaj dve leti, smiselno skupaj z naslednjimi dokumenti iz konvencije
MARPOL 73/78:
-       
knjigo o oljih,
-       
knjigo o tovoru,
-       
dnevnikom o ravnanju z odpadki ali načrtom ravnanja z odpadki.
(4) Ne glede na prvi odstavek tega člena
lahko plovilo nadaljuje plovbo v naslednje pristanišče brez oddaje odpadkov s
plovil, če:
-       
je iz podatkov iz obrazcev iz priloge 2 in priloge 3 Direktive
2019/883/EU razvidno, da ima plovilo dovolj namenskih zmogljivosti za
skladiščenje vseh doslej nastalih odpadkov in vseh tistih odpadkov, ki bodo
nastali med nameravanim potovanjem do naslednjega pristanišča postanka;
-       
je iz podatkov, ki so na voljo na plovilu, za katero se ne uporablja
Direktiva 2002/59/ES, razvidno, da ima zadostno namensko zmogljivost za
skladiščenje vseh dotlej nastalih odpadkov in vseh tistih odpadkov, ki bodo
nastali med predvideno plovbo plovila do naslednjega pristanišča postanka;
-       
plovilo pristane na sidrišču za manj kot 24 ur ali v neugodnih
vremenskih razmerah.
(5) Plovilo, za katero se uporablja
Direktiva 2002/59/ES, lahko nadaljuje plovbo brez oddaje odpadkov s plovil v
skladu s prvo alinejo prejšnjega odstavka, če ima dovoljenje, ki ga na podlagi
vloge upravljavca plovila, agenta ali poveljnika ladje izda Uprava za
pomorstvo. Dovoljenje se ne izda, če:
-       
na podlagi podatkov iz sistema SafeSeaNet ali sistema GISIS ni mogoče
ugotoviti, da so v naslednjem pristanišču postanka na voljo primerne
pristaniške sprejemne zmogljivosti, ali
-       
naslednje pristanišče postanka ni znano.
15. člen
(izjeme)
(1) Uprava za pomorstvo lahko odloči, da za
plovilo ne veljajo obveznosti iz 13., 14., 16. in 17. člena
te uredbe, če:
-       
plovilo opravlja linijske prevoze s pogostimi in rednimi postanki v
pristanišču;
-       
upravljavec plovila zagotovi oddajo odpadkov s plovil in plačilo
pristojbine v pristaniščih na njegovi poti, in sicer:
a)   
to dokazuje s pogodbo, podpisano s pristaniščem ali drugo osebo,
pristojno za ravnanje z odpadki s plovil v pristanišču, in potrdilom o oddaji
odpadkov s plovil,
b)   
to sporoči vsem pristaniščem na njeni poti in
c)   
je plovilo sprejelo pristanišče Evropske unije ali tretje države, v
katerem odda odpadke in plača pristojbino, in je bilo za to pristanišče na
podlagi elektronsko sporočenih podatkov v sistem SafeSeaNet in sistem GISIS
ugotovljeno, da ima na voljo ustrezne pristaniške sprejemne zmogljivosti;
-       
izjema ne vpliva negativno na pomorsko varnost, zdravje, življenjske ali
delovne pogoje na plovilu ali morsko okolje.
(2) Uprava za pomorstvo odobri izjemo iz
prejšnjega odstavka na obrazcu iz priloge 5 Direktive 2019/883/EU.
(3) Uprava za pomorstvo vnese izjemo iz
prvega odstavka tega člena v sistem SafeSeaNet iz 21. člena
te uredbe.
(4) Ne glede na odobreno izjemo iz tega
člena plovilo ne sme izpluti v naslednje pristanišče postanka, če na plovilu ni
zadostne namenske zmogljivosti za skladiščenje vseh dotlej nastalih odpadkov in
vseh tistih, ki bodo nastali med predvideno plovbo plovila do naslednjega
pristanišča postanka.
IV. PLAČILO DELOVANJA PRISTANIŠKE SPREJEMNE ZMOGLJIVOSTI
16. člen
(pristojbina za kritje stroškov delovanja
pristaniške sprejemne zmogljivosti)
(1) Upravljavec pristanišča objavi cenik,
na podlagi katerega mu upravljavci plovil plačujejo pristojbino, s katero se
krijejo stroški delovanja pristaniške sprejemne zmogljivosti.
(2) Upravljavec pristanišča v skladu s 17. členom te uredbe določi pristojbino za kritje
stroškov delovanja pristaniške sprejemne zmogljivosti. Ta pristojbina vključuje
tudi stroške, ki jih upravljavec pristanišča plačuje upravljavcu pristaniške
sprejemne zmogljivosti za njegove storitve.
(3) Upravljavec pristanišča zagotavlja, da
višina pristojbine za kritje stroškov delovanja pristaniške sprejemne
zmogljivosti ne odvrača upravljavcev plovil od uporabe pristaniške sprejemne
zmogljivosti.
(4) Če je upravljavec pristaniške sprejemne
zmogljivosti izvajalec javne službe iz prvega odstavka 4. člena te uredbe, višino pristojbine za kritje
stroškov delovanja pristaniške sprejemne zmogljivosti določi vlada v skladu z
zakonom, ki ureja gospodarske javne službe, in predpisom, ki ureja državno
gospodarsko javno službo zbiranja odpadkov s plovil na območju koprskega
tovornega pristanišča.
(5) Če je upravljavec pristaniške sprejemne
zmogljivosti izvajalec javne službe iz drugega odstavka 4. člena te uredbe, višino pristojbine za kritje
stroškov delovanja pristaniške sprejemne zmogljivosti določi občina v skladu z
zakonom, ki ureja gospodarske javne službe.
(6) V aktu iz četrtega ali petega odstavka
tega člena se določijo tudi:
-       
vrsta stroškov upravljavca pristaniške sprejemne zmogljivosti, ki
nastanejo zaradi sprejema pasivno ulovljenih odpadkov v pristaniško sprejemno
zmogljivost in njihove oddaje v nadaljnje ravnanje, ki niso vključeni v višino
pristojbine, ki mu jih plačujejo,
-       
višina odškodnine, do katere je upravičen uporabnik pristanišča zaradi
škode, ki mu je nastala zaradi čezmerne zamude pri sprejemu odpadkov s plovil v
pristaniško sprejemno zmogljivost, in pogoji, pod katerimi lahko uporabnik
pristanišča uveljavlja odškodnino.
17. člen
(določitev pristojbine za kritje stroškov
delovanja pristaniške sprejemne zmogljivosti)
(1) S pristojbino iz prvega odstavka
prejšnjega člena se krijejo stroški delovanja pristaniške sprejemne
zmogljivosti za vse vrste odpadkov s plovil, razen za ostanke tovora. Stroški
iz prejšnjega stavka vključujejo elemente iz priloge 4 Direktive 2019/883/EU.
(2) Zaradi preprečevanja izpuščanja
odpadkov s plovil v morje mora upravljavec pristanišča pri določitvi
pristojbine za kritje stroškov delovanja pristaniške sprejemne zmogljivosti
upoštevati vsa naslednja načela:
-       
upravljavec plovila plača posredno pristojbino upravljavcu pristanišča
ne glede na to, ali je odpadke s plovil oddal v pristaniško sprejemno
zmogljivost ali ne,
-       
posredna pristojbina vključuje:
a)   
posredne upravne stroške,
b)   
velik del neposrednih operativnih stroškov, kot je določeno v prilogi 4
Direktive 2019/883/EU, ki predstavljajo vsaj 30 % skupnih neposrednih stroškov
za dejansko oddajo odpadkov s plovil v pristaniško sprejemno zmogljivost v
preteklem letu, pri tem pa se lahko upoštevajo tudi stroški, povezani s pričakovanim
obsegom prometa v prihodnjem letu,
-       
upravljavec pristanišča ne zaračuna upravljavcu plovila neposredne
pristojbine za oddajo odpadkov iz priloge V h konvenciji MARPOL 73/78, razen za
ostanke tovora, in za oddajo pasivno ulovljenih odpadkov, ne glede na njihovo
količino, v pristaniško sprejemno zmogljivost, s čimer se spodbuja oddaja teh
odpadkov v pristaniško sprejemno zmogljivost in zagotavlja, da jih upravljavec
plovila odda v pristaniško sprejemno zmogljivost ne glede na njihovo količino.
Upravljavec pristanišča ne sme upravljavcu plovila zaračunati nobenih dodatnih
stroškov na podlagi količine teh odpadkov, ki jih odda v pristaniško sprejemno
zmogljivost, razen če količina oddanih odpadkov presega največjo namensko
zmogljivost za skladiščenje, ki jo je upravljavec plovila navedel na obrazcu iz
priloge 2 Direktive 2019/883/EU,
-       
stroški zaradi pasivno ulovljenih odpadkov iz prve alineje šestega
odstavka prejšnjega člena, ki jih upravljavcu pristaniške sprejemne
zmogljivosti za odpadno ribolovno orodje, ki vsebuje plastiko, plačujejo
nosilci skupnih načrtov, vzpostavljenih v skladu s predpisom, ki ureja
zmanjšanje vpliva nekaterih plastičnih proizvodov na okolje, niso vključeni v
pristojbino, ki jo upravljavcu pristanišča plačujejo upravljavci plovil,
-       
upravljavec pristanišča ne zaračuna upravljavcu plovila neposredne
pristojbine za oddajo ostankov od čiščenja cistern, ki vsebujejo visokoviskozne
obstojne plavajoče snovi, v pristaniško sprejemno zmogljivost, ne glede na
količino teh ostankov in vrsto visokoviskozne obstojne plavajoče snovi, s čimer
se spodbuja oddaja teh odpadkov v pristaniško sprejemno zmogljivost,
-       
posredna pristojbina ne vključuje stroškov oddaje odpadkov iz
prečiščevalnikov izpušnih plinov v pristaniško sprejemno zmogljivost, ampak
upravljavec pristanišča te stroške zaračuna upravljavcu plovila na podlagi
vrste in količine oddanih odpadkov.
(3) Del stroškov delovanja pristaniške
sprejemne zmogljivosti, ki se ne krijejo s posrednimi pristojbinami, se krije
na podlagi plačil stroškov za vrste in količine odpadkov, ki jih upravljavci
plovil dejansko oddajo v pristaniško sprejemno zmogljivost.
(4) Pristojbine se lahko razlikujejo glede
na:
-       
kategorijo, vrsto in velikost plovila,
-       
storitve, ki so za plovila zagotovljene izven običajnega delovnega časa
pristaniške sprejemne zmogljivosti in
-       
nevarne lastnosti odpadkov.
(5) Pristojbine se znižajo:
-       
glede na vrsto prevoza, ki ga opravlja plovilo, zlasti če opravlja
prevoz po morju na kratkih razdaljah,
-       
če iz zasnove, opreme in obratovanja plovila izhaja, da na plovilu
nastajajo manjše količine odpadkov ter da je na plovilu vzpostavljeno
trajnostno in okolju prijazno ravnanje z odpadki v skladu z Izvedbeno uredbo
Komisije (EU) 2022/91 z dne 21. januarja 2022 o opredelitvi meril za določanje,
da ladja proizvaja zmanjšane količine odpadkov ter z njimi ravna trajnostno in
okolju prijazno v skladu z Direktivo (EU) 2019/883 Evropskega parlamenta in
Sveta (UL L št. 15 z dne 24. 1. 2022,
str. 12).
18. člen
(obveščanje uporabnikov pristanišča)
Upravljavec pristanišča mora vsem
uporabnikom pristanišča posredovati informacije iz drugega odstavka 10. člena te uredbe in pojasniti višino
pristojbine za storitev sprejema odpadkov s plovil ter osnovo za obračun teh
storitev z namenom, da se zagotovi pravičen in pregleden način obračuna
stroškov teh storitev, ki odražajo dejanske stroške zagotavljanja
razpoložljivih in uporabljenih pristaniških sprejemnih zmogljivosti.
V. EVIDENCA POTRJENIH NAČRTOV SPREJEMA ODPADKOV S PLOVIL IN
RAVNANJA Z NJIMI
19. člen
(evidenca potrjenih načrtov sprejema
odpadkov s plovil in ravnanja z njimi)
(1) Ministrstvo, pristojno za okolje, vodi
evidenco potrjenih načrtov sprejema odpadkov s plovil in ravnanja z njimi.
(2) Evidenca iz prejšnjega odstavka za
posamezno pristanišče vsebuje:
-       
ime, občino in tip pristanišča,
-       
naziv, matično številko in ime upravljavca pristanišča,
-       
naziv, matično številko in ime upravljavca pristaniške sprejemne
zmogljivosti,
-       
številko, datum izdaje in datum veljavnosti odločbe o potrditvi načrta
sprejema odpadkov s plovil ter
-       
datum vpisa potrjenega načrta sprejema odpadkov s plovil v evidenco.
(3) Ministrstvo, pristojno za okolje,
objavi evidenco iz prvega odstavka tega člena na osrednjem spletnem mestu
državne uprave gov.si.
VI. OBVEŠČANJE
20. člen
(obveščanje Uprave za pomorstvo)
(1) Poveljnik plovila, ki pluje pod zastavo
Republike Slovenije, mora sporočiti Upravi za pomorstvo, če mu pri oddaji
odpadkov s plovil v pristaniščih zunaj območja Republike Slovenije niso bile
zagotovljene ustrezne pristaniške sprejemne zmogljivosti.
(2) Uprava za pomorstvo o tem obvesti
pristojni organ zadevne države, Evropsko komisijo ter IMO na obrazcih in po
postopku IMO.
21. člen
(vodenje in izmenjava podatkov)
(1) Izvajanje te uredbe je usklajeno z
elektronskim poročanjem in izmenjavo podatkov med državami članicami Evropske
unije v skladu s:
-       
sistemom SafeSeaNet, urejenim na podlagi predpisov o nadzoru pomorskega
prometa, v katerega je povezano nacionalno enotno okno, ki se vodi na Upravi za
pomorstvo, in
-       
zbiranjem podatkov v inšpekcijski zbirki podatkov, ki je urejena na
podlagi predpisov o inšpekcijskem nadzoru tujih plovil, ki se vodi pri pomorski
inšpekciji.
(2) Na podlagi predpisov o formalnostih
poročanja se v nacionalno enotno okno sporočijo naslednji podatki:
-       
o dejanskem času prihoda in odhoda vsakega plovila, ki spada na področje
uporabe Direktive 2002/59/ES in pristane v pristanišču Evropske unije, skupaj z
identifikatorjem zadevnega pristanišča,
-       
iz predhodnega obvestila o oddaji odpadkov v pristaniške sprejemne
zmogljivosti (priloga 2 Direktive 2019/883/EU),
-       
iz potrdila o oddaji odpadkov s plovil (priloga 3 Direktive
2019/883/EU),
-       
iz potrdila o izvzetju (priloga 5 Direktive 2019/883/EU).
(3) Podatki iz drugega odstavka 10. člena te uredbe so na voljo v elektronski
obliki v sistemu SafeSeaNet.
(4) Ministrstvo, pristojno za okolje,
podatke o pasivno ulovljenih odpadkih, ki mu jih predloži upravljavec
pristanišča v skladu z 12. členom te
uredbe, najpozneje do 31. avgusta tekočega leta predloži Upravi za pomorstvo.
Uprava za pomorstvo v skladu s sedmim odstavkom 8. člena
Direktive 2019/883/EU podatke o pasivno ulovljenih odpadkih posreduje Evropski
komisiji na način in v rokih iz Izvedbene uredbe Komisije (EU) 2022/92 z dne
21. januarja 2022 o določitvi pravil za uporabo Direktive (EU) 2019/883
Evropskega parlamenta in Sveta glede metodologij za spremljanje podatkov in
oblike za sporočanje pasivno ulovljenih odpadkov (UL L št. 15 z dne 24. 1. 2022, str. 16).
(5) Podatke, ki izhajajo iz inšpekcijskih
pregledov na podlagi te uredbe, vključno s podatki v zvezi z neskladnostmi in
izdanimi prepovedmi izplutja, pomorski inšpektor brez odlašanja prenese v
inšpekcijsko zbirko podatkov iz prvega odstavka tega člena takoj, ko:
-       
je sestavljen zapisnik o inšpekcijskem pregledu,
-       
sprosti zadržano plovilo ali
-       
je odobrena izjema.
VII. NADZOR
22. člen
(inšpekcijski nadzor)
(1) Nadzor nad izvajanjem 5. člena, drugega in četrtega odstavka, druge in
tretje alineje petega odstavka ter sedmega odstavka 6. člena,
7. člena, prvega, drugega in četrtega do
osmega odstavka 8. člena, 9. člena, 10. člena
ter 11. in 12. člena te uredbe opravljajo inšpektorji, pristojni za
varstvo okolja.
(2) Nadzor nad izvajanjem šestega odstavka
6. člena te uredbe opravljajo
inšpektorji, pristojni za vode.
(3) Nadzor nad izvajanjem prvega in tretjega
odstavka 13. člena, prvega, drugega,
tretjega in petega odstavka 14. člena,
četrtega odstavka 15. člena, prvega
odstavka 20. člena te uredbe opravljajo pomorski inšpektorji, pri čemer
jih morajo o plovilih, ki ne izpolnjujejo zahtev v zvezi z oddajo odpadkov s
plovil, obveščati pristaniški nadzorniki.
(4) Nadzor nad izvajanjem prve alineje
petega odstavka 6. člena te uredbe opravljajo inšpektorji, pristojni za
varstvo okolja, in inšpektorji, pristojni za varno hrano, veterinarstvo in
varstvo rastlin, vsak v okviru svojega delovnega področja.
(5) Pomorski inšpektorji pregledajo najmanj
15 % skupnega števila posameznih plovil, ki letno vplujejo v slovenska
pristanišča. Skupno število posameznih plovil, ki vplujejo v pristanišče, se
izračuna kot povprečno število posameznih plovil v preteklih treh letih, kot je
sporočeno v sistem SafeSeaNet.
(6) Pomorski inšpektorji pri izbiri plovil
iz prejšnjega odstavka upoštevajo enotne pogoje za izbiro plovil za pregled, ki
so določeni z Izvedbeno Uredbo Komisije (EU) 2022/90 o določitvi pravil za
uporabo Direktive (EU) 2019/883 Evropskega parlamenta in Sveta glede podrobnih
elementov na tveganjih temelječega mehanizma Evropske unije za ciljno
usmerjanje za izbiro ladij za inšpekcijski pregled (UL L št. 15 z dne 24.
1. 2022, str. 7).
(7) Prejšnji odstavek se smiselno uporablja
tudi za izbiro plovil, ki ne spadajo na področje uporabe Direktive 2002/59/ES.
(8) Če pomorski inšpektor med opravljanjem
inšpekcijskega nadzora ugotovi, da niso izpolnjene zahteve iz te uredbe,
plovilu ne dovoli izplutja iz pristanišča, dokler plovilo ne odda odpadkov s
plovil v pristaniško sprejemno zmogljivost v skladu s 14. členom te uredbe.
VIII. KAZENSKE DOLOČBE
23. člen
(prekrški)
(1) Z globo od 10.000 do 40.000 eurov se za
prekršek kaznuje upravljavec koprskega tovornega pristanišča, ki je pravna
oseba, če:
-       
ne zagotovi zadostne pristaniške sprejemne zmogljivosti v skladu s prvim
odstavkom 5. člena te uredbe,
-       
ne zagotovi, da so formalnosti in praktične ureditve v zvezi z uporabo
pristaniške sprejemne zmogljivosti preproste ter jih je mogoče opraviti hitro v
skladu z drugim odstavkom 5. člena te uredbe,
-       
ne namesti pristaniške sprejemne zmogljivosti v skladu s tretjim
odstavkom 5. člena te uredbe,
-       
ne zagotovi rednega usposabljanja o ravnanju z odpadki za osebje v
skladu s 7. členom te uredbe,
-       
ne zagotovi predloga načrta sprejema odpadkov s plovil v skladu s prvim
odstavkom 8. člena te uredbe,
-       
ne zagotovi predloga spremembe načrta sprejema odpadkov s plovil v
skladu z drugim odstavkom 8. člena te
uredbe,
-       
pri dvomu, ali gre za večjo spremembo v delovanju pristanišča, ne ravna
v skladu s tretjim odstavkom 8. člena te
uredbe,
-       
ne objavi osnutka predloga načrta sprejema odpadkov s plovil oziroma
osnutka predloga njegove spremembe v skladu s prvim odstavkom 9. člena te uredbe,
-       
ne posreduje predloga novega načrta sprejema odpadkov s plovil oziroma
predloga spremembe potrjenega načrta sprejema odpadkov s plovil v potrditev
ministrstvu, pristojnemu za okolje, v skladu s petim odstavkom 9. člena te uredbe,
-       
ne zagotovi ravnanja z odpadki s plovil v skladu s prvim odstavkom 10. člena te uredbe,
-       
ne obvesti upravljavca plovila o ustrezni razpoložljivosti pristaniške
sprejemne zmogljivosti in strukturi stroškov v skladu z drugim odstavkom 10. člena te uredbe,
-       
ne objavi javno informacij iz drugega odstavka 10. člena te uredbe
v slovenskem, italijanskem in angleškem jeziku v skladu s tretjim odstavkom 10. člena te uredbe,
-       
ne zagotovi lahke dostopnosti informacij iz prejšnje alineje tudi v
elektronski obliki in ne sporoči vseh sprememb Upravi za pomorstvo v skladu s
četrtim odstavkom 10. člena te uredbe ali
-       
ne predloži poročila o odpadkih s plovil za preteklo koledarsko leto v
skladu z 12. členom te uredbe.
(2) Z globo od 10.000 do 40.000 eurov se za
prekršek kaznuje upravljavec pristaniške sprejemne zmogljivosti v koprskem
tovornem pristanišču, ki je pravna oseba ali samostojni podjetnik posameznik,
če:
-       
ne namesti pristaniške sprejemne zmogljivosti v skladu s tretjim
odstavkom 5. člena te uredbe,
-       
ne omogoča, da plovila dnevno oddajajo odpadke s plovil v pristaniško
sprejemno zmogljivost v skladu s petim odstavkom 5. člena
te uredbe,
-       
ne izpolni potrdila o oddaji odpadkov s plovil na obrazcu iz priloge 3
Direktive 2019/883/EU in ga predloži poveljniku ladje v skladu z drugim
odstavkom 6. člena te uredbe,
-       
ne prepusti sprejetih komunalnih odpadkov s plovil izvajalcu obvezne
občinske gospodarske javne službe zbiranja komunalnih odpadkov v skladu s
četrtim odstavkom 6. člena te uredbe,
-       
ne odda sprejetih nekomunalnih odpadkov s plovil v skladu s petim
odstavkom 6. člena te uredbe,
-       
ne prepusti sprejete komunalne odpadne vode s plovil izvajalcu obvezne
občinske gospodarske javne službe odvajanja in čiščenja komunalne in padavinske
odpadne vode v skladu s šestim odstavkom 6. člena
te uredbe,
-       
ne zagotovi rednega usposabljanja o ravnanju z odpadki za osebje v
skladu s 7. členom te uredbe,
-       
ne vodi evidence o odpadkih s plovil v skladu s tretjim odstavkom 11. člena te uredbe,
-       
ne omogoči vpogleda v evidenco o odpadkih s plovil v skladu s petim
odstavkom 11. člena te uredbe ali
-       
ne izpolni obrazca iz priloge 3 Direktive 2019/883/EU in poveljniku
plovila ne izda potrdila o oddaji odpadkov s plovil v skladu s prvim odstavkom
6. člena te uredbe.
(3) Z globo od 3.500 do 10.000 eurov se za
prekršek kaznuje upravljavec plovila ali agent, ki je pravna oseba ali
samostojni podjetnik posameznik, če:
-       
ne izpolni predhodnega obvestila v skladu s prvim odstavkom 13. člena te uredbe,
-       
ne hrani podatkov iz predhodnega obvestila v skladu s tretjim odstavkom
13. člena te uredbe,
-       
ne odda odpadkov s plovil v pristaniško sprejemno zmogljivost v skladu s
prvim odstavkom 14. člena te uredbe,
-       
ne sporoči podatkov iz potrdila o oddaji odpadkov v skladu z drugim
odstavkom 14. člena te uredbe,
-       
ne hrani potrdil o oddaji odpadkov v skladu s tretjim odstavkom 14. člena te uredbe,
-       
ne odda vseh odpadkov v pristaniško sprejemno zmogljivost pred izplutjem
v skladu s petim odstavkom 14. člena te uredbe,
-       
izpluje v naslednje pristanišče postanka v nasprotju s četrtim odstavkom
15. člena te uredbe ali
-       
ne obvesti Uprave za pomorstvo o nezagotovljenih ustreznih pristaniških
sprejemnih zmogljivostih zunaj območja Republike Slovenije v skladu s prvim
odstavkom 20. člena te uredbe.
(4) Z globo od 1.200 do 4.100 eurov se za
prekršek iz prvega, drugega ali tretjega odstavka tega člena kaznuje tudi
odgovorna oseba upravljavca pristanišča iz prvega odstavka tega člena,
upravljavca pristaniške sprejemne zmogljivosti iz drugega odstavka tega člena
ali upravljavca plovila oziroma agenta iz tretjega odstavka tega člena.
IX. PREHODNE IN KONČNE DOLOČBE
24. člen
(javna služba rednega zbiranja odpadkov s
plovil)
(1) Do vzpostavitve javne službe iz prvega
odstavka 4. člena te uredbe je upravljavec pristaniške sprejemne
zmogljivosti v koprskem tovornem pristanišču upravljavec tega pristanišča.
(2) V primeru iz prejšnjega odstavka
upravljavec koprskega tovornega pristanišča lahko do vzpostavitve javne službe
iz prvega odstavka 4. člena te uredbe
pooblasti drugo pravno osebo za upravljavca pristaniške sprejemne zmogljivosti.
Za ravnanje pooblaščene pravne osebe odgovarja upravljavec koprskega tovornega
pristanišča, kot da bi sam upravljal to zmogljivost
(3) Upravljavec koprskega tovornega
pristanišča zagotovi pravni osebi iz prejšnjega odstavka namestitev in uporabo
pristaniške sprejemne zmogljivosti na območju koprskega tovornega pristanišča.
(4) Do vzpostavitve javne službe iz drugega
odstavka 4. člena te uredbe je upravljavec pristaniške sprejemne
zmogljivosti v pristanišču, ki ni koprsko tovorno pristanišče, izvajalec
obvezne občinske gospodarske javne službe zbiranja komunalnih odpadkov.
(5) V primeru iz prejšnjega odstavka do
vzpostavitve javne službe iz drugega odstavka 4. člena
te uredbe v pristanišču, ki ni koprsko tovorno pristanišče, sprejme komunalne
odpadke s plovil izvajalec obvezne občinske gospodarske javne službe zbiranja
komunalnih odpadkov.
25. člen
(začeti postopki)
Postopki za potrditev načrta prevzema
ladijskih odpadkov in ostankov tovora, začeti na podlagi Uredbe o pristaniških
zmogljivostih za prevzem ladijskih odpadkov in ostankov tovora (Uradni list RS,
št. 78/08, 12/17 in 44/22 – ZVO-2), se
dokončajo v skladu s to uredbo.
26. člen
(prilagoditev upravljavca pristanišča in
upravljavca pristaniške sprejemne zmogljivosti)
(1) Upravljavec pristanišča se prilagodi
zahtevam iz prvega in drugega odstavka 5. člena,
drugega do četrtega odstavka 10. člena
ter prvega in drugega odstavka 16. člena
te uredbe do 1. julija 2023.
(2) Upravljavec pristaniške sprejemne
zmogljivosti se prilagodi zahtevam iz tretjega do šestega odstavka 5. člena in 6. člena te uredbe do 1. julija
2023.
27. člen
(usposabljanje osebja)
Upravljavec pristanišča in upravljavec
pristaniške sprejemne zmogljivosti prvič zagotovita usposabljanje o ravnanju z
odpadki iz 7. člena te uredbe za osebje,
ki v pristaniški sprejemni zmogljivosti ravna z odpadki s plovil, najpozneje v
šestih mesecih od uveljavitve te uredbe.
28. člen
(veljavnost načrtov sprejema odpadkov s
plovil)
(1) Načrt prevzema ladijskih odpadkov in
ostankov tovora, potrjen v skladu z Uredbo o pristaniških zmogljivostih za
prevzem ladijskih odpadkov in ostankov tovora (Uradni list RS, št. 78/08,
12/17 in 44/22 – ZVO-2), se šteje za načrt sprejema odpadkov s plovil in
ravnanja z njimi iz te uredbe.
(2) Upravljavec pristanišča, ki ima na dan
uveljavitve te uredbe veljaven načrt prevzema ladijskih odpadkov in ostankov
tovora iz Uredbe o pristaniških zmogljivostih za prevzem ladijskih odpadkov in
ostankov tovora (Uradni list RS, št. 78/08,
12/17 in 44/22 – ZVO-2), prvič pripravi predlog spremembe načrta sprejema
odpadkov s plovil v skladu z določbami te uredbe najpozneje v treh mesecih od
njene uveljavitve, pri čemer se za postopek priprave, javne objave in potrditve
tega predloga spremembe načrta smiselno uporabljajo določbe 8. in 9. člena
te uredbe.
29. člen
(evidenca o odpadkih s plovil)
(1) Upravljavec pristanišča iz 8. člena Uredbe o pristaniških zmogljivostih za
prevzem ladijskih odpadkov in ostankov tovora (Uradni list RS, št. 78/08, 12/17 in 44/22 – ZVO-2) zadnjič vodi
evidenco o oddanih količinah oddanih posameznih ladijskih odpadkov in ostankov
tovora ter o nadaljnjem ravnanju z njimi iz tretjega odstavka 8. člena Uredbe o pristaniških zmogljivostih za
prevzem ladijskih odpadkov in ostankov tovora (Uradni list RS, št. 78/08, 12/17 in 44/22 – ZVO-2) za leto 2023.
(2) Upravljavec pristaniške sprejemne
zmogljivosti prvič vodi evidenco o odpadkih s plovil iz 11. člena te uredbe za leto 2024 od 1. januarja
2024.
30. člen
(poročilo o odpadkih s plovil)
(1) Upravljavec pristanišča iz 8. člena Uredbe o pristaniških zmogljivostih za
prevzem ladijskih odpadkov in ostankov tovora (Uradni list RS, št. 78/08, 12/17 in 44/22 – ZVO-2) zadnjič odda
letno poročilo o ravnanju z ladijskimi odpadki in ostanki tovora iz petega
odstavka 8. člena Uredbe o pristaniških
zmogljivostih za prevzem ladijskih odpadkov in ostankov tovora (Uradni list RS,
št. 78/08, 12/17 in 44/22 – ZVO-2) za
leto 2023 do 31. marca 2024.
(2) Upravljavec pristanišča prvič predloži
poročilo o odpadkih s plovil iz 12. člena
te uredbe za leto 2024 do 31. marca 2025.
31. člen
(evidenca potrjenih načrtov sprejema
odpadkov s plovil in ravnanja z njimi)
(1) Evidenca pristanišč, vzpostavljena na
podlagi iz 17. člena Uredbe o pristaniških zmogljivostih za prevzem
ladijskih odpadkov in ostankov tovora (Uradni list RS, št. 78/08, 12/17 in 44/22 – ZVO-2), se z dnem
uveljavitve te uredbe šteje za evidenco potrjenih načrtov sprejema odpadkov s
plovil in ravnanja z njimi iz 19. člena
te uredbe.
(2) Za upravljavca pristanišča iz Uredbe o
pristaniških zmogljivostih za prevzem ladijskih odpadkov in ostankov tovora
(Uradni list RS, št. 78/08, 12/17 in
44/22 – ZVO-2), ki je vpisan v evidenco pristanišč iz 17. člena Uredbe o pristaniških zmogljivostih za
prevzem ladijskih odpadkov in ostankov tovora (Uradni list RS, št. 78/08, 12/17 in 44/22 – ZVO-2), se z dnem
uveljavitve te uredbe šteje, da je vpisan v evidenco potrjenih načrtov sprejema
odpadkov s plovil in ravnanja z njimi iz 19. člena te uredbe.
32. člen
(vodenje in izmenjava informacij)
(1) Ministrstvo, pristojno za okolje,
Upravi za pomorstvo prvič predloži podatke o pasivno ulovljenih odpadkih v
skladu s četrtim odstavkom 21. člena te
uredbe za leto 2024 najpozneje do 31. avgusta 2025.
(2) Uprava za pomorstvo pridobi podatke o
pasivno ulovljenih odpadkih, ki jih Evropski komisiji sporoči za leti 2022 in
2023 v skladu s četrtim odstavkom 21. člena
te uredbe, iz predhodnih obvestil iz prvega odstavka 13. člena te uredbe.
33. člen
(prenehanje veljavnosti)
(1) Z dnem uveljavitve te uredbe preneha
veljati Uredba o pristaniških zmogljivostih za prevzem ladijskih odpadkov in
ostankov tovora (Uradni list RS, št. 78/08,
12/17 in 44/22 – ZVO-2).
(2) Določbe tretjega odstavka 8. člena Uredbe o pristaniških zmogljivostih za
prevzem odpadkov s plovil in ostankov tovora (Uradni list RS, št. 78/08, 12/17 in 44/22 – ZVO-2) se uporabljajo
do 31. decembra 2023.
(3) Določbe petega odstavka 8. člena Uredbe o pristaniških zmogljivostih za
prevzem odpadkov s plovil in ostankov tovora (Uradni list RS, št. 78/08, 12/17 in 44/22 – ZVO-2) se uporabljajo
do 31. decembra 2024.
34. člen
(začetek uporabe)
(1) Določbe 11. člena
te uredbe se začnejo uporabljati 1. januarja 2024.
(2) Določbe 12. člena
te uredbe se začnejo uporabljati 1. januarja 2025.
35. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00704-190/2023
Ljubljana, dne 4. maja 2023
EVA 2023-2570-0017
Vlada Republike Slovenije
dr. Robert Golob
predsednik

Priloga 1: Zahteve za
načrt sprejema odpadkov s plovil
Priloga 2: Nabor
odpadkov s plovil iz Priloge 3 Direktive 2019/883/EU, ki se lahko uvrščajo med
komunalne odpadke, in indikativni nabor številk odpadkov s seznama odpadkov, ki
so primerne za odpadke s plovil