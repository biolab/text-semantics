1. člen
Ta pravilnik v skladu z Direktivo 98/8/ES
Evropskega parlamenta in Sveta z dne 16. februarja 1998 o dajanju biocidnih
pripravkov v promet (UL L št. 123 z dne 24. 4. 1998, str. 1), zadnjič
spremenjeno z Direktivo Komisije 2007/20/ES z dne 3. aprila 2007 o
spremembi Direktive 98/8/ES Evropskega parlamenta in Sveta za vključitev
diklofluanida kot aktivne snovi v Prilogo I k Direktivi (UL L št. 94 z dne
4. 4. 2007, str. 23) (v nadaljnjem besedilu: Direktiva 98/8/ES), ureja
pogoje in vsebino dokumentacije za medsebojno priznavanje dovoljenj znotraj
Evropske unije za biocidne proizvode.
2. člen
(1) Izrazi, uporabljeni v tem
pravilniku, imajo enak pomen kot izrazi, uporabljeni v Zakonu o biocidnih
proizvodih (Uradni list RS, št. 61/06; v nadaljnjem besedilu: zakon).
(2) Pristojni organ je Urad Republike
Slovenije za kemikalije (v nadaljnjem besedilu: Urad).
3. člen
(1) Vloga za
medsebojno priznavanje dovoljenja, izdanega po popolnem postopku, mora
vsebovati:
-      
izpolnjen obrazec iz standardiziranega informacijskega sistema – R4BP v
slovenskem jeziku;
-      
povzetek dokumentacije iz predpisa, ki ureja redna dovoljenja za
biocidne proizvode in dokumentacija iz razdelka X Priloge IIB Direktive
98/8/ES;
-      
prvo dovoljenje s poročilom o oceni tveganja in povzetkom lastnosti
biocidnega proizvoda;
-      
overjen prevod prvega dovoljenja v slovenski ali angleški jezik, če prvo
dovoljenje ni v angleškem jeziku;
-      
predlog etikete, navodila za uporabo in varnostni list, vse v slovenskem
jeziku.
(2) Vloga za
medsebojno priznavanje dovoljenja, izdanega po skrajšanem postopku, mora
vsebovati:
-      
izpolnjen obrazec iz standardiziranega informacijskega sistema – R4BP v
slovenskem jeziku;
-      
podatke iz predpisa, ki ureja redna dovoljenja za biocidne proizvode,
razen podatkov o učinkovitosti, za katere zadošča povzetek;
-      
prvo dovoljenje s poročilom o oceni tveganja in povzetkom lastnosti
biocidnega proizvoda;
-      
overjen prevod prvega dovoljenja v slovenski ali angleški jezik, če prvo
dovoljenje ni v angleškem jeziku;
-      
predlog etikete, navodila za uporabo in varnostni list, vse v slovenskem
jeziku.
4. člen
Če Urad v skladu s 16. členom in prvim
odstavkom 17. člena zakona ugotovi, da:
(a)    ciljna vrsta ni prisotna v škodljivih količinah,
(b)    je dokazana nesprejemljiva odpornost ciljnega organizma na biocidni
proizvod, ali
(c)    se pomembne okoliščine uporabe, kot so podnebje ali razvojni cikel
ciljne vrste, znatno razlikujejo od okoliščin v državi članici Evropske unije,
v kateri je bilo dovoljenje za biocidni proizvod prvič izdano in bi
nespremenjeno dovoljenje lahko pomenilo nesprejemljivo tveganje za človeka,
živali ali okolje,
lahko zahteva, da se nekateri pogoji,
navedeni v 5., 6., 8. in 10. točki prvega odstavka in 2. točki drugega odstavka
5. člena Pravilnika o razvrščanju, pakiranju in označevanju biocidnih
proizvodov ter o varnostnih listih za biocidne proizvode (Uradni list RS, št.
53/07), prilagodijo okoliščinam uporabe v Republiki Sloveniji, s čimer se
izpolnijo pogoji za izdajo dovoljenja iz 16. člena zakona.
5. člen
Biocidni proizvod, priglašen v skladu s 37.
členom zakona, je lahko v prometu do datuma vključitve aktivne snovi, ki jo
vsebuje, na seznam snovi I, IA ali IB. Če biocidni proizvod vsebuje več
aktivnih snovi, se za datum vključitve aktivne snovi na seznam šteje datum
vključitve aktivne snovi, ki je bila na seznam vključena zadnja. Priglasitelj,
ki želi nadaljevati z dajanjem takega biocidnega proizvoda v promet po tem
datumu, mora zanj, za pridobitev dovoljenja na podlagi medsebojnega priznavanja
znotraj Evropske unije, do datuma vključitve aktivne snovi na seznam snovi I,
IA ali IB pri Uradu vložiti vlogo z dokumentacijo iz prvega oziroma drugega
odstavka 3. člena tega pravilnika.
6. člen
(črtan)

Pravilnik o dovoljenjih za biocidne proizvode
na podlagi medsebojnega priznavanja znotraj Evropske unije (Uradni list RS, št.
62/07)
vsebuje naslednjo končno določbo:
»7. člen
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dovoljenjih za biocidne proizvode na podlagi medsebojnega
priznavanja znotraj Evropske unije (Uradni list RS, št. 100/11) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.