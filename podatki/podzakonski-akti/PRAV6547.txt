1. POGLAVJE
SPLOŠNE DOLOČBE
1. člen
(vsebina pravilnika)
Ta pravilnik določa:
-       
način izračuna kapitala in kapitalskih zahtev v finančnem konglomeratu,
-       
obseg in način vključitve oseb v izračun dopolnilnih kapitalskih zahtev
in možnost izključitve oseb iz izračuna,
-       
druga tehnična načela in metode za izračun dopolnilnih kapitalskih
zahtev,
-       
prilagojeni način izračuna kapitalskih zahtev za nenadzorovane osebe
finančnega sektorja,
-       
način in roke poročanja koordinatorju.
2. člen
(pomen pojmov)
Uporabljeni pojmi v tem pravilniku imajo
enak pomen kakor v Zakonu o finančnih konglomeratih (Uradni list RS, št. 43/06;
v nadaljnjem besedilu: ZFK).
3. člen
(obveznost razpolaganja z ustreznim
kapitalom)
(1) Nadzorovane osebe v finančnem
konglomeratu morajo na podlagi prvega odstavka 24. člena ZFK na ravni
finančnega konglomerata razpolagati z ustreznim kapitalom najmanj v višini
kapitalskih zahtev, izračunanih na ravni finančnega konglomerata v skladu z
določbami 2. in 3. poglavja tega pravilnika.
(2) Za izračun dopolnilnih kapitalskih
zahtev se na način in v obsegu iz 2. poglavja tega pravilnika uporabi tista
metoda iz 3. poglavja tega pravilnika, ki jo v skladu z drugim ali tretjim
odstavkom 26. člena ZFK za ta finančni konglomerat določi ali zahteva
koordinator.
2. POGLAVJE
TEHNIČNA NAČELA
4. člen
(osebe, ki se vključijo v izračun)
(1) Na podlagi prvega odstavka
25. člena ZFK se v izračun dopolnilnih kapitalskih zahtev na ravni
finančnega konglomerata vključijo podatki za vse nadrejene in podrejene,
nadzorovane in nenadzorovane osebe finančnega sektorja.
(2) Ne glede na prejšnji odstavek
lahko koordinator v primerih iz prvega do tretjega odstavka 13. člena ZFK
z odločbo izključi določeno osebo iz obsega pri izračunu dopolnilnih
kapitalskih zahtev.
(3) Za osebo, ki predstavlja
zanemarljivi del poslovanja skupine iz prvega odstavka 13. člena ZFK, se
šteje oseba, katere bilančna vsota ne presega manjše od naslednjih vrednosti:
-       
10 mio eurov ali
-       
1% vrednosti bilančne vsote osebe, ki ji je neposredno nadrejena.
(4) Oseba iz drugega odstavka tega
člena je lahko izključena iz izračuna le, dokler obstajajo pogoji, na podlagi
katerih je bila izdana odločba koordinatorja za izključitev te osebe.
(5) Ne glede na to, da je posamezna
oseba izključena iz izračuna dopolnilnih kapitalskih zahtev, se mora naložbo
skupine v kapital te osebe pri izračunu kapitala na ravni finančnega
konglomerata odšteti.
5. člen
(obseg in način izračuna dopolnilnih
kapitalskih zahtev)
(1) Ne glede na metodo, ki se v
določenem finančnem konglomeratu v skladu z drugim odstavkom 3. člena tega
pravilnika uporablja za izračun dopolnilnih kapitalskih zahtev, se podatki za
nadrejeno osebo in podrejene osebe iz prvega odstavka 4. člena tega
pravilnika vključijo v izračun v celoti.
(2) Na podlagi prejšnjega odstavka se
za podrejene nadzorovane osebe z ugotovljenim primanjkljajem zahtevanega
kapitala ali za podrejene nenadzorovane osebe finančnega sektorja, pri katerih
se ugotovi primanjkljaj prilagojenih kapitalskih zahtev na podlagi izračuna iz
7. člena tega pravilnika, ta primanjkljaj pri izračunu dopolnilnih
kapitalskih zahtev upošteva v celoti.
(3) Ne glede na prvi in drugi odstavek
tega člena je pri izračunu dopolnilnih kapitalskih zahtev možno upoštevati
primanjkljaj zahtevanega kapitala določene podrejene osebe v sorazmernem
deležu, in sicer le na podlagi odločbe koordinatorja, ki jo ta izda samo, če
presodi, da je obveznost nadrejene osebe izključno, nedvoumno in natančno
omejena le na določen delež kapitala, ki ga ima v tej podrejeni osebi.
(4) Vključitev v sorazmernem deležu je
mogoča tudi, kadar sicer med osebami v finančnem konglomeratu ni kapitalskih
povezav in je koordinator po posvetu z drugimi pristojnimi nadzornimi organi
odločil, kateri sorazmerni delež se bo upošteval pri izračunu dopolnilnih
kapitalskih zahtev, pri tem pa upošteval obveznosti, ki izhajajo iz odnosov med
posameznimi osebami.
6. člen
(druga tehnična načela pri izračunu
kapitala in kapitalskih zahtev nadzorovanih in nenadzorovanih oseb)
(1) Ne glede na metodo iz 3. poglavja
tega pravilnika, ki se v skladu z drugim odstavkom 3. člena tega
pravilnika uporabi za izračun dopolnilnih kapitalskih zahtev, se morajo pri
izračunu upoštevati načela, opredeljena v drugem do šestem odstavku tega člena
in v 7. ter 8. členu tega pravilnika.
(2) Dvojno ali večkratno uporabo
sestavin kapitala pri izračunu kapitala na ravni finančnega konglomerata in neustrezno
znotrajskupinsko ustvarjanje kapitala je treba izločiti, pri čemer se smiselno
uporabljajo sektorski predpisi.
(3) Izračun kapitala in kapitalskih
zahtev nadzorovanih oseb v finančnem konglomeratu se mora opraviti v skladu z
ustreznimi sektorskimi predpisi bančnega sektorja ali sektorja trga vrednostnih
papirjev ali zavarovalniškega sektorja, za izračun kapitala in kapitalskih
zahtev nenadzorovanih oseb pa se opravi prilagojeni izračun v skladu s
7. členom tega pravilnika.
(4) Kapitalske zahteve za vsak
posamezni finančni sektor morajo biti pokrite s sestavinami kapitala, ki so
izračunane skladno z ustreznimi sektorskimi predpisi. Le tiste sestavine
kapitala, ki so sprejemljive po predpisih vseh sektorjev (medsektorski
kapital), se lahko štejejo za pokrivanje morebitnega ugotovljenega
primanjkljaja kapitala v drugem finančnem sektorju na ravni finančnega
konglomerata pri izračunu dopolnilnih kapitalskih zahtev.
(5) Če so s sektorskimi predpisi
določene omejitve glede vključevanja ali razpoložljivosti posameznih sestavin
kapitala, ki se lahko štejejo kot medsektorski kapital, je treba te omejitve
smiselno uporabiti tudi pri izračunu kapitala na ravni finančnega konglomerata.
(6) Pri izračunu kapitala na ravni
finančnega konglomerata je treba upoštevati tudi dejansko prenosljivost in
razpoložljivost kapitala med različnimi osebami v skupini, ob upoštevanju
sektorskih predpisov o kapitalski ustreznosti.
7. člen
(izračun prilagojenih kapitalskih zahtev
za nenadzorovane osebe finančnega sektorja)
(1) Prilagojene kapitalske zahteve se
za nenadzorovane osebe posameznega sektorja iz finančnega sektorja izračunajo
tako, kakor bi jih morala ta oseba izračunati, če bi bila nadzorovana oseba
tega posameznega sektorja.
(2) Ne glede na prejšnji odstavek se,
kadar ni možno izračunati prilagojenih kapitalskih zahtev za podrejeno
nenadzorovano osebo po predpisih tistega finančnega sektorja, v katerega je
razporejena njej nadrejena oseba, glede na vrsto finančnih storitev, ki jih ta
podrejena nenadzorovana oseba opravlja, izračunajo prilagojene kapitalske
zahteve po predpisih drugega finančnega sektorja, ki so za takšen izračun
primernejši, vendar ob predhodnem soglasju pristojnih nadzornih organov.
(3) Ne glede na prvi odstavek tega
člena se za namen ugotovitve finančnega konglomerata in pri izračunu koeficienta
kapitalskih zahtev po drugem odstavku 11. člena ZFK lahko prilagojeni
izračun kapitalskih zahtev za nenadzorovane osebe posameznega finančnega
sektorja opravi poenostavljeno, vendar ob predhodnem soglasju pristojnih
nadzornih organov.
(4) Prilagojene kapitalske zahteve za
mešani finančni holding se izračunajo po sektorskih predpisih najpomembnejšega
finančnega sektorja v finančnem konglomeratu.
8. člen
(izračun kapitala in kapitalskih zahtev za
nekatere nadzorovane osebe)
(1) Izračun kapitala in kapitalskih
zahtev za nekatere nadzorovane osebe v finančnem konglomeratu, ki imajo sedež v
tretjih državah, se za namen tega pravilnika opravi na podlagi izračuna v
državi sedeža, če so metodologije izračuna enakovredne tistim, ki za določen
sektor veljajo v državah članicah. Če metodologije niso enakovredne, je treba
izračun ustrezno prilagoditi v soglasju s koordinatorjem.
(2) Prejšnji odstavek ne velja za
primere, ko so te osebe že ustrezno vključene v sektorskem izračunu na
konsolidirani podlagi podskupine, če se ta izračun v skladu z izbrano metodo
uporabi kot izhodišče za izračun na ravni finančnega konglomerata.
(3) Kapitalska zahteva za družbo za
upravljanje pomeni kapitalsko zahtevo, izračunano na podlagi:
-       
predpisov, ki urejajo poslovanje družb za upravljanje v Republiki
Sloveniji, za družbe za upravljanje s sedežem v Republiki Sloveniji,
-       
predpisov, ki urejajo poslovanje družb za upravljanje v državi članici,
kjer ima sedež družba za upravljanje,
-       
predpisov, ki urejajo poslovanje družb za upravljanje v tretji državi,
kjer ima sedež družba za upravljanje, če so predpisi te države enakovredni
predpisom, ki urejajo poslovanje družb za upravljanje v Republiki Sloveniji, v
nasprotnem primeru se upoštevajo predpisi iz prve alineje tega odstavka.
3. POGLAVJE
METODE ZA IZRAČUN DOPOLNILNIH KAPITALSKIH ZAHTEV
9. člen
(metode)
Pri izračunu dopolnilnih kapitalskih zahtev
nadzorovanih oseb v finančnem konglomeratu se lahko uporabljajo naslednje
metode: 
1.     
metoda računovodske konsolidacije, 
2.     
metoda odbitkov in združevanja, 
3.     
kombinacija metod iz 1. in 2. točke tega člena.
10. člen
(metoda računovodske konsolidacije)
(1) Metoda računovodske konsolidacije
pomeni izračun dopolnilnih kapitalskih zahtev na podlagi konsolidiranih poročil
za kapital in kapitalske zahteve, ki temeljijo na konsolidiranih računovodskih
izkazih.
(2) Kapital in kapitalske zahteve se
izračunajo z uporabo sektorskih predpisov in ob upoštevanju načel iz
6. člena tega pravilnika.
(3) Dopolnilne kapitalske zahteve
nadzorovanih oseb v finančnem konglomeratu se pri uporabi metode računovodske
konsolidacije izračunajo kot razlika med:
a)     kapitalom finančnega konglomerata, izračunanim na podlagi
konsolidiranega stanja skupine; pri izračunu se upoštevajo sestavine kapitala
posameznega finančnega sektorja, kakor jih določajo sektorski predpisi; in
b)     vsoto kapitalskih zahtev za vsak posamezni finančni sektor v
skupini; kapitalske zahteve za vsak posamezni finančni sektor v skupini se
izračunajo v skladu s sektorskimi predpisi.
(4) Če so del finančnega konglomerata
tudi nenadzorovane osebe iz posameznega sektorja finančnega sektorja in niso
vključene v izračun kapitalskih zahtev posameznega finančnega sektorja iz tretjega
odstavka tega člena, je treba prilagojene kapitalske zahteve za te osebe
izračunati v skladu s 6. in 7. členom tega pravilnika.
(5) Razlika iz tretjega odstavka tega
člena ne sme biti negativna.
11. člen
(metoda odbitkov in združevanja)
(1) Pri uporabi metode odbitkov in
združevanja se pri izračunu dopolnilnih kapitalskih zahtev nadzorovanih oseb v
finančnem konglomeratu upoštevajo računovodski izkazi vsake posamezne osebe v
skupini.
(2) Dopolnilne kapitalske zahteve
nadzorovanih oseb v finančnem konglomeratu se pri uporabi metode odbitkov in
združevanja izračunajo kot razlika med:
a)     vsoto kapitala iz poročil o kapitalu za vsako posamezno nadzorovano
in nenadzorovano osebo posameznega finančnega sektorja v finančnem
konglomeratu, pri čemer se upoštevajo sestavine kapitala v skladu s sektorskimi
predpisi; in
b)     vsoto kapitalskih zahtev vsake nadzorovane in nenadzorovane osebe
finančnega sektorja v finančnem konglomeratu ter knjigovodskih vrednosti
udeležb v kapitalu drugih oseb v skupini. Kapitalske zahteve se izračunajo na
podlagi sektorskih predpisov.
(3) V primeru udeležbe v kapitalu
drugih oseb v skupini se kapital in kapitalske zahteve upoštevajo v sorazmernem
deležu vpisanega kapitala, ki ga ima nadrejena oseba v podrejeni osebi oziroma
oseba, ki je udeležena v drugi osebi v skupini. Sorazmerni delež pomeni
neposredni ali posredni delež, ki ga ima oseba iz finančnega konglomerata v
vpisanem kapitalu druge osebe tega finančnega konglomerata.
(4) Prilagojene kapitalske zahteve za
nenadzorovane osebe iz posameznega sektorja finančnega sektorja se izračunajo v
skladu s 6. in 7. členom tega pravilnika.
(5) Razlika iz drugega odstavka tega
člena ne sme biti negativna.
12. člen
(črtan)
13. člen
(kombinacija metod)
Koordinator posameznega finančnega
konglomerata po posvetovanju z drugimi udeleženimi nadzornimi organi in z
nadzorovano osebo na vrhu finančnega konglomerata oziroma z mešanim finančnim
holdingom lahko z odločbo določi tudi kombinacijo metod iz 10. do 11. člena tega pravilnika.
4. POGLAVJE
POROČANJE IN UVELJAVITEV
14. člen
(obveznost posredovanja, izračuna in
poročanja)
(1) Oseba, ki mora na podlagi četrtega
odstavka 24. člena ZFK opraviti izračun kapitala in dopolnilnih kapitalskih
zahtev, mora koordinatorju predložiti poročilo o izračunu po stanju na zadnji
dan vsakega polletja.
(2) Poročilo iz prejšnjega odstavka
tega člena se predloži v pisni obliki. V poročilu je treba navesti najmanj:
-       
osebe, ki so zajete v izračun, njihovo sektorsko razporeditev, deleže in
organigram,
-       
izračun razpoložljivega kapitala in izračun kapitalskih zahtev z navedbo
kapitala in kapitalskih zahtev po sektorjih in osebah znotraj posameznega
sektorja,
-       
rezultat (primanjkljaj oziroma presežek kapitala) v izračunu dopolnilnih
kapitalskih zahtev.
(3) Koordinator lahko za posamezni finančni
konglomerat z odločbo natančneje opredeli obliko in vsebino poročila iz
prejšnjega odstavka tega člena.
(4) Rok za predložitev poročil je
najpozneje do 30. aprila tekočega leta za stanje na dan 31. decembra preteklega
leta in najpozneje do 30. septembra za stanje na dan 30. junija tekočega leta.
(5) Na podlagi zahteve koordinatorja
je treba poročilo predložiti tudi po stanju na dan in v roku, ki ga določi
koordinator.
15. člen
(predložitev prvega poročila)
Oseba iz prvega odstavka 14. člena
tega pravilnika mora prvo poročilo na podlagi 14. člena tega pravilnika
predložiti po stanju na dan 30. junija 2007.

Pravilnik za izračun dopolnilnih kapitalskih
zahtev nadzorovanih oseb in za izračun prilagojenih kapitalskih zahtev
nenadzorovanih oseb v finančnem konglomeratu (Uradni list RS, št. 8/07) vsebuje naslednjo končno določbo:
»16. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika za izračun
dopolnilnih kapitalskih zahtev nadzorovanih oseb in za izračun prilagojenih
kapitalskih zahtev nenadzorovanih oseb v finančnem konglomeratu (Uradni list
RS, št. 52/13) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.