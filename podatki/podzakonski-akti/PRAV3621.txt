I. SPLOŠNE DOLOČBE
1. člen
(vsebina pravilnika)
Ta pravilnik določa rutinske diagnostične preiskave in način
zdravljenja ovnov in kozlov v odobrenih osemenjevalnih središčih ter
veterinarski inšpekcijski nadzor. 
Ovni in kozli, ki se vključujejo v odobreno osemenjevalno
središče, morajo izhajati iz rej oziroma vzrejališč, ki so pod stalno
veterinarsko kontrolo, in biti pregledani ter prosti bolezni, ki jih določajo
predpisi, ki urejajo zdravstveno ustreznost in sistematične preiskave
plemenskih živali, živalskega semena, jajčnih celic in zarodkov.
2. člen
(pomen izrazov)
V tem pravilniku uporabljeni izrazi pomenijo: 
1.     
Osemenjevalno središče je pooblaščena organizacija, ki redi ovne oziroma
kozle za pridobivanje in promet z njihovim semenom. 
2.     
Odobritev pomeni ugotovitev, da osemenjevalno središče izpolnjuje
predpisane veterinarsko-sanitarne pogoje. 
3.     
Veterinar osemenjevalnega središča je strokovni delavec veterinarske
postaje osemenjevalnega središča, ki je pooblaščen in odgovoren za delo ter
stalno kontrolo v osemenjevalnem središču. 
4.     
Pristojni organ za veterinarstvo je Veterinarska uprava Republike
Slovenije (v nadaljnjem besedilu: VURS). 
5.     
Pooblaščeni laboratorij je laboratorij, ki ga pooblasti predstojnik VURS.
6.     
Veterinarska registrska številka je številka, ki jo po opravljenem
postopku odobritve osemenjevalnemu središču podeli VURS. 
7.     
Živalsko seme je pripravljen oziroma razredčen ejakulat ovna ali kozla v
svežem ali konzerviranem stanju (v nadaljnjem besedilu: seme). 
8.     
Serija semena so osemenjevalne doze, pripravljene iz ejakulata istega
ovna ali kozla, pridobljene istega dne. Če sta isti dan pridobljena dva ali več
ejakulatov istega ovna ali kozla, jih je pred pripravo osemenjevalnih doz
potrebno združiti. 
9.     
Pošiljka semena je ena ali več serij ovnovega ali kozlovega semena, za
katero je bilo izdano eno zdravstveno potrdilo. 
10.  
Država pridobivanja semena je država, v kateri se seme pridobiva,
skladišči in daje v promet.
II. RUTINSKE DIAGNOSTIČNE PREISKAVE
3. člen
(diagnostične preiskave)
Vsi plemenjaki v odobrenem osemenjevalnem središču morajo
biti pregledani, in sicer: 
1.     
Ovni na: 
- 
tuberkulozo, z intradermalnim monotestom ali z intradermalnim
primerjalnim testom, pri čemer mora biti rezultat vsakega testa negativen; 
- 
brucelozo (B.melitensis), z metodo reakcije vezanja komplementa, kjer
mora biti titer nižji od 20IE/ICFTU ali s testom BBA (Buffered Brucella antigen
test); 
- 
brucelozo (B.ovis), z metodo reakcije vezanja komplementa, kjer mora
biti titer nižji od 50IE/ICFTU; 
- 
borderjevo bolezen, z metodo identifikacije antigena. 
2.     
Kozli na: 
- 
tuberkulozo, z intradermalnim monotestom ali z intradermalnim
primerjalnim testom, pri čemer mora biti rezultat vsakega testa negativen; 
- 
brucelozo (B.melitensis), z metodo reakcije vezanja komplementa, kjer
mora biti titer nižji od 20IE/ICFTU ali s testom BBA (Buffered Brucella antigen
test); 
- 
borderjevo bolezen, z metodo identifikacije antigena. 
Ovni in kozli morajo biti na tuberkulozo pregledani vsaj
enkrat letno, na ostale bolezni iz prejšnjega odstavka pa vsaj 30 dni pred
prvim odvzemom semena na začetku plemenilne sezone. 
Vse preiskave iz prvega odstavka tega člena morajo biti
opravljene v pooblaščenih laboratorijih. 
Če je bil rezultat katerekoli preiskave iz tega pravilnika pozitiven,
je treba ovna oziroma kozla nemudoma premestiti iz objektov za nastanitev
plemenjakov v izolacijski prostor. Njegovega semena ni dovoljeno dajati v
promet, kot tudi ne zalog njegovega semena od zadnjega negativnega rezultata
dalje. V promet se lahko da seme, pridobljeno šele potem, ko so rezultati
ponovnih preiskav negativni. 
V primeru iz prejšnjega odstavka ni dovoljeno dajati v promet
niti semena ostalih ovnov oziroma kozlov iz takšnega osemenjevalnega središča.
V primeru, ko je seme skladiščeno v zamrznjenem stanju, mora biti shranjeno v
posebnih, vidno označenih posodah za skladiščenje, dokler se s ponovnimi
preiskavami ne dokaže, da so rezultati preiskav negativni. V nasprotnem primeru
je treba seme uničiti.
4. člen
(ostale bolezni)
Ovni in kozli v odobrenem osemenjevalnem središču morajo biti
poleg bolezni iz prvega odstavka 3. člena tega pravilnika in bolezni, ki jih
določajo predpisi, ki urejajo zdravstveno ustreznost in sistematične preiskave
plemenskih živali, živalskega semena, jajčnih celic in zarodkov, prosti tudi: 
1.     
Ovni: 
- 
stekline, 
- 
vraničnega prisada, 
- 
kužne agalakcije ovac (Mycoplasma agalactiae), 
- 
maedi visne in 
- 
pulmonalne adenomatoze ovac. 
2.     
Kozli: 
- 
stekline, 
- 
vraničnega prisada, 
- 
kužne agalakcije koz (Mycoplasma agalactiae, Mycoplasma capricolum ter
Mycoplasma mycoides var.mycoides »large colony«) in 
- 
kozjega virusnega arteritisa/encefalitisa. 
Predstojnik VURS z odločbo v upravnem postopku imenuje
strokovno komisijo, katere dolžnost je priprava ustreznih ukrepov za zatiranje
in izkoreninjenje bolezni iz četrte alinee 1. točke in iz tretje alinee 2.
točke prejšnjega člena ter prvega odstavka tega člena v odobrenem
osemenjevalnem središču.
III. NAČINI ZDRAVLJENJA
5. člen
(tuberkuloza)
Ovne in kozle je potrebno enkrat letno tuberkulinizirati. Za
tuberkulinizacijo se lahko uporabljajo le registrirani tuberkulini. 
Če so ovni oziroma kozli reagirali pozitivno po
intradermalnem monotestu, se jih ponovno tuberkulinizira z intradermalnim
primerjalnim testom (po navodilih proizvajalca tuberkulina) po 42 dneh. 
Če so ovni oziroma kozli po intradermalnem primerjalnem testu
iz prejšnjega odstavka reagirali sumljivo, jih je potrebno po 42 dnevih ponovno
tuberkulinizirati. Če tudi tokrat reakcija ni negativna, je treba pozitivne
živali izločiti. 
Za ponovno pridobitev statusa tuberkuloze proste črede
plemenjakov morajo biti po 42 dneh od izvedbe zadnje tuberkulinizacije vsi ovni
oziroma kozli v odobrenem osemenjevalnem središču negativni.
6. člen
(bruceloza)
Preiskave morajo biti opravljene v skladu z drugo in tretjo
alineo 1. točke in drugo alineo 2. točke 3. člena tega pravilnika, in sicer pri
vseh ovnih oziroma kozlih v odobrenem osemenjevalnem središču, starejših od
šest mesecev. Če so rezultati preiskav na brucelozo pozitivni, je treba
pozitivne živali izločiti. 
Za ponovno pridobitev statusa bruceloze proste črede ovnov
oziroma kozlov morata biti opravljeni dve naknadni preiskavi in sicer z metodama
reakcije vezanja komplementa ali testom BBA, pri čemer morajo biti rezultati
obeh preiskav negativni. Prvo preiskavo se opravi 30 dni po izločitvi zadnjega
pozitivnega ovna ali kozla v odobrenem osemenjevalnem središču, drugo pa 60 dni
kasneje. 
Šteje se, da je odobreno osemenjevalno središče uradno prosto
bruceloze (B.melitensis), če sta bili v razmaku šestih mesecev ali več
opravljeni pri vseh plemenjakih dve preiskavi z negativnim rezultatom.
IV. NADZOR
7. člen
(nadzor)
Nadzor nad izvajanjem tega pravilnika najmanj dvakrat letno
opravi veterinarska inšpekcija. 
Če veterinarski inšpektor ugotovi pri izvajanju tega
pravilnika pomanjkljivosti ali nepravilnosti, VURS odobrenemu osemenjevalnemu
središču začasno ali trajno odvzame veterinarsko registrsko številko, v skladu
s predpisi, ki urejajo veterinarstvo.
V. PREHODNA DOLOČBA
8. člen
(prehodno obdobje)
Do sprejema ustreznih predpisov se uporabljajo za opravljanje
tuberkulinizacije in diagnosticiranje bruceloze metode in tehnike, ki jih
določi VURS, in jih izda v posebni publikaciji, ki je dosegljiva javnosti na
VURS.
VI. KONČNA DOLOČBA
9. člen
(veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 323-439/00
Ljubljana, dne 6. decembra 2000.
Minister 
za kmetijstvo, gozdarstvo in prehrano 
mag. Franc But l. r.