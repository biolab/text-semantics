1. člen
(vsebina)
Ta pravilnik določa strokovne naloge v proizvodnji kmetijskih
rastlin na področju hmeljarstva (v nadaljnjem besedilu: javna služba), pogoje
za opravljanje javne službe glede prostorov in opremljenosti, kadrovske pogoje
za opravljanje javne službe in pogoje glede izvajalca javne službe ter ceno storitev
javne službe.
2. člen
(javna služba)
Javna služba obsega izvajanje strokovnih nalog v proizvodnji
kmetijskih rastlin na področju hmeljarstva, in sicer: 
-       
žlahtnjenje hmelja, 
-       
tehnologije pridelave in predelave hmelja, 
-       
ocena letnika hmelja,
-       
introdukcija novih in tujih sort hmelja.
3. člen
(pogoji glede prostorov in opremljenosti)
Za izvajanje javne službe mora izvajalec javne službe
razpolagati z naslednjo opremo in prostori: 
-       
najmanj 500 m2 površin rastlinjakov; 
-       
opremo za mikropropagacijo; 
-       
najmanj 20 m2 kalilnikov in mrežnikov; 
-       
od 3 do 5 ha površin zemljišč oziroma hmeljišč za izvajanje tehnoloških
poskusov v hmeljarstvu in za preizkušanje novih križancev hmelja; 
-       
rastnimi komorami; 
-       
laboratorijem, akreditiranim v skladu s standardom SIST EN ISO/IEC
17025, za opravljanje preskusnih metod v hmeljarstvu in pivovarstvu, potrebnih
za izvajanje javne službe v hmeljarstvu.
4. člen
(kadrovski pogoji in pogoji glede oseb, ki izvajajo javno
službo)
(1) Za izvajanje javne službe mora izvajalec javne službe: 
-       
imeti zaposleno zadostno število oseb s predpisano strokovno izobrazbo
ter tehničnim znanjem in izkušnjami na področju izvajanja strokovnih nalog v
proizvodnji kmetijskih rastlin na področju hmeljarstva, da se zagotovi
izvajanje programa javne službe ter 
-       
zagotavljati stalno izpopolnjevanje znanja oseb iz prejšnjega odstavka. 
(2) Strokovni sodelavci, ki opravljajo naloge javne službe
morajo imeti: 
-       
najmanj visoko strokovno izobrazbo agronomske smeri ali druge ustrezne
smeri in 
-       
najmanj pet let delovnih izkušenj na področju izvajanja strokovnih nalog
v proizvodnji kmetijskih rastlin na področju hmeljarstva ali izobrazbo,
pridobljeno na podiplomskih študijskih programih s področja agronomije ali
druge ustrezne smeri. 
(3) Tehnični sodelavci, ki opravljajo naloge javne službe
morajo imeti: 
-       
najmanj srednjo izobrazbo agronomske ali druge ustrezne smeri, iz katere
izhaja znanje s področja strokovnih nalog v proizvodnji kmetijskih rastlin na
področju hmeljarstva in 
-       
najmanj tri leta delovnih izkušenj na področju izvajanja strokovnih
nalog v proizvodnji kmetijskih rastlin na področju hmeljarstva. 
(4) Zadostno število oseb iz prvega odstavka tega člena
izvajalec javne službe izkazuje z desetletnim programom javne službe za obdobje
od 2010 do 2020 in dvoletnim programom javne službe, ki sta določena v
predpisu, ki ureja trg s hmeljem.
5. člen
(cena storitev)
(1) Strokovni nalogi žlahtnjenje hmelja ter tehnologije
pridelave in predelave hmelja sofinancirajo zainteresirani pridelovalci hmelja
(v nadaljnjem besedilu: uporabniki javne službe). 
(2) Uporabniki javne službe morajo za nalogo žlahtnjenje
hmelja v obdobju od 2010 do 2020 letno zagotoviti najmanj 23,94% sredstev, kar
v obdobju od 2010 do 2020 znaša najmanj 46.000,00 eurov letno in znaša ob
predvidenem letnem pridelku 2.500 ton hmelja 1,84 eura na 100 kilogramov
hmelja. Preostala sredstva do polne cene storitve za strokovno nalogo
žlahtnjenje hmelja se financira iz proračuna Republike Slovenije, proračunske
postavke 7649 Strokovne naloge v hmeljarstvu. 
(3) Uporabniki javne službe morajo za nalogo tehnologije
pridelave in predelave hmelja v obdobju ob 2010 do 2020 letno zagotoviti
najmanj 12,91% sredstev, kar v obdobju od 2010 do 2020 znaša najmanj 15.000
eurov letno in znaša ob predvidenem letnem pridelku 2.500 ton hmelja 0,60 eura
na 100 kilogramov hmelja. Preostala sredstva do polne cene storitve za
strokovno nalogo tehnologije pridelave in predelave hmelja se financira iz
proračuna Republike Slovenije, proračunske postavke 7649 Strokovne naloge v hmeljarstvu.
(4) Cena storitve za nalogi ocena letnika hmelja in
introdukcija novih in tujih sort hmelja je za uporabnike javne službe
brezplačna in se financira iz proračuna Republike Slovenije, proračunske
postavke 764910 Strokovne naloge v hmeljarstvu. 
(5) Vrednost strokovne ure izvajalca javne službe v
hmeljarstvu za leti 2010 in 2011 znaša 20,80 eurov, vrednost tehnične ure pa
11,40 eurov. 
(6) Če se poveča vrednost tehnične in strokovne ure iz
prejšnjega odstavka, se poveča skupni znesek posamezne strokovne naloge iz
drugega in tretjega odstavka tega člena in znesek financiranja uporabnikov na
100 kilogramov hmelja za znesek, ki najmanj ohrani delež financiranja
strokovnih nalog iz drugega in tretjega odstavka tega člena. 
(7) Če je v posameznem letu izvajanja javne službe skupni
pridelek hmelja manjši od 2.500 ton, ki mu sledi izpad dohodka v hmeljarstvu,
se v tem letu ustrezno zmanjša delež financiranja s strani uporabnikov javne
službe. Če presežka sredstev, zbranih za financiranje javne službe s strani
uporabnikov javne službe v prejšnjih letih, ni bilo ali če ne zadošča za
celotno pokritje razlike do polnega financiranja s strani uporabnikov javne
službe, se razlika do polnega financiranja strokovnih nalog zagotovi iz drugih
virov. 
(8) Če je v posameznem letu izvajanja javne službe skupni
pridelek hmelja večji od 2.500 ton, ki mu sledi povečanje dohodka v
hmeljarstvu, se delež in skupni znesek financiranja s strani uporabnikov javne
službe v tem letu povečata. Sredstva, ki se v tekočem letu ne porabijo za
financiranje javne službe, so pa presežek sredstev, zbranih za financiranje
javne službe s strani uporabnikov, se porabijo za javno službo v naslednjem
letu.

Pravilnik o nalogah, pogojih in cenah storitev
opravljanja javne službe v hmeljarstvu (Uradni list RS, št. 45/10) vsebuje naslednjo prehodno in
končni določbi:
»6. člen
(dokončanje postopkov)
Postopki financiranja nalog javne službe v hmeljarstvu za
leto 2009, začeti na podlagi Pravilnika o nalogah, pogojih in cenah storitev
opravljanja javne službe v hmeljarstvu (Uradni list RS, št. 51/09 in 80/09), se
končajo v skladu s Pravilnikom o nalogah, pogojih in cenah storitev opravljanja
javne službe v hmeljarstvu (Uradni list RS, št. 51/09 in 80/09).
7. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o nalogah, pogojih in cenah storitev opravljanja javne službe v hmeljarstvu
(Uradni list RS, št. 51/09 in 80/09), uporablja pa se za dokončanje postopkov
iz prejšnjega člena.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi in dopolnitvi Pravilnika
o nalogah, pogojih in cenah storitev opravljanja javne službe v hmeljarstvu
(Uradni list RS, št. 81/15) vsebuje naslednjo končno določbo:
»3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.