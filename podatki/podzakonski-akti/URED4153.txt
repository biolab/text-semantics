1. člen
(vsebina uredbe)
Ta uredba ureja prepoved nabave, posesti, vnosa in nošenja
določenih vrst orožja, ki zaradi svojega učinkovanja in načina delovanja
pomenijo posebno veliko nevarnost za življenje in zdravje ljudi.
2. člen
(opis prepovedanega orožja)
Prepovedani so nabava, posest, vnos in nošenje orožja, ki z
električnim delovanjem na mišice oziroma čutne in gibalne funkcije osrednjega
živčnega sistema povzroči začasni mišični krč, ki zajame celo telo, če je
orožje izdelano tako, da deluje na daljavo z izstrelitvijo puščic ali drugih
podobnih izstrelkov.
3. člen
(nadzorstvo)
Izvajanje določb te uredbe pri pravnih osebah in samostojnih
podjetnikih posameznikih nadzirata Policija in Inšpektorat Republike Slovenije
za notranje zadeve, pri fizičnih osebah pa Policija.
4. člen
(seznam prepovedanega orožja)
Ministrstvo, pristojno za notranje zadeve, iz obstoječih
evidenc trgovcev z orožjem izdela seznam orožja iz 2. člena te uredbe, ki je
bilo nabavljeno pred začetkom njegove veljavnosti. Na seznam uvrsti tudi v
tujini nabavljeno orožje iz 2. člena te uredbe, za katero obstajajo listine, iz
katerih je razviden datum nabave.
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 21600-2/2006/6
Ljubljana, dne 20. julija 2006
EVA 2006-1711-0034
Vlada Republike Slovenije
Janez Janša l.r. 
Predsednik