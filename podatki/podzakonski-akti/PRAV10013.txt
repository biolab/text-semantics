1. člen
(vsebina)
Ta pravilnik določa:
-       
pogoje, ki jih mora izpolnjevati izvajalec javne svetovalne službe v
čebelarstvu (v nadaljnjem besedilu: koncesionar) glede prostorov, opremljenosti
in kadrov za izvajanje javne svetovalne službe v čebelarstvu;
-       
pogoje glede strokovne izobrazbe in druge zahteve, ki jih mora
izpolnjevati oseba, da lahko opravlja strokovno delo pri izvajanju javne
svetovalne službe v čebelarstvu;
-       
vrednost storitev javne svetovalne službe v čebelarstvu.
2. člen
(pogoji glede prostorov, opremljenosti in kadrov)
(1) Za opravljanje storitev javne svetovalne službe v čebelarstvu
mora koncesionar zagotavljati enakomerno dostopnost do storitev na območju
Republike Slovenije vsem čebelarjem, kar zagotavlja z vzpostavitvijo svetovalne
službe, ki je sestavljena iz:
-       
osnovne mreže svetovalne službe in
-       
specialistične svetovalne službe.
(2) Osnovno mrežo svetovalne službe sestavlja najmanj 60
terenskih svetovalcev.
(3) Specialistično svetovalno službo sestavljajo svetovalci specialisti.
(4) Za specialistično svetovanje mora biti zagotovljeno najmanj
pet stalnih lokacij (pisarn) na območju Republike Slovenije, od koder se
opravljajo naloge svetovalca specialista, vključno z uradnimi urami. Lokacija
mora biti jasno označena in opremljena za nemoteno opravljanje storitev javne
službe v čebelarstvu in komunikacijo s strankami.
(5) Koncesionar mora zagotavljati najmanj 5 svetovalcev specialistov
v skladu s programom javne svetovalne službe v čebelarstvu.
(6) Vodja javne svetovalne službe v čebelarstvu je lahko le
svetovalec specialist.
(7) Koncesionar mora zagotavljati izvajanje potrebnih administrativnih
nalog, ki so potrebne za delovanje in izvajanje javne svetovalne službe v
čebelarstvu, in zaposlenega na administrativnem delovnem mestu.
3. člen
(pogoji glede strokovne izobrazbe in druge zahteve)
(1) Pogoji, ki jih mora izpolnjevati oseba, da lahko opravlja
strokovno delo pri izvajanju javne svetovalne službe v čebelarstvu kot
svetovalec specialist, so naslednji:
-       
univerzitetna ali visoka strokovna izobrazba naravoslovne ali
družboslovne smeri;
-       
pridobljeno potrdilo o opravljenem usposabljanju za svetovalca
specialista oziroma pridobitev takšnega potrdila v roku dveh let od izbire
svetovalca specialista oziroma njegove zaposlitve;
-       
vozniški izpit B kategorije ter lasten prevoz;
-       
znanja in izkušnje s področja čebelarstva in čebelarjenja, ki jih oseba
izkaže z ustreznimi listinami in drugimi dokazili;
-       
poznavanje zakonodaje s področja kmetijstva s poudarkom na čebelarstvu,
ki ga preverja in potrjuje koncesionar;
-       
aktivno znanje vsaj enega od uradnih jezikov Evropske unije poleg
slovenskega jezika.
(2) Pogoji, ki jih mora izpolnjevati terenski svetovalec, so naslednji:
-       
vsaj petletne izkušnje s področja čebelarstva in čebelarjenja z vsaj 10
čebeljimi družinami;
-       
najmanj srednješolska izobrazba;
-       
pridobljeno potrdilo o opravljenem usposabljanju za terenskega
svetovalca;
-       
vozniški izpit B kategorije ter lasten prevoz.
(3) Poleg pogojev iz prvega odstavka tega člena mora imeti
vodja svetovalne službe v čebelarstvu tudi organizacijske in vodstvene
sposobnosti.
(4) Pogoja, ki jih mora izpolnjevati administrativni delavec,
sta naslednja:
-       
najmanj srednješolska izobrazba z znanjem računovodstva,
-       
vozniški izpit B kategorije ter lasten prevoz.
4. člen
(vrednost storitev)
Vrednost storitev javne svetovalne službe v čebelarstvu, ki
je osnova za izračun višine sredstev, ki jo koncedent v skladu s koncesijsko
pogodbo mesečno nakaže na transakcijski račun koncesionarja za izvajanje javne
svetovalne službe v čebelarstvu glede na izveden obseg v letnem programu
opredeljenih nalog, je določena v prilogi 1, ki je sestavni del tega pravilnika.
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
natančnih pogojih za izvajanje javne svetovalne službe v čebelarstvu (Uradni
list RS, št. 109/07, 126/07 in 45/08 – ZKme‑1).
6. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-258/2007
Ljubljana, dne 3. maja 2010
EVA 2010-2311-0067
dr. Henrik Gjerkeš l.r.
Minister

Priloga
1: Vrednost storitev javne svetovalne službe v čebelarstvu