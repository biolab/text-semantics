I. SPLOŠNE DOLOČBE
1. člen
(vsebina pravilnika)
Ta pravilnik določa pogoje glede osnovne, tehnične, dodatne
usposobljenosti in delovnih izkušenj potrditvenega osebja za komponente, ter
pogoje, ki jih mora izpolnjevati vzdrževalna organizacija v zvezi s tem
osebjem. Pravilnik določa tudi pogoje za dela s posebnimi pooblastili.
2. člen
(pomen izrazov)
Izrazi, uporabljeni v tem pravilniku, pomenijo:
1.     
APU (auxiliary power unit) je pomožna pogonska enota;
2.     
dela s posebnimi pooblastili so NDT in varjenje;
3.     
komponenta je kateri koli motor, propeler, del ali naprava;
4.     
NDT (non destruction test) je pregled brez porušitve materiala;
5.     
organizacija je fizična oseba, pravna oseba ali del pravne osebe, s
sedežem na območju Republike Slovenije;
6.     
podporno osebje je osebje, ki ga vzdrževalna organizacija pooblasti za
vzdrževanje komponente, brez pooblastila za sprostitev v uporabo;
7.     
potrditveno osebje je osebje, ki ga vzdrževalna organizacija pooblasti
za sprostitev komponente v uporabo po izvedenem vzdrževanju;
8.     
Slovenska akreditacija (SA) je javni zavod, ki na način in pod pogoji,
ki veljajo za javno službo, v Republiki Sloveniji opravlja naloge nacionalne
akreditacijske službe v skladu z zakonom, ki ureja akreditacijo;
9.     
vzdrževalna organizacija je vsaka organizacija, ki ima odobritev Javne
agencije za civilno letalstvo Republike Slovenije za vzdrževanje letal v skladu
z nacionalnimi ali evropskimi predpisi;
10.  
vzdrževanje pomeni eno od naslednjih dejavnosti: obnovo, popravilo,
pregled, nadomestitev, modifikacijo ali odpravo okvare komponente, z izjemo
pregleda pred letenjem.
II. POTRDITVENO OSEBJE ZA VZDRŽEVANJE KOMPONENT
3. člen
(postopek izdaje in obnove veljavnosti pooblastil
potrditvenega osebja za komponente)
Vzdrževalna organizacija mora imeti izdelane postopke za
začetno izdajo in obnovo veljavnosti pooblastil potrditvenega osebja za
komponente. Postopki morajo biti opisani v priročniku vzdrževalne organizacije,
v katerem mora biti navedena naslednja vsebina:
-       
oseba, odgovorna za postopke,
-       
kdaj se postopki izvajajo,
-       
postopek pregledovanja dokazil o usposobljenosti,
-       
potrebne nedavne delovne izkušnje iz vzdrževanja posamezne komponente,
-       
postopek ocenjevanja za začetno izdajo pooblastila potrditvenega osebja,
-       
postopek ocenjevanja za podaljšanje veljavnosti pooblastila
potrditvenega osebja,
-       
postopek stalnega preverjanja kompetenc,
-       
ukrepi v primeru negativne ocene,
-       
postopek zapisovanja rezultatov ocenjevanja in
-       
postopek vodenja zapisov o pooblaščenem osebju.
4. člen
(pogoji za pridobitev pooblastila potrditvenega osebja za
komponente)
(1) Za pridobitev pooblastila potrditvenega osebja za
komponente mora kandidat izpolnjevati pogoje glede:
-       
osnovne izobrazbe in delovnih izkušenj,
-       
tehnične usposobljenosti,
-       
dodatne usposobljenosti in
-       
ustreznih nedavnih delovnih izkušenj v letalstvu.
(2) Vzorec za preverjanje usposobljenosti potrditvenega
osebja za komponente je naveden v Prilogi 3, ki je sestavni del tega
pravilnika.
5. člen
(osnovna izobrazba in delovne izkušnje)
(1) Osnovna izobrazba, ki se zahteva za izvajanje
pooblastil potrditvenega osebja, je srednja tehnična ali poklicna izobrazba
letalske, strojne, elektrotehnične smeri ali mehatronike. Smer izobrazbe mora
biti primerna vrsti in zahtevnosti vzdrževanja komponente.
(2) Za sprostitev v uporabo enostavne komponente sta potrebni
dve leti delovnih izkušenj iz vzdrževanja, od tega najmanj eno leto v delavnici
za vzdrževanje komponent.
(3) Za sprostitev v uporabo kompleksne komponente, kot
so podvozje, motor ali APU, so potrebna tri leta delovnih izkušenj iz
vzdrževanja, od tega najmanj dve leti v delavnici za vzdrževanje kompleksnih
komponent.
6. člen
(tehnična usposobljenost in izvajanje tehničnega
usposabljanja)
(1) Potrditveno osebje mora za vsako komponento
izkazovati ustrezno tehnično usposobljenost, ki vključuje teoretično in
praktično usposobljenost. Teoretično in praktično usposabljanje lahko izvaja
proizvajalec, proizvajalčeva pooblaščena organizacija ali vzdrževalna
organizacija.
(2) Če se tehnično usposabljanje za vzdrževanje
komponente izvaja v okviru vzdrževalne organizacije mora ta zagotavljati:
-       
usposobljene inštruktorje s pooblastili za izvajanje usposabljanja,
-       
stalno nadzorovan učni program, opredeljen v priročniku vzdrževalne
organizacije in
-       
razpoložljivost komponente za namene praktičnega usposabljanja.
(3) Za vzdrževanje in sprostitev v uporabo enostavne
komponente se upošteva usposobljenost in delovne izkušnje iz vzdrževanja
sorodnih komponent.
(4) Za preizkušanje snetih komponent in uporabo
posebnega orodja mora biti potrditveno osebje usposobljeno. Usposabljanje lahko
izvede proizvajalec, proizvajalčeva pooblaščena organizacija ali vzdrževalna
organizacija.
(5) Potrditveno osebje za komponente se mora redno
udeleževati obdobnih usposabljanj iz priročnika vzdrževalne organizacije,
človeških dejavnikov, električnih inštalacij in varnosti gorivnih rezervoarjev
v letalstvu. Obdobje med usposabljanji ne sme biti daljše od dveh let.
7. člen
(dodatna usposobljenost)
(1) Potrditveno osebje mora razumeti jezik, v katerem so
objavljeni podatki za vzdrževanje proizvajalca komponent.
(2) Organizacija za vzdrževanje mora potrditvenemu
osebju za komponente zagotoviti začetno usposabljanje iz letalske zakonodaje in
človeških dejavnikov, ki je po vsebini in obsegu skladno z moduloma 9 in 10 za
kategoriji B1 ali B2 licence po Delu 66, kot to določa Priloga III Uredbe
Komisije (EU) št. 1321/2014 z dne 26. novembra 2014 o stalni plovnosti
zrakoplovov in letalskih izdelkov, delov in naprav ter o potrjevanju
organizacij in osebja, ki se ukvarjajo s temi nalogami (UL L št. 362 z dne
17. 12. 2014, str. 1), zadnjič spremenjene z Izvedbeno uredbo Komisije
(EU) 2020/1159 z dne 5. avgusta 2020 o spremembi uredb (EU) št. 1321/2014
in (EU) 2015/640 v zvezi z uvedbo novih dodatnih plovnostnih zahtev (UL L št.
257 z dne 6. 8. 2020, str. 14); (v nadaljnjem besedilu: Uredba
1321/2014/EU).
8. člen
(nedavne delovne izkušnje v letalstvu)
Potrditveno osebje mora imeti za izvajanje pooblastil na
vsaki vrsti komponente v zadnjih dveh letih najmanj šest mesecev delovnih
izkušenj.
9. člen
(ocenjevanje kompetenc in postopek stalnega preverjanja
kompetenc)
(1) Poglavitni namen ocenjevanja je preveriti znanje,
veščine in spretnosti zaradi zagotavljanja varnega sproščanja komponent v
uporabo in skladnosti z letalskimi predpisi. Ocenjevanje mora biti prilagojeno
pooblastilu za potrditev posamezne komponente. Ocenjevanje kompetenc mora
vsebovati ocenjevanje teoretičnega znanja in praktične usposobljenosti v
obsegu, ki je naveden v vzorčnem ocenjevalnem listu v Prilogi 4, ki je sestavni
del tega pravilnika.
(2) Vzdrževalna organizacija mora imeti postopek
stalnega preverjanja kompetenc.
10. člen
(postopek vodenja zapisov o potrditvenem in podpornem
osebju)
(1) Postopek vodenja zapisov o potrditvenem in podpornem
osebju za komponente mora biti opisan v priročniku vzdrževalne organizacije.
Vzdrževalna organizacija je v celoti odgovorna za skladnost z določbami tega
pravilnika za vse osebe, ki so evidentirane kot potrditveno ali podporno
osebje.
(2) Zapisi o potrditvenem osebju obsegajo: spričevala,
diplome, potrdila o usposabljanjih, dnevnike delovne prakse, dnevnike
praktičnih usposabljanj in ocenjevalne liste.
(3) Vzdrževalna organizacija mora hraniti zapise o
potrditvenem osebju za komponente najmanj tri leta od datuma poteka veljavnosti
pooblastila.
III. DELA S POSEBNIMI POOBLASTILI
11. člen
(zahteve za pregled brez porušitve materiala)
Zahteve glede usposobljenosti osebja za izvajanje NDT so
določene v standardu SIST EN 4179.
12. člen
(zahteve za varjenje)
Zahteve glede usposobljenosti osebja za izvajanje del s področja
varjenja v letalstvu so določene v standardu SIST ISO 24394.
13. člen
(spričevalo o usposobljenosti)
(1) Oseba, ki želi pridobiti spričevalo o
usposobljenosti za opravljanje NDT na zrakoplovih in letalskem materialu,
pridobi spričevalo o usposobljenosti pri organizaciji, ki je akreditirana pri
Slovenski akreditaciji, oziroma pri tujem akreditacijskem organu države članice
Evropske unije.
(2) Oseba, ki želi izvajati dela s področja varjenja v
letalstvu, pridobi spričevalo o usposobljenosti za varjenje pri domači oziroma
tuji organizaciji, ki je pooblaščena za preverjanje strokovnosti varilcev po
zahtevah iz prejšnjega člena.
(3) Spričevali o usposobljenosti iz prvega in drugega
odstavka tega člena sta potrdilo o usposobljenosti za delo s posebnimi pooblastili
iz tega pravilnika.
14. člen
(vodenje zapisov)
Za vodenje zapisov o osebju s posebnimi pooblastili se
uporabljajo določbe, ki veljajo za vodenje zapisov o potrditvenem osebju za
vzdrževanje komponent.
IV. PREHODNI IN KONČNI DOLOČBI
15. člen
(prehodni določbi)
(1) Obstoječe licence za vzdrževanje zrakoplova in
komponent, ki so izdane v skladu s Pravilnikom o strokovni izobrazbi, strokovni
usposobljenosti, izpitih in licencah oziroma potrdilih tehničnega osebja v
letalstvu (Uradni list RS, št. 37/05 in 102/07), veljajo do izteka datuma,
navedenega v licenci. Šteje se, da oseba, ki je imela tako licenco, izpolnjuje
zahteve glede osnovne usposobljenosti v skladu s tem pravilnikom.
(2) Omejitve v licencah po Delu 66 iz Priloge III k
Uredbi 1321/2014/EU, ki so nastale zaradi prevedbe dovoljenj letalskega
mehanika tip I in dovoljenj letalskega mehanika tip II, izdane v skladu s
Pravilnikom o strokovni izobrazbi, strokovni usposobljenosti, izpitih in
licencah oziroma potrdilih tehničnega osebja v letalstvu (Uradni list RS, št.
37/05 in 102/07) se odpravijo pod pogoji, kot so določeni v Prilogi 1 in
Prilogi 2, ki sta sestavni del tega pravilnika.
16. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o strokovni izobrazbi, strokovni usposobljenosti, izpitih in licencah oziroma
potrdilih tehničnega osebja v letalstvu (Uradni list RS, št. 37/05 in 102/07).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-139/2021
Ljubljana, dne 24. maja 2021
EVA 2021-2430-0038
Jernej Vrtovec
minister
za infrastrukturo

Priloga
1: Pogoji za izbris omejitev zaradi konverzije dovoljenj letalskega mehanika
tip I in dovoljenj letalskega mehanika tip II v licence, izdane na podlagi
Uredbe 2042/2003 (del 66) (veliki zrakoplovi z maso MTOM nad 5700 kg in
večmotorni helikopterji)
Priloga
2: Pogoji za izbris omejitev zaradi konverzije dovoljenj letalskega mehanika
tip I in dovoljenj letalskega mehanika tip II v licence, izdane na podlagi
Uredbe 2042/2003 (del 66) (mali zrakoplovi z maso MTOM do 5700 kg)
Priloga
3: Vzorec za preverjanje usposobljenosti potrditvenega osebja za komponente
Priloga
4: Vzorec za preverjanje kompetenc potrditvenega osebja za komponente