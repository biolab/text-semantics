I. SPLOŠNI DOLOČBI
1. člen
(vsebina splošnega akta)
Ta splošni akt podrobneje določa pojme iz
26. člena Zakona o avdiovizualnih medijskih storitvah (Uradni list RS, št.
87/11; v nadaljnjem besedilu ZAvMS), način ugotavljanja vrednosti blaga ali
storitev iz četrtega odstavka 26. člena ZAvMS, način označevanja programskih
vsebin iz tretjega odstavka 26. člena ZAvMS ter podrobneje ureja zahteve in
omejitve pri sponzoriranju iz 24. člena ZAvMS.
2. člen
(splošni pojmi)
(1) Izrazi, uporabljeni v tem splošnem
aktu, imajo naslednji pomen:
1.    
Agencija je Agencija za pošto in elektronske komunikacije Republike
Slovenije.
2.    
Dobavitelj je vsaka pravna ali fizična oseba, ki priskrbi izdelke,
storitve ali blagovne znamke z namenom njihove umestitve v programsko vsebino.
3.    
Ponudnik je ponudnik avdiovizualne medijske storitve po zakonu, ki ureja
avdiovizualne medijske storitve.
4.    
Produkcijski stroški so vsi stroški, ki nastanejo pri produkciji
programske vsebine.
5.    
Promocijsko umeščen izdelek pomeni v programsko vsebino vključen
izdelek, storitev, njuno blagovno znamko ali sklicevanje nanje, v zameno za
plačilo ali podobno nadomestilo.
6.    
Sklicevanje na izdelek, storitev ali njuno blagovno znamko pomeni
neposredno vizualno ali zvočno sklicevanje nanje, kot tudi uporabo
oglaševalskih sloganov ali njihovih delov ali katerihkoli drugih prepoznavnih
znakov ali njihovih kombinacij, ki so v jasni povezavi z določenim izdelkom,
storitvijo ali blagovno znamko, kot na primer besede, vključno z osebnimi
imeni, črke, številke, ločila in drugi jezikovni znaki, zvoki, figurativni
elementi, logotipi, tridimenzionalne podobe, vključno z obliko blaga in njihovo
embalažo, kombinacije barv.
(2) Ostali izrazi, uporabljeni v tem
splošnem aktu, imajo enak pomen, kot je določen v zakonu, ki ureja
avdiovizualne medijske storitve, v zakonu, ki ureja medije, in v splošnem aktu,
ki ureja metodologijo nadzorstva avdiovizualnih medijskih storitev in radijskih
programov.
II. PROMOCIJSKO UMEŠČANJE IZDELKOV
3. člen
(uredniška odgovornost in neodvisnost)
(1) Pri promocijskem umeščanju
izdelkov v avdiovizualne medijske storitve mora ponudnik obdržati uredniško odgovornost
in neodvisnost nad vsebino avdiovizualne medijske storitve ter nad sporedom
programa.
(2) Dobavitelj promocijsko umeščenega
izdelka ne sme vplivati na uredniške odločitve glede vsebine avdiovizualne
medijske storitve ali sporeda programa.
4. člen
(pripisovanje neutemeljenega pomena in
spodbujanje k nakupu)
(1) S promocijskim umeščanjem izdelkov
se izdelkom, storitvam ali blagovnim znamkam ne sme pripisovati neutemeljenega
pomena ali neposredno spodbujati nakupa ali najema izdelkov ali storitev,
zlasti ne s posebnim navajanjem izdelkov, storitev ali blagovnih znamk ali
sklicevanjem nanje z namenom promocije, kot je na primer:
-      
pripisovanje vidnejšega pomena izdelku, storitvi ali blagovni znamki v
poteku vsebine v primerjavi z ostalo vsebino;
-      
opozarjanje na izdelek, storitev ali blagovno znamko z namenom privabiti
gledalčevo pozornost (na primer prikazovanje ali sklicevanje na izdelke,
storitve ali blagovne znamke, opisi izdelkov ali storitev, celozaslonski,
bližajoči, oddaljujoči ali ponavljajoči se posnetki izdelkov, storitev ali
blagovnih znamk, način pojavljanja izdelkov, storitev ali blagovnih znamk ali
sklicevanj nanje, ki moti naraven potek vsebine);
-      
navajanje ali prikazovanje koristi, pozitivnih lastnosti ali učinkov
izdelkov, storitev ali blagovnih znamk oziroma oglaševalskih sloganov ali
njihovih delov, ki so v jasni povezavi z določenim izdelkom, storitvijo ali
blagovno znamko;
-      
navajanje ali prikazovanje kontaktnih podatkov dobavitelja promocijsko
umeščenih izdelkov, storitev ali blagovnih znamk (na primer naslov, spletna
stran, telefonska številka);
-      
navajanje ali prikazovanje prodajnih podatkov izdelka ali storitve (na
primer cena, lastnosti, mere);
-      
odsotnost kritičnosti do določenega izdelka, storitve ali blagovne
znamke glede na pojavljanje ostalih izdelkov, storitev ali blagovnih znamk v
vsebini.
(2) Za pripisovanje neutemeljenega
pomena promocijsko umeščenemu izdelku ali neposredno spodbujanje k njegovemu
nakupu gre lahko tudi v primeru, ko promocijsko umeščen izdelek ne sodi v kontekst
vsebine oziroma iz njega izstopa ali pa se zgodbo oziroma temo vsebine
izkorišča za opozarjanje na promocijsko umeščen izdelek.
5. člen
(blago in storitve zanemarljive vrednosti)
(1) Vrednost blaga ali storitev, kot
so produkcijski rekviziti in nagrade, ki se brezplačno priskrbijo zato, da bodo
vključeni v programsko vsebino, je v razmerju do produkcijskih stroškov
zanemarljiva, če so izpolnjeni naslednji pogoji:
-      
pridobitev tega blaga ali storitev ne predstavlja znatnega prispevka k
nastanku programske vsebine,
-      
gre za blago ali storitev manjše tržne vrednosti,
-      
je verjetno, da tako pridobljeno blago ali storitve ponudniku,
producentu ali povezani osebi ne predstavljajo druge koristi kot je njihova
poraba ali uporaba v programski vsebini in
-      
pri vključitvi blaga ali storitev iz prejšnjih alinej v programsko
vsebino niso prepoznavne njihove blagovne znamke oziroma ni sklicevanja nanje.
(2) Agencija lahko za namen
ugotavljanja zanemarljive vrednosti blaga ali storitev iz prejšnjega odstavka
zahteva predložitev razčlenjenih podatkov o produkcijskih stroških in kopije
pogodb, sklenjenih med ponudniki, producenti, povezanimi osebami, dobavitelji
ali morebitnimi drugimi osebami, ki so priskrbele promocijsko umeščene izdelke.
(3) Ponudnik mora pri predvajanju
programskih vsebin, ki vsebujejo brezplačno priskrbljeno blago ali storitve zanemarljive
vrednosti v razmerju do produkcijskih stroškov, torej ko ne gre za promocijsko
umeščanje izdelkov, spoštovati določbe glede prikritega avdiovizualnega
komercialnega sporočila, kot jih določa zakon, ki ureja avdiovizualne medijske
storitve.
6. člen
(označevanje promocijskega umeščanja
izdelkov)
(1) Namen označitve programske
vsebine, ki vsebuje promocijsko umeščanje izdelkov, je izključno v tem, da se
gledalca nedvoumno seznani z dejstvom, da bo med gledanjem posamezne programske
vsebine izpostavljen avdiovizualnemu komercialnemu sporočanju, ki želi vplivati
na njegovo potrošniško vedenje.
(2) Označitev mora biti izvedena z
objavo jasno vidnega vizualnega simbola »P« v krogu na začetku, po morebitnih
prekinitvah (na primer po oglasnem bloku) in na koncu programske vsebine ter
mora trajati najmanj 30 sekund.
(3) Vizualni simbol iz prejšnjega
odstavka mora biti objavljen v zgornjem desnem ali levem kotu zaslona v naslednji
velikosti:
-      
krog: v velikosti 36 vrstic pri standardni razločljivosti slike oziroma
68 vrstic pri visoki razločljivosti slike, bele barve s 35-odstotno
prosojnostjo;
-      
črka P znotraj kroga: v velikosti 26 vrstic pri standardni
razločljivosti slike oziroma 49 vrstic pri visoki razločljivosti slike, črne
barve s 50-odstotno prosojnostjo.
(4) Vizualni simbol ne sme vsebovati
nobenih drugih elementov (na primer oglaševalskih elementov kot so logotip, ime
izdelka) ali na drug način preusmerjati pozornosti gledalca k promocijsko
umeščenemu izdelku (na primer uporaba zvočnega ali drugega vizualnega učinka).
Videz simbola, pri čemer črno ozadje okrog belega kroga ni del vizualnega
simbola in je namenjen le ilustrativnemu prikazu ozadja zaslona, je lahko zato
samo naslednji:
 
7. člen
(seznanitev gledalcev s promocijskim
umeščanjem izdelkov)
(1) Z namenom seznanitve gledalcev z
novo obliko avdiovizualnega komercialnega sporočanja velja za ponudnike
trimesečno obdobje dodatnega seznanjanja gledalcev s promocijskim umeščanjem
izdelkov, ki za posameznega ponudnika začne teči s prvim predvajanjem
programskih vsebin, ki vsebujejo promocijsko umeščene izdelke. Obveznost
dodatnega označevanja vsebin v obdobju seznanjanja gledalcev za ponudnike
preneha najkasneje s 1. 1. 2013.
(2) V obdobju iz prejšnjega odstavka
morajo ponudniki pred predvajanjem programske vsebine, ki vsebuje promocijsko
umeščanje izdelkov, objaviti celozaslonsko opozorilo z jasno prepoznavnim
vizualnim simbolom »P« v krogu, ki pod simbolom vsebuje jasno prepoznavno
besedilo, ki se glasi: »Program vsebuje promocijsko umeščanje izdelkov,
storitev ali blagovnih znamk«. Istočasno z objavo celozaslonskega opozorila
mora ponudnik predvajati tudi jasno slišno glasovno sporočilo z istim
besedilom.
(3) Vizualni simbol iz prejšnjega
odstavka tega člena mora biti sestavljen iz velike črke »P«, ki jo obdaja krog
bele barve. Črka »P« mora biti črne barve, velikosti najmanj 115 vrstic pri
standardni razločljivosti slike oziroma 230 vrstic pri visoki razločljivosti
slike. Velikost kroga, ki jo obdaja, mora meriti najmanj 160 vrstic pri
standardni razločljivosti slike oziroma 320 vrstic pri visoki razločljivosti
slike. Besedilo pod simbolom in podlaga vizualnega simbola ter besedila morata
biti v takšni barvi, da se povsem jasno ločita od vizualnega simbola in
predvajane programske vsebine.
(4) Poleg zahteve iz drugega odstavka
tega člena mora ponudnik pod besedilom iz drugega odstavka tega člena objaviti
tudi jasno vidno besedilo: »Več na www.apek.si«.
(5) Ne glede na določbe tega člena
mora ponudnik v obdobju dodatnega seznanjanja gledalcev označevati programske
vsebine, ki vsebujejo promocijsko umeščanje izdelkov, tudi skladno s 6. členom
tega splošnega akta.
8. člen
(označevanje programskih vsebin po preteku
obdobja seznanjanja gledalcev)
Po preteku trimesečnega obdobja seznanjanja
gledalcev z novo obliko avdiovizualnega komercialnega sporočanja iz prejšnjega
člena zadostuje le označevanje, kot ga določa 6. člen tega splošnega akta.
III. SPONZORIRANJE
9. člen
(napoved sponzorstva)
(1) Napoved sponzorstva mora biti
namenjena zgolj seznanitvi gledalcev z obstojem sponzorstva programske vsebine
oziroma sponzorskega sporazuma in identifikaciji sponzorja ter mora vsebovati
izključno:
-      
objavo sponzorjevega imena, logotipa ali katerega koli drugega njegovega
simbola ali razpoznavnega znaka in
-      
besedilo, ki gledalce seznanja o obstoju sponzorstva oziroma
sponzorskega sporazuma med ponudnikom ali producentom in sponzorjem vsebine (na
primer »sponzor oddaje je…«, »v sodelovanju z…«, »oddajo je omogočil…«).
(2) Napoved sponzorstva iz prejšnjega
odstavka mora biti nevtralna in statična ter ne sme vsebovati oglaševalskih ali
drugih elementov, ki bi lahko zavajali gledalca glede namena napovedi
sponzorstva.
10. člen
(spodbujanje k nakupu)
V sponzoriranih avdiovizualnih medijskih
storitvah in programskih vsebinah se ne sme neposredno spodbujati nakupa ali
najema izdelkov ali storitev, zlasti ne s posebnim navajanjem teh izdelkov,
storitev ali blagovnih znamk ali sklicevanjem nanje z namenom promocije. Za
ugotavljanje ali gre za neposredno spodbujanje nakupa ali najema izdelkov ali
storitev se smiselno uporabljajo določbe 4. člena tega splošnega akta.
11. člen
(sponzoriranje servisnih vsebin)
Sponzoriranje servisnih vsebin je
dovoljeno, če te niso del poročil ali drugih informativnih programskih vsebin
ali če ne vsebujejo takšnih vsebin, ki so sicer sestavni del poročil ali drugih
informativnih programskih vsebin.
IV. KONČNA DOLOČBA
12. člen
(veljavnost splošnega akta)
Ta splošni akt začne veljati petnajsti dan
po objavi v Uradnem listu Republike Slovenije.
Št. 0073-4/2012/12
Ljubljana, dne 5. junija 2012
EVA 2012-3330-0048
Franc Dolenc l.r.
Direktor