1.     
Bankovci za 10 tolarjev so tiskani na belem varnostnem papirju z vodnim
znakom in varnostno nitjo v tehniki tribarvnega ofset tiska in tribarvnega
globokega tiska z vidno in nevidno zaščito. 
2.     
Bankovec ima dimenzijo 120 x 60 mm. 
3.     
Videz bankovca za 10 tolarjev 
a)   
Sprednja stran 
Osnovni motiv na bankovcu je lik protestanta Primoža
Trubarja, izdelan v ročni gravuri po sodobni umetniški predlogi. Trubarjevo
podobo dopolnjuje na njegovi levi strani senca profila portreta, izpolnjena z
mikropisavo, ki sega na svetlo modro-zeleno polje. Ob liku je na desni strani v
tehniki globokega tiska napis "Primož Trubar 1508-1586". Nad njim je
pravokotna površina temno rdeče barve, v kateri je v negativu številka
"10". 
Na levi polovici bankovca je ob zunanjem robu v svetlo rdeči
barvi odtisnjen napis "BANKA SLOVENIJE" v tehniki globokega tiska. V
sredini bele površine bankovca je v vodnem znaku lik Primoža Trubarja. Desno od
vodnega znaka sta dve svetlo zeleni polji, preko katerih so odtisnjeni motivi
prve strani Trubarjevega Abecedarija. Pod tem motivom je odtisnjeno pero kot
pisateljev delovni pripomoček. V osrednjem delu peresa je v mikropisavi
izpisano besedilo, ki je sestavljeno iz imena Banke Slovenije, številčne oznake
vrednosti in skrajšanega imena denarne enote. Pod peresom je v temno rdeči
barvi s številko odtisnjena vrednost bankovca. 
V desnem zelenem polju je v tehniki globokega tiska pokončno
odtisnjen napis "DESET TOLARJEV". 
V sredini bankovca spodaj je bel krog, v katerem je v svetlo
modri barvi del monograma "PT" (t. j. Primož Trubar), ki predstavlja
sprednji del preglednega motiva. Tega dopolnjuje na hrbtni strani bankovca v
belem krogu drugi del monograma, tako da ob presvetlitvi vidimo obe inicialki. 
Preko celotne površine zgornje polovice bankovca je
odtisnjena računalniško izvedena zaščitna linijska struktura, ki se kot
negativni odtis končuje v senci portreta. 
Na levi strani bankovca je na beli površini zgoraj znak za
slepe osebe, sestavljen iz reliefnega pokončnega pravokotnika in kroga. 
Na sprednji strani bankovca prevladujeta svetlo zelena in
svetlo modra barva. 
b)   
Zadnja stran: 
Osnovni motiv zadnje strani bankovca je reprodukcija risbe
Uršulinske cerkve v Ljubljani. Glavna vhodna fasada je prikazana tako, da je
levo od njene osi odmaknjen del sprednje strani in je mogoče videti notranjost
cerkve v perspektivni risbi. Kompozicijo risbe cerkve dopolnjuje ponazoritev
njene dvoriščne fasade. V osrednjem delu bankovca je pokončno v globokem tisku
z besedami odtisnjena oznaka vrednosti "DESET TOLARJEV". 
Na levi polovici bankovca je zaščitna tonska podlaga,
sestavljena iz vzorca modre in zelene barve. V zgornjem delu je v globokem
tisku prikazan motiv prve strani prevoda drugega dela Novega testamenta. 
V spodnjem delu bankovca je s številko označena njegova
vrednost. Preko celotne slikovne površine se v dvobarvni gravuri vije
računalniško izvedena kompozicija, ki dopolnjuje grafično podobo hrbtne strani
bankovca. 
V zgornjem delu bele površine sta ob notranjem robu
odtisnjeni besedili "GUVERNER" in "ČLAN SVETA BANKE", pod
njima pa faksimile podpisov guvernerja Banke Slovenije dr. Franceta Arharja in
člana Sveta Banke Slovenije Andreja Hazabenta. V desnem kotu je gijoširan
pravokotnik temno rdeče barve, v katerem je v negativu s številko izražena
oznaka vrednosti. Pod njim sta eden pod drugim odtisnjena kraj in datum izdaje
bankovca "LJUBLJANA 15. JANUAR 1992". 
Ob zunanjem robu je v globokem tisku v svetlo rdeči barvi
napis "BANKA SLOVENIJE". Vzporedno z njim je ob notranjem robu belega
polja pokončno postavljena številčna oznaka bankovca, sestavljena iz dveh črk
in šestih številk, natisnjena v črni barvi. Enaka številčna oznaka v rdeči
barvi je natisnjena vodoravno na levi strani bankovca. 
Na zadnji strani bankovca prevladujejo svetlo modra, svetlo
zelena in svetlo rjava barva. 
4.     
Ta sklep začne veljati z dnem objave v Uradnem listu Republike
Slovenije.
Št. GP-8
Ljubljana, dne 20. novembra 1992.
Predsednik
Sveta Banke Slovenije
Guverner
dr. France Arhar l. r.