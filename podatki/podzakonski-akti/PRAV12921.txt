1. člen
(vsebina pravilnika)
Ta pravilnik podrobneje ureja dokazila, ki jih vlagatelj
priloži vlogi za dodelitev štipendije za deficitarne poklice (v nadaljnjem
besedilu: štipendija), način izračuna povprečne ocene, razvrstitev vlog in
postopek v zvezi s spremembo izobraževalnega programa.
2. člen
(vloga za dodelitev štipendije za deficitarne poklice)
(1) Če je posebni pogoj javnega razpisa uspeh oziroma
povprečna ocena, vlagatelj k vlogi za dodelitev štipendije priloži dokazilo o
šolskem uspehu.
(2) Za dokazilo o šolskem uspehu šteje spričevalo oziroma
obvestilo o uspehu, iz katerega so razvidne končne ocene vseh predmetov
zaključnega razreda osnovne šole oziroma končne ocene vseh predmetov preteklega
šolskega leta glede na šolsko leto, za katerega se uveljavlja štipendija.
(3) Skupna povprečna ocena se izračuna iz vseh ocen na
dokazilu iz prejšnjega odstavka na dve decimalni številki, dodatno pa je možno
kot razmejitveno merilo izračunati tudi povprečno oceno posameznih predmetov,
kar se določi z javnim razpisom.
(4) Če so ocene iz dokazila iz drugega odstavka tega člena
pridobljene v tujini in jih ni mogoče enačiti oziroma primerjati z ocenami, kot
jih urejajo predpisi Republike Slovenije s področja šolstva, vlagatelj predloži
uradno potrdilo pristojne ustanove o načinu ocenjevanja, na katerem ta navede
vse možne ocene, vse pozitivne ocene in razpon posamezne ocene, če ta ni
linearen. Javni sklad Republike Slovenije za razvoj kadrov in štipendije (v
nadaljnjem besedilu: sklad) na podlagi tega potrdila in dokazila o uspehu
posamezno oceno pretvori v slovenski ocenjevalni sistem in izračuna povprečno
oceno v skladu s tem členom. Iz potrdila mora biti tudi razvidno, kateri
predmeti vlagatelja so obvezni in kateri izbirni.
(5) Vlagatelj, ki štipendijo uveljavlja na podlagi statusa iz
tretje do šeste alineje prvega odstavka 12. člena Zakona o štipendiranju
(Uradni list RS, št. 56/13, 99/13 – ZUPJS-C in 8/16), vlogi priloži tudi
dokazila, s katerimi dokazuje ta status.
(6) Če tako določa javni
razpis, o nadaljnjem prejemanju štipendije za deficitarne poklice odloči sklad
po uradni dolžnosti v vsakem šolskem ali študijskem letu.
3. člen
(razvrstitev vlog)
(1) Če prejete vloge vlagateljev, ki izpolnjujejo pogoje,
presegajo skupno višino razpisanih sredstev, se vloge vlagateljev razvrstijo po
razmejitvenih merilih, določenih v javnem razpisu, pri čemer se štipendija
dodeli bolje uvrščenim vlagateljem do porabe sredstev. Vlagateljem, ki bi bili
glede na še razpoložljiva sredstva javnega razpisa upravičeni do preostanka
razpoložljivih sredstev, se dodeli štipendija v celotnem znesku.
(2) Če se sredstva za javni razpis zagotavljajo iz sredstev
evropske kohezijske politike, se z javnim razpisom določi višina sredstev za
posamezno kohezijsko regijo glede na kraj stalnega bivališča vlagatelja. Po
porabi sredstev za posamezno kohezijsko regijo se sredstva za ostale vlagatelje
iz te regije zagotovijo iz proračunskega sklada ministrstva, pristojnega za
delo, oziroma proračuna Republike Slovenije. Vir sredstev za posameznega vlagatelja
se določi glede na stalno prebivališče ob dodelitvi štipendije.
4. člen
(sprememba izobraževalnega programa)
(1) Štipendist, ki želi spremeniti izobraževalni program,
lahko zaprosi sklad za pojasnilo, ali bo na novem izobraževalnem programu upravičen
do štipendije. Sklad v tem primeru preveri, ali izobraževalni program, na
katerega se namerava prepisati štipendist, izpolnjuje pogoje za nadaljnje
prejemanje štipendije, in sicer ali je program v javnem razpisu, na podlagi
katerega je štipendist pridobil štipendijo, opredeljen kot deficitaren (v
nadaljnjem besedilu: deficitaren program). Če program ni deficitaren, sklad
štipendista opozori, da mu bo v primeru spremembe izobraževalnega programa
štipendijsko razmerje prenehalo.
(2) Če sklad ob odločanju o nadaljnjem prejemanju štipendije
v začetku novega šolskega ali študijskega leta ugotovi, da se je štipendist
prepisal na drug deficitaren program, odloči:
-       
o izplačilu štipendije, če je štipendist vpisan v višji letnik glede na
predhodno šolsko ali študijsko leto ali
-       
o mirovanju štipendijskega razmerja, če je štipendist vpisan v isti
letnik glede na predhodno šolsko ali študijsko leto.

Pravilnik o dodeljevanju štipendij za
deficitarne poklice (Uradni list RS, št. 56/16) vsebuje naslednjo prehodno in
končno določbo:
»5. člen
(ureditev dosedanjih
razmerij)
Ta pravilnik se glede nadaljnjega prejemanja štipendije in
spremembe izobraževalnega programa uporablja tudi za štipendiste, ki ob njegovi
uveljavitvi že prejemajo štipendijo.
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o dodeljevanju štipendij za deficitarne poklice (Uradni list RS, št.
45/18) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne za šolsko oziroma študijsko
leta 2018/2019.«.