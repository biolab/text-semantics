1. člen
(uvodna določba)
Ta uredba določa vsebino prijave in način vložitve prijave za
vpis v Poslovni register Slovenije (v nadaljnjem besedilu: poslovni register),
način določitve matične številke in enotnega identifikatorja enotam poslovnega
registra, način določitve šifre glavne dejavnosti in šifre institucionalnega
sektorja enotam poslovnega registra ter način in pogoje uporabe ter
posredovanja podatkov iz poslovnega registra.
2. člen
(vodenje in vzdrževanje podatkov)
Upravljavec registra v poslovnem registru vodi in vzdržuje
naslednje podatke iz 8. člena Zakona o Poslovnem registru Slovenije
(Uradni list RS, št. 49/06, 33/07 – ZSReg-B, 19/15 in 54/17; v nadaljnjem
besedilu: ZPRS-1):
-       
podatke, ki jih kot obvezne za posamezno pravno organizacijsko obliko
enote poslovnega registra določajo predpisi, na podlagi katerih se enota
poslovnega registra registrira v poslovnem registru ali v primarnem registru
ali uradni evidenci ali s katerimi ali na podlagi katerih se enota poslovnega
registra ustanovi,
-       
podatke, ki jih upravljavec registra določi ob vpisu enote poslovnega
registra v poslovni register,
-       
podatke, ki se vodijo za vse enote poslovnega registra, in
-       
podatke iz tridesete alineje prvega odstavka 8. člena ZPRS-1, če
jih poslovni subjekt navede v prijavi.
3. člen
(prijava)
(1) Za vpis enote poslovnega registra v poslovni
register, vpis sprememb podatkov o enoti poslovnega registra v poslovni
register in izbris enote poslovnega registra iz poslovnega registra poslovni
subjekt vloži prijavo. Prejšnji stavek se ne uporablja za subjekte vpisa v
sodni register, ki se v poslovni register vpišejo v skladu z zakonom, ki ureja
sodni register.
(2) Prijava vsebuje podatke, ki se vodijo in vzdržujejo
v poslovnem registru, in druge podatke, ki so potrebni za vodenje in
vzdrževanje poslovnega registra. Prijavi so priložene listine, ki jih določa
zakon ali drug predpis in ta uredba.
(3) V prijavi se označi namen vložitve prijave (vpis v
poslovni register, vpis sprememb podatkov v poslovni register ali izbris iz
poslovnega registra).
(4) V prijavi za vpis sprememb podatkov v poslovni
register se poleg matične številke, firme ali imena in sedeža ter datuma vložitve
prijave navedejo tudi podatki, ki se spreminjajo.
(5) V prijavi za izbris iz poslovnega registra se navede
matična številka, firma ali ime, sedež in datum vložitve prijave.
(6) Poslovni subjekt vloži prijavo v papirni ali
elektronski obliki. Prijava mora biti podpisana z lastnoročnim ali elektronskim
podpisom zastopnika poslovnega subjekta. Prijava v elektronski obliki se vloži
z uporabo kvalificiranega potrdila za elektronski podpis, izdanega tudi za
namen avtentikacije. Če so izpolnjeni ustrezni tehnični pogoji, se lahko
prijava v elektronski obliki vloži tudi neposredno prek informacijskega sistema
za podporo poslovnim subjektom.
(7) Vzorci obrazcev za prijavo so objavljeni na spletni
strani upravljavca registra.
4. člen
(prijava samostojnega podjetnika posameznika)
(1) Za vpis samostojnega podjetnika posameznika (v
nadaljnjem besedilu: podjetnik) in dela podjetnika v poslovni register, vpis
sprememb podatkov v poslovni register in izbris iz poslovnega registra
podjetnik vloži prijavo neposredno prek informacijskega sistema za podporo
poslovnim subjektom ali na točki za podporo poslovnim subjektom ali pošlje
prijavo točki za podporo poslovnim subjektom po pošti.
(2) Če podjetnik pošlje prijavo po pošti, mora biti
njegov podpis na prijavi overjen.
(3) V prijavi za vpis v poslovni register podjetnik
navede podatke iz drugega odstavka 74. člena Zakona o gospodarskih družbah
(Uradni list RS, št. 65/09 – uradno prečiščeno besedilo, 33/11, 91/11,
32/12, 57/12, 44/13 – odl. US, 82/13, 55/15, 15/17 in 22/19 – ZPosS).
(4) V prijavi za vpis sprememb podatkov v poslovni
register podjetnik navede podatke iz četrtega odstavka prejšnjega člena in
predlagani datum vpisa sprememb podatkov, ki je poznejši od datuma vložitve
prijave in ni daljši od enega meseca od dne vložitve prijave. Sprememba
podatkov je tudi vpis novega dela podjetnika v poslovni register, vpis sprememb
podatkov o delu podjetnika v poslovni register in izbris delov podjetnika iz
poslovnega registra.
(5) V prijavi za izbris iz poslovnega registra podjetnik
navede podatke iz petega odstavka prejšnjega člena in predlagani datum izbrisa.
Prijavo lahko vloži največ en mesec in najmanj tri dni pred predlaganim datumom
izbrisa.
5. člen
(prijava drugih enot poslovnega registra, za katere je
upravljavec registra registrski organ)
(1) Sobodajalec vloži prijavo za vpis sobodajalca in
dela sobodajalca v poslovni register, vpis sprememb podatkov v poslovni
register in izbris iz poslovnega registra na obrazcu, ki je določen v prilogi
Pravilnika o načinu vpisa sobodajalcev v Poslovni register Slovenije (Uradni
list RS, št. 112/07). Sprememba podatkov je tudi vpis novega dela
sobodajalca v poslovni register, vpis sprememb podatkov o delu sobodajalca v
poslovni register in izbris delov sobodajalca iz poslovnega registra.
(2) Druge enote poslovnega registra, za katere je
upravljavec registra registrski organ, vložijo prijavo za vpis v poslovni register,
vpis sprememb podatkov v poslovni register in izbris iz poslovnega registra v
skladu s 3. členom te uredbe, če ni s predpisi, ki določajo njihov vpis v
poslovni register, določeno drugače.
6. člen
(prijava enot poslovnega registra, ki se registrirajo pri
drugem registrskem organu)
(1) Za vpis enote poslovnega registra, ki se registrira
pri drugem registrskem organu in ni subjekt vpisa v sodni register, v poslovni
register poslovni subjekt vloži prijavo za vpis v poslovni register, ki ji
priloži akt o vpisu enote poslovnega registra v primarni register ali uradno
evidenco, najkasneje v 15 dneh po registraciji. V prijavi za vpis v poslovni
register navede matično številko, firmo ali ime, sedež, datum vložitve prijave
ter podatke, ki niso razvidni iz akta o vpisu v primarni register ali uradno
evidenco.
(2) Prijava za vpis sprememb podatkov v poslovni
register in izbris iz poslovnega registra se vloži v 15 dneh po nastanku
spremembe v skladu s 3. členom te uredbe.
7. člen
(prijava enot poslovnega registra, ki se ustanovijo z
zakonom ali na podlagi zakona ali drugega predpisa)
(1) Za vpis enote poslovnega registra, ki se ustanovi z
zakonom ali na podlagi zakona ali drugega predpisa in se ne registrira pri
registrskem organu, v poslovni register poslovni subjekt vloži prijavo za vpis
v poslovni register, ki ji priloži listine, ki jih določa zakon ali drug
predpis, najpozneje v 15 dneh po ustanovitvi. V prijavi za vpis v
poslovni register navede firmo ali ime, sedež, datum vložitve prijave ter
podatke, ki niso razvidni iz zakona ali drugega predpisa in priloženih listin.
(2) Prijava za vpis sprememb podatkov v poslovni
register in izbris iz poslovnega registra se vloži v 15 dneh po nastanku
spremembe v skladu s 3. členom te uredbe.
8. člen
(prijava drugih delov poslovnih subjektov v poslovni
register)
Za vpis drugih delov poslovnih subjektov iz 6. in
7. člena te uredbe in subjektov vpisa v sodni register v poslovni
register, vpis sprememb podatkov v poslovni register in izbris iz poslovnega
registra se vloži prijava v skladu s 3. členom te uredbe.
9. člen
(vpis sprememb podatkov v poslovni register ali izbris iz
poslovnega registra po uradni dolžnosti)
Na podlagi podatkov, ki jih upravljavec registra prejme od
drugega registrskega organa o enotah poslovnega registra iz 6. člena te
uredbe, upravljavec registra vpiše spremembe podatkov v poslovni register ali
izbriše enoto poslovnega registra iz poslovnega registra po uradni dolžnosti.
10. člen
(sestava matične številke)
(1) Matična številka je sestavljena iz desetih
črkovno-številčnih znakov, pri čemer zadnja tri mesta določajo del poslovnega subjekta.
(2) Sestava matične številke je naslednja:
-       
za poslovne subjekte je sestavljena iz šestmestne zaporedne številke, na
sedmem mestu je kontrolna številka, na zadnjih treh mestih so ničle;
-       
za dele poslovnih subjektov je sestavljena iz sedemmestne številke
poslovnega subjekta iz prejšnje alineje in trimestne zaporedne številke dela
poslovnega subjekta; če je delov poslovnega subjekta več kot 999, se trimestna
zaporedna številka določi s črko na osmem mestu in zaporedno številko na
zadnjih dveh mestih;
-       
za glavno podružnico tujega poslovnega subjekta ima enako sestavo kot za
poslovni subjekt; za druge podružnice istega tujega poslovnega subjekta ima
enako sestavo kot za dele poslovnih subjektov. Izraz »glavna podružnica tujega
poslovnega subjekta« iz prejšnjega stavka ima enak pomen kot v zakonu, ki ureja
gospodarske družbe.
11. člen
(izračun kontrolne številke matične številke)
(1) Kontrolna številka matične številke poslovnih
subjektov se izračuna po modulu 11.
(2) Postopek za izračun kontrolne številke je naslednji:
-       
posamezna številka osnovne številke se pomnoži s konstantnimi ponderji
7, 6, 5, 4, 3, 2 v smeri od leve proti desni;
-       
zmnožki se seštejejo;
-       
seštevek se deli z 11;
-       
ostanek deljenja se odšteje od številke 11, razlika odštevanja je
kontrolna številka.
(3) Če je ostanek deljenja 1 (ena), je kontrolna
številka 0 (nič). Če je ostanek deljenja 0 (nič), se ta številka izloči iz
niza zaporednih številk za določanje matične številke.
12. člen
(sestava in uporaba enotnega identifikatorja)
(1) Enotni identifikator za prejemanje in posredovanje
podatkov in listin ter objavo javnih podatkov in listin prek sistema
povezovanja poslovnih registrov sestavljajo predpona SIPRS, pika in matična
številka (SIPRS.nnnnnnnnnn).
(2) Enotni identifikator se uporablja le za prejemanje
in posredovanje podatkov in listin ter objavo javnih podatkov in listin prek
sistema povezovanja poslovnih registrov.
13. člen
(glavna dejavnost)
(1) Glavna dejavnost poslovnega subjekta je lahko le ena
od registriranih dejavnosti poslovnega subjekta ali dejavnost, določena z
zakonom ali drugim predpisom, s katerim ali na podlagi katerega je poslovni
subjekt ustanovljen, ali z aktom o ustanovitvi.
(2) Glavna dejavnost enote poslovnega registra je
dejavnost, s katero enota poslovnega registra ustvarja ali bo ustvarjala
pretežni del dodane vrednosti. Če podatka o dodani vrednosti ni ali ga ni
mogoče določiti, se namesto tega upošteva dejavnost, ki ustvarja ali bo
ustvarjala največji prihodek ali zaposluje ali bo zaposlovala največje število oseb.
Pri določitvi glavne dejavnosti se ne preverjajo pogoji za opravljanje
dejavnosti, določeni s predpisi.
(3) Glavna dejavnost dela poslovnega subjekta je lahko
le ena od registriranih dejavnosti poslovnega subjekta.
(4) Upravljavec registra razvršča vse enote poslovnega
registra v najnižjo možno raven v skladu s predpisano klasifikacijo dejavnosti.
14. člen
(določitev šifre glavne dejavnosti)
Upravljavec registra ob prvem vpisu enoti poslovnega registra
določi šifro glavne dejavnosti na podlagi predloga, navedenega v prijavi. Enota
poslovnega registra oblikuje predlog za določitev glavne dejavnosti v skladu s
prejšnjim členom.
15. člen
(sprememba šifre glavne dejavnosti)
(1) Če nastane sprememba pri proizvodih, storitvah ali
namenu ustanovitve enote poslovnega registra, ki vpliva na njeno glavno
dejavnost, poslovni subjekt upravljavcu registra predlaga spremembo glavne
dejavnosti. Upravljavec registra na podlagi novih podatkov enoti poslovnega
registra znova določi šifro glavne dejavnosti v skladu s prejšnjim členom.
(2) Če upravljavec registra ugotovi, da podatek o glavni
dejavnosti enote poslovnega registra ne ustreza dejanskemu stanju, poslovni
subjekt pozove, da uskladi podatke v poslovnem registru z dejanskim stanjem.
16. člen
(določitev šifre institucionalnega sektorja)
(1) Upravljavec registra na podlagi podatkov iz prijave
enoti poslovnega registra določi šifro institucionalnega sektorja (v nadaljnjem
besedilu: SKIS).
(2) Če se enota poslovnega registra ne strinja s SKIS,
ki jo določi upravljavec registra, lahko upravljavcu registra predlaga drugačno
razvrstitev.
(3) Upravljavec registra na podlagi utemeljenega
predloga iz prejšnjega odstavka enoti poslovnega registra znova določi SKIS. Če
upravljavec registra oceni, da predlog ni utemeljen, ga pošlje Komisiji za
reševanje spornih primerov razvrščanja enot poslovnega registra po SKIS (v
nadaljnjem besedilu: komisija za SKIS) pri Statističnem uradu Republike
Slovenije. Na podlagi mnenja komisije za SKIS lahko Statistični urad Republike
Slovenije upravljavcu registra pošlje zahtevo za spremembo SKIS.
(4) Če Statistični urad Republike Slovenije ugotovi, da
določitev SKIS enoti poslovnega registra ni bila pravilna ali ne ustreza
dejanskemu stanju, lahko od upravljavca registra zahteva, da znova opravi razvrstitev.
17. člen
(pogoji in način uporabe in posredovanja podatkov iz
poslovnega registra)
(1) Z državnimi organi in upravljavci javnih zbirk
podatkov, ki se v skladu s prvim odstavkom 21. člena ZPRS-1 povezujejo s
poslovnim registrom zaradi vodenja svojih zbirk podatkov, sklene upravljavec
registra pisne dogovore o načinu prevzemanja podatkov iz 8. člena ZPRS-1 o
enotah poslovnega registra.
(2) Uradni izpis javnih podatkov iz tretjega odstavka
22. člena ZPRS-1 je brezplačen.
(3) Upravljavec registra omogoča izbor javnih podatkov o
enotah poslovnega registra v skladu s četrtim odstavkom 22. člena ZPRS-1 v
ožji ali širši strukturi z dnevnimi, tedenskimi ali mesečnimi spremembami
podatkov. Javne podatke zagotavlja na podlagi vloge uporabnika in v vlogi navedenih
kriterijih.
PREHODNA IN KONČNI DOLOČBI
18. člen
Prijava za vpis v poslovni register, ki je bila vložena pred
začetkom veljavnosti te uredbe, se obravnava po določbah Uredbe o vodenju in
vzdrževanju Poslovnega registra Slovenije (Uradni list RS, št. 121/06).
19. člen
Z dnem uveljavitve te uredbe preneha veljati Uredba o vodenju
in vzdrževanju Poslovnega registra Slovenije (Uradni list RS, št. 121/06).
20. člen
Ta uredba začne veljati trideseti dan po objavi v Uradnem
listu Republike Slovenije.
Št. 00726-5/2019
Ljubljana, dne 9. maja 2019
EVA 2017-2130-0025
Vlada Republike Slovenije
Karl Erjavec
podpredsednik