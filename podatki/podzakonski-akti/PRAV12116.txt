1. člen
(vsebina pravilnika)
Ta pravilnik podrobneje opredeljuje poziv
delodajalcem za prijavo potreb po kadrovskih štipendistih, javni razpis za
sofinanciranje kadrovskih štipendij, štipendijo in sofinanciranje le-te, delovno
prakso in zaposlitev sofinanciranega kadrovskega štipendista ter druga
vprašanja, povezana s sofinanciranjem kadrovskih štipendij na podlagi Zakona o
štipendiranju (v nadaljnjem besedilu: zakon).
2. člen
(objava poziva delodajalcem za prijavo
potreb po kadrovskih štipendistih)
(1) Javni štipendijski, razvojni,
invalidski in preživninski sklad Republike Slovenije (v nadaljnjem besedilu:
sklad) vsako leto najkasneje do konca novembra objavi javni poziv delodajalcem,
da javijo potrebe po kadrovskih štipendistih za naslednje šolsko ali študijsko
leto.
(2) Obveznost sporočanja potreb iz
prejšnjega odstavka imajo vsi delodajalci, ki bodo dodelili kadrovsko
štipendijo, ne glede na to, ali bodo zanjo uveljavljali sofinanciranje.
(3) Na podlagi zbranih potreb sklad
objavi seznam razpisanih kadrovskih štipendij, za katere delodajalci želijo
javno objavo, z namenom informiranja dijakov, študentov in udeležencev
izobraževanja odraslih o razpoložljivih kadrovskih štipendijah.
3. člen
(uveljavljanje sofinanciranja)
(1) Delodajalec lahko za posameznega
štipendista uveljavlja sofinanciranje pri skladu ali pri nosilcu regijske sheme
kadrovskih štipendij (v nadaljnjem besedilu: RRA), na območju katerega ima
sedež oziroma poslovno ali drugo enoto.
(2) Delodajalec sofinanciranje uveljavlja z
vlogo na javni razpis, ki ji priloži pogodbo o štipendiranju in dokazila o
izpolnjevanju pogojev za štipendista, ki jih zahteva javni razpis. V pogodbi o
štipendiranju mora biti določen datum izplačila mesečnih zneskov kadrovske štipendije.
Če delodajalec uveljavlja sofinanciranje za štipendista na podlagi statusa iz
tretje do šeste alineje prvega odstavka 12. člena zakona, priloži tudi
dokazila, s katerimi dokazuje ta status (potrdilo o prijavi prebivanja,
potrdilo o statusu rezidenta za daljši čas, dokazilo, da je vzdrževan družinski
član itd.).
4. člen
(pogodba o sofinanciranju)
Z delodajalcem se na posameznem javnem
razpisu sklene pogodba o sofinanciranju. Če delodajalec v okviru istega razpisa
pridobi dodatna sredstva, se sklene dodatek k pogodbi.
5. člen
(sofinanciranje izplačane štipendije)
Delodajalec lahko uveljavlja sofinanciranje
za že izplačane kadrovske štipendije, če je bila pogodba o štipendiranju
sklenjena s štipendistom med tekočim šolskim ali študijskim letom z veljavnostjo
od začetka šolskega ali študijskega leta, pod pogojem, da zapadle zneske
štipendij izplača najkasneje v 30 dneh od sklenitve pogodbe.
6. člen
(sprememba višine štipendije in višine
sofinanciranja)
(1) Zahtevo za spremembo višine
sofinanciranja v skladu s četrtim odstavkom 71. člena zakona delodajalec
predloži v pisni obliki ob predložitvi ustreznih dokazil za nadaljevanje
sofinanciranja za naslednje šolsko ali študijsko leto.
(2) O spremembi višine sofinanciranja
se pogodbeni stranki dogovorita z dodatkom k pogodbi o sofinanciranju za novo
šolsko ali študijsko leto.
7. člen
(enomesečna delovna praksa)
(1) Obveznost enomesečne delovne
prakse delodajalec in štipendist uredita v pogodbi o kadrovski štipendiji.
(2) Štipendist je dolžan v vsakem
šolskem ali študijskem letu opraviti najmanj 160 ur delovne obveznosti, pri
čemer se lahko delovna praksa opravi v več delih.
(3) Delodajalec zagotovi, da
štipendist delovno obveznost iz prejšnjega odstavka v celoti opravi do začetka
novega šolskega ali študijskega leta, kar je za dijaka do 31. 8. in za študenta
do 30. 9. posameznega leta. V primeru izobraževanja v tujini se rok določi
glede na zaključek šolskega oziroma študijskega leta v državi izobraževanja.
(4) Štipendist je opravičen
opravljanja obveznosti delovne prakse zaradi razlogov iz prvega odstavka 87.
člena zakona v tistem šolskem ali študijskem letu, v katerem so ti razlogi
nastali, o čemer delodajalec pisno obvesti sklad oziroma RRA tako, da obvestilu
predloži tudi ustrezna dokazila o teh razlogih. V tem primeru se sklene dodatek
k pogodbi o sofinanciranju z delodajalcem za tega štipendista.
(5) V šolskem ali študijskem letu, v
katerem štipendist zaključi izobraževanje, se delodajalec in štipendist lahko
dogovorita, da štipendistu ni treba opravljati delovne prakse.
8. člen
(prekinitev kadrovske štipendije po
delovni praksi)
(1) Če delodajalec oziroma štipendist
odpove pogodbo na podlagi 76. člena zakona, delodajalec skladu oziroma RRA
predloži:
-       
izjavo delodajalca, da prekinja pogodbo o sofinanciranju za tega
štipendista;
-       
izpolnjeno in podpisano poročilo o delovni praksi;
-       
dokazilo, iz katerega je razviden datum, s katerim sta delodajalec in
štipendist prekinila pogodbo o štipendiranju;
-       
potrdilo, da je štipendist opravil obveznosti tekočega letnika, in sicer
potrdilo izobraževalne ustanove o vpisu v višji letnik ali izpolnjevanju
pogojev za vpis v višji letnik.
(2) Dokazila iz prejšnjega odstavka
delodajalec predloži skladu ali RRA najkasneje v enem mesecu po začetku novega
šolskega ali študijskega leta.
(3) V primeru prekinitve pogodbe o
sofinanciranju delodajalec za istega štipendista ne more več pridobiti sofinanciranja
kadrovske štipendije ne glede na raven oziroma stopnjo ali smer izobraževanja.
(4) Odpoved pogodbe v skladu s tem
členom brez vračila sredstev sofinanciranja ni mogoča v zadnjem letniku izobraževanja
štipendista oziroma po zaposlitvi štipendista pri delodajalcu.
8.a člen
(dokazila delodajalca)
(1) Delodajalec mora skladu oziroma
RRA predložiti soglasje, ki ga je podal k spremembi izobraževalnega programa
štipendista oziroma k nadaljevanju izobraževanja štipendista v skladu s sedmim
odstavkom 77. člena zakona. 
(2) Če štipendist ne zaključi
izobraževalnega programa v roku iz druge alineje 92. člena zakona, sklad
oziroma RRA rok za zaključek podaljša za eno šolsko ali študijsko leto, če
delodajalec z dokazili izkaže, da štipendist izobraževalnega programa ni
pravočasno zaključil zaradi opravičljivih razlogov iz prvega odstavka
87. člena zakona.
9. člen
(zaposlitev štipendista)
Delodajalec, ki želi pridobiti soglasje za
daljši rok za zaposlitev v skladu z drugim odstavkom 77. člena zakona, predloži
pisno prošnjo skladu oziroma RRA, v kateri navede podatke o štipendistu,
zakonsko predpisane obveznosti, ki jih mora štipendist izpolniti, da lahko začne
opravljati poklic, za katerega je prejemal štipendijo, in rok, v katerem bo
štipendist opravil te obveznosti.
10. člen
(predčasna zaposlitev)
Če delodajalec štipendista zaposli pred
zaključkom izobraževanja v skladu z 78. členom zakona, se šteje, da je štipendist
opravil obvezno delovno prakso v času zaposlitve.
11. člen
(odlog izpolnitve obveznosti zaposlitve
štipendista)
(1) Če delodajalec uveljavlja odlog
izpolnitve obveznosti zaposlitve štipendista na podlagi šestega odstavka 77.
člena zakona, skladu oziroma RRA predloži vlogo, v kateri navede razloge,
zaradi katerih uveljavlja odlog in predloži dokazila zanje.
(2) Odlog izpolnitve obveznosti
zaposlitve se uredi z dodatkom k pogodbi o sofinanciranju.
12. člen
(zavrnitev zaposlitve na ustrezno delovno
mesto pri delodajalcu)
Če štipendist zavrne zaposlitev na ustrezno
delovno mesto pri delodajalcu, delodajalec skladu oziroma RRA predloži dokazilo
o ponujenem ustreznem delovnem mestu v skladu s petim odstavkom 77. člena
zakona in izjavo štipendista, da zavrača zaposlitev.
13. člen
(potrdila)
(1) Kot potrdilo o zaposlitvi
štipendista šteje izpolnjen in s strani Zavoda za zdravstveno zavarovanje
Slovenije potrjen obrazec M-1 »Prijava podatkov o pokojninskem in invalidskem
ter zdravstvenem zavarovanju za starševsko varstvo in zavarovanju za primer
brezposelnosti« ali izpis iz evidence Zavoda za zdravstveno zavarovanje
Slovenije o prijavi štipendista v evidenco zavarovanih oseb s podatki o
zavezancu, zavarovalni podlagi, zavarovalnem času (ur na teden) štipendista,
podlagi za zavarovanje, datumom pričetka in morebitnega zaključka zavarovanja.
(2) Poročilo o delovni praksi, ki ga
pripravi štipendist, mora vsebovati vsaj naslednje podatke:
-       
ime in priimek štipendista,
-       
naziv in naslov delodajalca, kjer je štipendist opravljal prakso,
-       
čas opravljanja prakse,
-       
opis oziroma poročilo o nalogah, ki jih je štipendist opravljal v okviru
prakse,
-       
opisna ocena opravljene prakse s strani delodajalca, ki jo podpiše
oseba, ki je bila odgovorna za izvedbo prakse (mentor ali podobno),
-       
datum in podpis štipendista,
-       
datum, podpis in žig delodajalca.

Pravilnik o sofinanciranju kadrovskih
štipendij (Uradni list RS, št. 35/14) vsebuje naslednjo končno določbo:
»14. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporablja pa se za javne razpise za
sofinanciranje kadrovskih štipendij od šolskega oziroma študijskega leta
2014/2015 dalje.«.

Pravilnik o spremembah in dopolnitvah
Pravilnika o sofinanciranju kadrovskih štipendij (Uradni list RS, št. 45/18) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne za šolsko
ali študijsko leto 2018/2019.«.