1. člen
(namen)
(1) Ta uredba v skladu z Direktivo 2006/11/ES Evropskega
parlamenta in Sveta z dne 15. februarja 2006 o onesnaževanju pri odvajanju
nekaterih nevarnih snovi v vodno okolje Skupnosti (UL L št. 64 z dne 4. 3.
2006, str. 52) določa posebne zahteve v zvezi z emisijo snovi pri odvajanju
industrijske odpadne vode (v nadaljnjem besedilu: odpadna voda) iz naprav za
proizvodnjo kovinskih izdelkov, in sicer: 
-       
mejne vrednosti parametrov industrijske odpadne vode, 
-       
posebne ukrepe v zvezi z zmanjševanjem emisije snovi. 
(2) Za vprašanja o emisiji snovi in toplote pri odvajanju
odpadne vode, ki niso urejena s to uredbo, se uporablja predpis, ki ureja
emisijo snovi in toplote pri odvajanju odpadnih vod v vode in javno
kanalizacijo, za vprašanja obratovalnega monitoringa odpadnih vod pa predpis,
ki ureja prve meritve in obratovalni monitoring odpadnih vod ter pogoje za
njegovo izvajanje.
2. člen
(uporaba)
(1) Določbe te uredbe se uporabljajo za naprave za
proizvodnjo kovinskih izdelkov ter za naprave za površinsko obdelavo plastičnih
ali drugih nekovinskih materialov z elektrolitskimi postopki (v nadaljnjem
besedilu: naprave za proizvodnjo kovinskih izdelkov), in sicer za izvajanje
naslednjih procesov vključno s predobdelavo, vzporedno in končno obdelavo: 
-       
galvansko obdelavo, 
-       
luženje, 
-       
anodiziranje, 
-       
briniranje, 
-       
vroče cinkanje in vroče kositranje, 
-       
kaljenje, 
-       
proizvodnjo tiskanih vezij, 
-       
proizvodnjo galvanskih členov, 
-       
emajliranje, 
-       
mehansko obdelavo, 
-       
brušenje in 
-       
lakiranje. 
(2) Določbe te uredbe se ne uporabljajo za odpadno vodo iz: 
-       
hladilnih sistemov in naprav za proizvodnjo pare in vroče vode, 
-       
naprav za pripravo procesne vode, 
-       
naprav za proizvodnjo in predelavo železa in jekla, 
-       
naprav za proizvodnjo in predelavo aluminija, bakra, svinca in cinka in
drugih neželeznih kovin ter zlitin teh kovin. 
(3) Določbe te uredbe ne veljajo za komunalno odpadno vodo,
ki nastaja v objektih iz prvega odstavka tega člena.
3. člen
(mejne vrednosti)
(1) Mejne vrednosti parametrov odpadne vode iz naprav za
proizvodnjo kovinskih izdelkov za odvajanje odpadne vode so določene v prilogi
1, ki je sestavni del te uredbe. 
(2) Če se odvaja odpadna voda neposredno v vode, morajo biti
v zvezi z mejnimi vrednostmi parametrov izpolnjene zahteve iz preglednice 1 in
2 v prilogi 1 te uredbe, če pa se odpadna voda odvaja v javno kanalizacijo, pa
zahteve iz preglednice 1 in 3 iz priloge 1 te uredbe. 
(3) Če javna kanalizacija ni zaključena s komunalno ali
skupno čistilno napravo, se za odpadno vodo iz naprav za proizvodnjo kovinskih
izdelkov, ki se odvaja v javno kanalizacijo, uporabljajo mejne vrednosti, ki so
v prilogi 1 te uredbe določene za odvajanje neposredno v vode. 
(4) Ne glede na mejno vrednost težkohlapnih lipofilnih snovi,
določeno v prilogi 1 te uredbe, lahko ministrstvo, pristojno za varstvo okolja
(v nadaljnjem besedilu: ministrstvo), na podlagi vloge upravljavca naprave v
okoljevarstvenem dovoljenju za obratovanje te naprave določi največjo letno
količino odpadne vode in največjo vrednost koncentracije težkohlapnih
lipofilnih snovi v njej, ki je večja od predpisane mejne vrednosti, če je k
vlogi priloženo mnenje upravljavca javne kanalizacije in čistilne naprave, v
katerem je določena vrednost težkohlapnih lipofilnih snovi, pri kateri ni
vpliva na javno kanalizacijo ali čistilno naprave, in izjava, da predlaganemu
odvajanju odpadne vode ne nasprotuje.
4. člen
(mejna koncentracija za sulfate pri odvajanju v javno
kanalizacijo)
(1) Mejna koncentracija sulfatov za odvajanje odpadne vode iz
naprave za proizvodnjo kovinskih izdelkov v kanalizacijo je enaka 600 mg/l. 
(2) Če količina odpadne vode iz naprave za proizvodno
kovinskih izdelkov presega 15 odstotkov vse odpadne vode, ki se čisti na
komunalni ali skupni čistilni napravi, se ne glede na določbe prejšnjega
odstavka mejna koncentracija sulfatov določi kot vrednost, pri kateri po
mešanju z drugimi odpadnimi vodami v kanalizaciji na dotoku na komunalno ali skupno
čistilno napravo koncentracija sulfatov ne presega 200 mg/l.
5. člen
(ukrepi zmanjševanja obremenjevanja voda)
Posebni ukrepi, ki jih mora izvajati upravljavec naprav za
proizvodnjo kovinskih izdelkov v zvezi z odvajanjem odpadne vode, so: 
-       
obdelava kopeli (delovnih raztopin) z uporabo primernih postopkov kot so
membranska filtracija, ionska izmenjava, elektroliza, toplotni postopki ali
drugi podobni postopki, z namenom, da je uporabnost kopeli čim daljša; 
-       
zmanjševanje izgub sestavin kopeli z izbiro primernega prevoza
obdelovancev, s preprečevanjem prelivanja, z ustreznim brizganjem in z izbiro
optimalne sestave kopeli (delovne raztopine); 
-       
večkratna uporaba vode za spiranje z uporabo primernih metod, kot so
krožni sistemi z uporabo ionskih izmenjevalcev, kaskadno spiranje, spiranje z
brizganjem in ostali varčni postopki spiranja; 
-       
ponovno pridobivanje sestavin kopeli iz vod za spiranje ali vračanje
sestavin kopeli iz izpirnih vod nazaj v tehnološki proces; 
-       
zbiranje in vračanje etilendiamintetraocetne kisline (EDTA) in njenih
homologov ter soli iz kemičnih bakrovih kopeli in pripadajočih izpirnih vod; 
-       
odpadna voda iz razmaščevalnih kopeli, kopeli iz odstranjevanja kovin in
nikljevih kopeli ne sme vsebovati etilendiamintetraocetne kisline (EDTA); 
-       
ločevanje posameznih vrst odpadne vode, ki vsebujejo kromate, cianide,
nitrite, kompleksante, in njihovo ločeno čiščenje; 
-       
končno čiščenje odpadne vode s peščenimi ali prodnatimi filtri, ionsko
izmenjavo ali z drugimi primernimi postopki; 
-       
zbiranje in od odpadne vode ločeno odstranjevanje topil in odpadnih
raztopin za razmaščevanje in čiščenje, ki niso na vodni osnovi, ter gošč, ki
vsebujejo težke kovine; 
-       
uvedba in uporaba krožnih sistemov za ponovno uporabo emulzij pri
hlajenju in mazanju; 
-       
od odpadne vode ločeno zbiranje in obdelava izrabljenih emulzij.
6. člen
(nadzor)
Nadzor nad izvajanjem te uredbe opravljajo inšpektorji,
pristojni za varstvo okolja.
7. člen
(prekršek)
(1) Z globo od 4.000 eurov do 40.000 eurov se za prekršek
kaznuje upravljavec naprave za proizvodnjo kovinskih izdelkov, ki je pravna
oseba ali samostojni podjetnik posameznik, če ne izvaja ukrepov iz 5. člena te
uredbe. 
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca naprave za
proizvodnjo kovinskih izdelkov.
8. člen
(prilagoditev obstoječih naprav)
(1) Upravljavec obstoječe naprave za proizvodnjo kovinskih
izdelkov mora zagotoviti prilagoditev obratovanja obstoječe naprave v zvezi z
mejnimi vrednostmi emisije snovi iz priloge 1 te uredbe najpozneje do 31.
decembra 2012 razen za sulfate, za katere velja mejna vrednost iz priloge 1 te
uredbe. 
(2) Do prilagoditve obstoječih naprav za proizvodnjo
kovinskih izdelkov v skladu s prejšnjim odstavkom se za parametre iz preglednice
2 in preglednice 3 iz priloge 1 te uredbe, razen za sulfate, za obstoječe
naprave uporabljajo mejne vrednosti, ki so določene v prilogi 1 Uredbe o
emisiji snovi pri odvajanju odpadnih vod iz objektov in naprav za proizvodnjo
kovinskih izdelkov (Uradni list RS, št. 35/96 in 41/04 – ZVO-1). 
(3) Ne glede na določbi prvega in drugega odstavka tega člena
mora upravljavec obstoječe naprave za proizvodnjo kovinskih izdelkov zagotoviti
prilagoditev obratovanja obstoječe naprave v zvezi z mejnimi vrednostmi emisije
snovi iz priloge 1 te uredbe in za obratovanje celotne obstoječe naprave
pridobiti okoljevarstveno dovoljenje, če se zaradi posegov v napravo poveča
proizvodna zmogljivost za več kot 25 odstotkov. 
(4) Proizvodna zmogljivost obstoječe naprave iz prejšnjega
odstavka je največja zmogljivost naprave za proizvodnjo kovinskih izdelkov, ki
jo opredeli proizvajalec naprave in jo zapiše v tehnično dokumentacijo,
namenjeno uporabnikom naprave in se izraža v količini proizvoda, ki nastane v
24 urah obratovanja naprave ali v 1 uri njenega obratovanja, če naprava ne more
obratovati neprekinjeno 24 ur.
9. člen
(prehodne določbe)
(1) Ne glede na določbe tretjega odstavka 3. člena te uredbe
se za odpadno vodo iz obstoječe naprave za proizvodnjo kovinskih izdelkov, ki
se odvaja v javno kanalizacijo, ki ni zaključena s komunalno ali skupno
čistilno napravo, uporabljajo mejne vrednosti za odvajanje odpadne vode v javno
kanalizacijo do roka iz operativnega programa na področju odvajanja in čiščenja
odpadnih voda, do katerega se morajo odpadne vode iz te javne kanalizacije
odvajati v vode očiščene v skladu s predpisom, ki ureja emisijo snovi pri
odvajanju odpadnih vod iz komunalnih čistilnih naprav. 
(2) Če obstoječa naprava za proizvodnjo kovinskih izdelkov ni
priključena na javno kanalizacijo, se določbe prejšnjega odstavka uporabljajo
do 31. decembra 2008 tudi za odpadno vodo, ki se iz te naprave odvaja
neposredno v vode, če je iz dokumentacije, priložene k vlogi za izdajo
okoljevarstvenega dovoljenja, razvidno, da so za priključitev naprave na javno
kanalizacijo izpolnjeni vsi pogoji upravljavca javne kanalizacije.
10. člen
(prehodne določbe za prekrške)
Do uvedbe eura kot valute Republike Slovenije se: 
-       
v prvem odstavku 7. člena te uredbe namesto zneska »4.000 eurov« uporablja
znesek »1.000.000 tolarjev«, namesto zneska »40.000 eurov« pa znesek
»10.000.000 tolarjev« in 
-       
v drugem odstavku 7. člena te uredbe namesto zneska »1.200 eurov«
uporablja znesek »300.000 tolarjev«, namesto zneska »4.000 eurov« pa znesek
»1.000.000 tolarjev«.
11. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju odpadnih vod iz objektov in naprav za proizvodnjo kovinskih
izdelkov (Uradni list RS, št. 35/96 in 41/04 – ZVO-1), razen mejnih vrednosti
iz preglednice 2 in 3 iz priloge 1, ki prenehajo veljati 31. decembra 2012.
12. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-99/2006/6
Ljubljana, dne 13. decembra 2006
EVA 2006-2511-0221
Vlada Republike Slovenije
Janez Janša l.r.
Predsednik

Priloga 1:
Preglednice mejnih vrednosti