1. člen
(vsebina sklepa)
Ta sklep določa podrobnejši način zamenjave investicijskih kuponov
prenosnega vzajemnega sklada (v nadaljnjem besedilu: prenosni sklad) za
investicijske kupone prevzemnega vzajemnega sklada (v nadaljnjem besedilu:
prevzemni sklad).
2. člen
(zamenjava neprenosljivih investicijskih kuponov)
(1) Pri zamenjavi neprenosljivih investicijskih kuponov
prenosnega sklada za neprenosljive investicijske kupone prevzemnega sklada
družba za upravljanje prevzemnega sklada na dan izvedbe združitve vpiše v
evidenco imetnikov investicijskih kuponov prevzemnega sklada imetnike
investicijskih kuponov prenosnega sklada.
(2) Družba za upravljanje prevzemnega sklada v dobro
vsakega imetnika investicijskih kuponov prenosnega sklada v evidenco imetnikov
investicijskih kuponov prevzemnega sklada vpiše tolikšno število enot
premoženja prevzemnega sklada, kolikor mu jih pripada na podlagi menjalnega
razmerja, določenega v skladu s tretjim odstavkom 283. člena Zakona o investicijskih
skladih in družbah za upravljanje (Uradni list RS, št. 31/15; v nadaljnjem
besedilu: ZISDU-3) (v nadaljnjem besedilu: menjalno razmerje).
(3) Če drug predpis ne določa drugače, se evidenca
imetnikov neprenosljivih investicijskih kuponov prenosnega sklada hrani še
toliko let, da je mogoče kadarkoli in brez odloga posredovati vse podatke o
imetnikih investicijskih kuponov prenosnega sklada ter podatke o njihovih
vplačilih in izplačilih oziroma vse druge povezane podatke državnim in drugim
organom, ki jih potrebujejo za davčne ali druge namene v skladu z zakonom.
(4) Če so neprenosljivi investicijski kuponi prenosnega
sklada izdani v obliki pisnih listin, se z dnem izvedbe združitve te pisne
listine razveljavijo, kar se navede v objavi iz 285. člena ZISDU-3.
3. člen
(zamenjava prenosljivih investicijskih kuponov za
neprenosljive investicijske kupone)
Pri zamenjavi prenosljivih investicijskih kuponov prenosnega sklada
za neprenosljive investicijske kupone prevzemnega sklada se:
1.     
v zvezi z vpisom v evidenco imetnikov neprenosljivih investicijskih
kuponov prevzemnega sklada smiselno uporablja 2. člen tega sklepa;
2.     
v zvezi z izbrisom prenosljivih investicijskih kuponov prenosnega sklada
iz centralnega registra, ki ga vodi klirinško depotna družba in v zvezi z
razveljavitvijo nematerializiranih investicijskih kuponov smiselno uporablja 4.
člen tega sklepa.
4. člen
(zamenjava prenosljivih investicijskih kuponov)
(1) Če ni v tem členu drugače določeno, se pri zamenjavi
prenosljivih investicijskih kuponov prenosnega sklada za prenosljive
investicijske kupone prevzemnega sklada smiselno uporabljajo določbe zakona, ki
ureja nematerializirane vrednostne papirje, o zamenjavi vrednostnih papirjev
zaradi korporacijskih dejanj izdajatelja in določbe sklepa Agencije za trg
vrednostnih papirjev, ki ureja pogoje za uvedbo, trgovanje in poravnavo
transakcij z investicijskimi kuponi vzajemnega sklada na organiziranem trgu.
(2) Družba za upravljanje mora v primeru, da se z
investicijskimi kuponi skladov, udeleženih pri združitvi, trguje na
organiziranem trgu, zagotoviti, da se trgovanje z investicijskimi kuponi na
organiziranem trgu zaustavi najkasneje z dnem zaustavitve vplačil in izplačil
v/iz vzajemnih skladov, udeleženih pri združitvi. Zaustavitev trgovanja mora
trajati najmanj do vključno dneva izvedbe združitve.
(3) Če v skladu z menjalnim razmerjem, po katerem se
prenosljivi investicijski kuponi prenosnega sklada zamenjajo za prenosljive
investicijske kupone prevzemnega sklada, imetniku investicijskih kuponov
prenosnega sklada ne bi pripadlo celo število prenosljivih investicijskih
kuponov prevzemnega sklada, tak imetnik pridobi prvo manjše celo število
prenosljivih investicijskih kuponov prevzemnega sklada, razliko nad celim
številom investicijskih kuponov, ki mu pripada po menjalnem razmerju, izraženo
v delu in/ali celih enotah premoženja prevzemnega sklada, pa družba za
upravljanje prevzemnega sklada imetniku na dan izvedbe združitve bodisi izplača
v denarju bodisi zavede v evidenco imetnikov investicijskih kuponov prevzemnega
sklada kot delno pravico.
(4) Družba za upravljanje izda imetniku investicijski
kupon prevzemnega sklada za enote oziroma del enote premoženja prevzemnega
sklada šele tedaj, ko vlagatelj zaradi dodatnega vplačila doseže celo število
enot premoženja, na katere se glasi investicijski kupon prevzemnega sklada.
Imetnikova pravica od družbe za upravljanje prevzemnega sklada zahtevati
izplačilo odkupne vrednosti enot premoženja, ki tvorijo delno pravico, ostane
pri tem neokrnjena.
5. člen
(zamenjava neprenosljivih investicijskih kuponov za
prenosljive investicijske kupone)
Pri zamenjavi neprenosljivih investicijskih kuponov
prenosnega sklada za prenosljive investicijske kupone prevzemnega sklada se:
1.     
v zvezi z izdajo prenosljivih investicijskih kuponov prevzemnega sklada
in v zvezi s postopkom izdaje nematerializiranih vrednostnih papirjev smiselno
uporablja 4. člen tega sklepa;
2.     
v zvezi z izbrisom neprenosljivih investicijskih kuponov prenosnega
sklada iz evidence imetnikov neprenosljivih investicijskih kuponov smiselno
uporablja 2. člen tega sklepa.
KONČNI DOLOČBI
6. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
načinu zamenjave investicijskih kuponov prenosnega vzajemnega sklada za
investicijske kupone prevzemnega vzajemnega sklada (Uradni list RS, št. 33/12
in 31/15 – ZISDU-3).
7. člen
(uveljavitev sklepa)
Ta sklep začne veljati petnajsti dan po objavi v Uradnem listu
Republike Slovenije.
Št. 00701-19/2015-3
Ljubljana, dne 14. oktobra 2015
EVA 2015-1611-0113
Predsednik sveta
Agencije za trg vrednostnih papirjev
mag. Miloš Čas l.r.