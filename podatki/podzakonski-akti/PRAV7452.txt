1. člen
(vsebina)
Ta pravilnik natančneje določa pogoje in
kriterije za določitev fitofarmacevtskih sredstev (v nadaljnjem besedilu: FFS)
za prodajo brez predložitve veljavnega dokazila o opravljenem strokovnem
usposabljanju iz prvega odstavka 9. člena Zakona o fitofarmacevtskih sredstvih
(Uradni list RS, št. 35/07 – uradno prečiščeno besedilo) (v nadaljnjem
besedilu: dokazilo o opravljenem strokovnem usposabljanju) na podlagi nevarnih
lastnosti FFS, velikosti njihove embalaže ter načina uporabe FFS.
2. člen
(kriteriji glede nevarnih lastnosti FFS)
(1) Pri določitvi FFS, ki se lahko
prodajajo brez predložitve dokazila o opravljenem strokovnem usposabljanju, se
upošteva izpolnjevanje vseh naslednjih kriterijev glede nevarnih lastnosti FFS:
a)    
FFS ni označeno z nobenim od sledečih znakov za
nevarnost in sledečih standardnih opozoril:
- 
T Strupeno in grafičnim znakom z mrtvaško glavo,
- 
R40 Možen rakotvoren učinek,
- 
R62 Možna nevarnost oslabitve plodnosti,
- 
R63 Možna nevarnost škodovanja nerojenemu otroku,
- 
R64 Lahko škoduje zdravju dojenčka preko materinega mleka,
- 
R68 Možna nevarnost trajnih okvar zdravja;
b)    
FFS, za katerega iz ocene tveganja v okolju, ki
se izdela v postopku registracije oziroma ocenjevanja FFS, izhaja, da zaradi
preprečevanja tveganja ob uporabi posameznega FFS ni potrebno izpolnjevanje
predpisanih pogojev glede izobrazbe oziroma strokovne usposobljenosti
uporabnika, in sicer ob upoštevanju vseh naslednjih kriterijev:
- 
je določen varnostni pas do površinskih voda manjši od 15 m,
- 
je HQ koeficient za čebele manjši od 50,
- 
je bioakumulacijski faktor BCF manjši od 100,
- 
je degradacijski čas DT50 v tleh pri laboratorijskih študijah manjši od
100,
- 
je koeficient adsorbcije Koc večji od 15 in
- 
se na osnovi razpoložljivih podatkov oceni, da uporaba FFS ne bo
škodovala organizmom v komunalnih čistilnih napravah.
(2) Ne glede na pogoje iz prejšnjega
odstavka se v primerih, ko je iz načina uporabe in pakiranja FFS razvidno, da
njegova uporaba ne predstavlja nesprejemljivega tveganja za zdravje ljudi ali
okolje, lahko pristojni organ v postopku registracije posameznega FFS odloči,
da se tako FFS prodaja brez predložitve dokazila o opravljenem strokovnem
usposabljanju.
3. člen
(pogoji glede velikosti embalaže FFS)
Pri določitvi FFS, ki se lahko prodajajo
brez predložitve dokazila o opravljenem usposabljanju, se upoštevajo naslednji
pogoji:
-       
so pakirana v embalaži, katere velikost ustreza koncentratu za pripravo
mešanice za enkratno uporabo, ki zadostuje za površino tretiranja največ do 500 m2, ali
-       
so pakirana kot gotovi pripravek za direktno uporabo, ki zadostuje za
površino tretiranja največ do 500 m2.
4. člen
(kriteriji glede načina uporabe FFS)
FFS se ne smejo prodajati brez predložitve
dokazila o opravljenem strokovnem usposabljanju, če je v odločbi o registraciji
v skladu s predpisom, ki ureja enotna načela ocenjevanja in registracije FFS,
določena omejitev načina uporabe tega FFS.
5. člen
(določitev FFS)
Določitev posameznega FFS, katero se lahko
prodaja brez predložitve dokazila o opravljenem strokovnem usposabljanju, se
glede na izpolnjevanje pogojev in kriterijev iz tega pravilnika določi v
postopku registracije v skladu s predpisom, ki ureja enotna načela ocenjevanja
in registracije FFS in se navede v odločbi o registraciji.

Pravilnik o pogojih in kriterijih za določitev
fitofarmacevtskih sredstev za prodajo brez predložitve dokazila o opravljenem
strokovnem usposabljanju (Uradni list RS, št. 103/07) vsebuje naslednje prehodne in
končno določbo:
»6. člen
(prehodne
določbe)
(1) Že izdane odločbe o registraciji
se uskladijo z določbami tega pravilnika najpozneje do 31. decembra 2009.
(2) Do uskladitve odločb o
registraciji z določbami tega pravilnika se lahko prodajajo brez predložitve
dokazila o opravljenem usposabljanju le FFS, ki so navedena na seznamu iz
četrtega odstavka 7. člena Zakona o fitofarmacevtskih sredstvih (Uradni list
RS, št. 35/07 – uradno prečiščeno besedilo).
7. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o pogojih in
kriterijih za določitev fitofarmacevtskih sredstev za prodajo brez predložitve
dokazila o opravljenem strokovnem usposabljanju (Uradni list RS, št. 100/10) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.