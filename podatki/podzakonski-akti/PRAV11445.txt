1. SPLOŠNE DOLOČBE
1. člen
(vsebina pravilnika)
(1) Ta pravilnik določa pogoje in
zahteve za izvajanje arheoloških raziskav (v nadaljnjem besedilu: raziskave) na
območju Republike Slovenije in nadzor nad njimi, standarde predhodnih raziskav
arheoloških ostalin ter način izdelave, vsebine in hranjenja dokumentacije in
arhivov arheoloških najdišč.
(2) Priloge 1 do 6 so sestavni del
tega pravilnika.
2. člen
(arheološke raziskave)
(1) Raziskave po tem pravilniku so
dela, ki posegajo v arheološke ostaline ali arheološko dediščino zaradi
njihovega varstva, s katerimi se ugotavlja njihova prisotnost, proučujejo
njihovi deli ali pridobivajo podatki o njihovem obstoju, pomenu, stanju in
ogroženosti. Raziskave vključujejo terenske in poizkopavalne oziroma poterenske
postopke za izdelavo končnega strokovnega poročila o raziskavi ter predajo
arhiva arheološkega najdišča pristojnemu muzeju. Raziskave se glede na način
posega v arheološke ostaline delijo na neinvazivne, šibko invazivne in
invazivne:
-       
neinvazivne so raziskave, ki fizično ne posegajo v arheološke ostaline
ali jih ne spreminjajo;
-       
šibko invazivne so raziskave, ki le delno fizično posegajo v arheološke
ostaline in jih pri tem ne spreminjajo;
-       
invazivne so raziskave, ki fizično posegajo v arheološke ostaline in jih
pri tem spreminjajo oziroma odstranijo.
Podrobnejša delitev vrst raziskav je
opredeljena v strokovnih standardih raziskav, ki so določeni v prilogi 1 tega
pravilnika.
(2) Posamezni izrazi, uporabljeni v
tem pravilniku, pomenijo:
1.     
»arhiv arheološkega najdišča« je rezultat raziskave posameznega
arheološkega najdišča skupaj z vsemi arheološkimi najdbami, vzorci in celotno
dokumentacijo, ki spremlja arheološko raziskavo in poizkopavalno oziroma
poterensko obdelavo, in mora biti trajno hranjen kot zbirka tako, da se omogoča
dostop strokovni in širši javnosti;
2.     
»naročnik« je pravna ali fizična oseba, ki naroči raziskavo ali jo
izvaja sama za svoj račun;
3.     
»izvajalec raziskave« je pravna ali fizična oseba, ki kot gospodarsko
ali negospodarsko dejavnost opravlja storitve pri izvajanju raziskav;
4.     
»nadzornik« je konservator-arheolog Javnega zavoda Republike Slovenije
za varstvo kulturne dediščine (v nadaljnjem besedilu: zavod), ki opravlja
nadzor nad raziskavo ter pri tem ugotavlja skladnost raziskave z zahtevami iz
kulturnovarstvenega soglasja po prvem odstavku 31. člena ZVKD-1, s katerim se
dovoli raziskava (v nadaljnjem besedilu: soglasje za raziskavo), in skladnost s
strokovnimi standardi raziskav;
5.     
»odgovorna oseba izvajalca« je oseba, ki jo izvajalec raziskave
pooblasti, da opravlja delo v imenu, za račun, v korist ali s sredstvi
izvajalca raziskave, oziroma ki pri izvajalcu izvaja dolžno nadzorstvo;
6.     
»poizkopavalna oziroma poterenska obdelava arhiva najdišča« vključuje
postopke, ki so potrebni za izdelavo končnega strokovnega poročila o raziskavi
in predajo arhiva najdišča pristojnemu muzeju;
7.     
»primarna zaščita« so postopki, s katerimi se med raziskavo prepreči
propadanje arheoloških najdb in zagotovi njihova ohranitev do predaje
pristojnemu muzeju;
8.     
»strokovni svetovalec raziskave« je posameznik, ki ga izmed
uveljavljenih strokovnjakov s področja arheologije ali
strokovnjakov-specialistov za svetovalca nadzornika raziskave predlaga komisija
za arheološke raziskave v soglasju za raziskavo.
(3) Drugi izrazi, ki se uporabljajo v tem
pravilniku, imajo enak pomen kot v ZVKD-1.
3. člen
(komisija za arheološke raziskave)
(1) Komisija za arheološke raziskave
(v nadaljnjem besedilu: komisija) je posvetovalno telo ministra, pristojnega za
kulturo (v nadaljnjem besedilu: minister), ki deluje kot strokovna komisija v
skladu z zakonom, ki ureja uresničevanje javnega interesa za kulturo.
(2) Komisijo sestavlja sedem članov,
ki jih za petletni mandat imenuje minister. Po poteku mandata so lahko člani
ponovno imenovani.
(3) V komisijo je izmed uveljavljenih
strokovnjakov imenovanih pet arheologov-konservatorjev zavoda, en
arheolog-kustos in en arheolog z akademskega področja, izmed katerih minister
imenuje predsednika.
(4) Komisija opravlja predvsem
naslednje naloge:
-       
vsebinsko presoja vloge in daje mnenje o izdaji soglasja za raziskavo,
-       
daje mnenja o ustreznosti strokovne usposobljenosti vodje in namestnika
raziskav ter strokovnih sodelavcev raziskav,
-       
daje predloge za pogoje za izvedbo raziskave,
-       
daje mnenje o ustreznosti poterenske obdelave arhiva arheološkega najdišča,
-       
daje mnenje o ustreznosti predloga ureditve lokacije ali območja
raziskave po koncu terenskega dela raziskave,
-       
daje mnenje o ustreznosti predloga določitve dela ali več delov območja
z arheološkimi ostalinami ali dela ali več delov arheoloških ostalin, ki se
ohranjajo na mestu odkritja zaradi poznejšega preverjanja stratigrafije in
arheološke sestave najdišča ali predstavitve arheoloških ostalin,
-       
daje mnenje o predlogih sprememb strokovnih standardov raziskav.
(5) Komisija se sestaja na sejah
praviloma enkrat tedensko in najmanj enkrat mesečno.
(6) Sredstva za delovanje komisije in
strokovnih svetovalcev raziskav zagotavlja ministrstvo, pristojno za kulturo (v
nadaljnjem besedilu: ministrstvo).
(7) Za vsa vprašanja, ki niso urejena
s tem pravilnikom, se smiselno uporablja pravilnik, sprejet na podlagi
20. člena Zakona o uresničevanju javnega interesa za kulturo (ZUJIK)
(Uradni list RS, št. 77/07 – uradno prečiščeno besedilo, 56/08, 94/09 –
odl. US, 4/10, 20/11 in 100/11 – odl. US).
2. SOGLASJE ZA RAZISKAVO
4. člen
(soglasje za raziskavo)
Raziskave je mogoče opravljati samo s
predhodno pridobitvijo soglasja za raziskavo, ki ga izda minister na podlagi
mnenja komisije in v skladu z 31. členom ZVKD-1.
5. člen
(vloga za izdajo soglasja za raziskavo)
(1) Vloga za izdajo soglasja za raziskavo
mora vsebovati naslednje podatke:
1.     
vlagatelj (ime in priimek fizične osebe ter naslov
oziroma naziv in sedež pravne osebe, ime in priimek odgovorne osebe
vlagatelja);
2.     
naročnik raziskave (ime in priimek fizične osebe ter
naslov oziroma naziv in sedež pravne osebe, ime in priimek odgovorne osebe
naročnika raziskave);
3.     
investitor posega (v primeru sofinanciranja raziskave
iz državnega proračuna) (ime in priimek fizične osebe ter naslov oziroma naziv
in sedež pravne osebe, ime in priimek odgovorne osebe investitorja posega);
4.     
raziskovalni postopek;
5.     
okolje raziskave (kopensko, podvodno, jamsko, drugo);
6.     
razlog za izvedbo raziskave;
7.     
obseg raziskave (parcelna številka in katastrska
občina (šifra in ime));
8.     
enota nepremične dediščine (EID – enotna
identifikacija dediščine in ime);
9.     
lastnik nepremičnine (samo pri invazivnih raziskavah)
(ime in priimek fizične osebe ter naslov oziroma naziv in sedež pravne osebe);
10.  
izvajalec raziskave (ime in priimek fizične osebe ter
naslov oziroma naziv in sedež pravne osebe, ime in priimek odgovorne osebe
izvajalca raziskave);
11.  
odgovorni izvajalec raziskave (kadar je izvajalcev
raziskave več) (ime in priimek fizične osebe ter naslov oziroma naziv in sedež
pravne osebe, ime in priimek odgovorne osebe);
12.  
vodja raziskave (ime in priimek, naslov, elektronski
naslov, izobrazba, znanstveni naslov in strokovni naziv iz 103. člena ZVKD-1);
13.  
namestnik vodje raziskave (ime in priimek, naslov,
elektronski naslov, izobrazba, znanstveni naslov in strokovni naziv iz 103.
člena ZVKD-1);
14.  
strokovni sodelavci specialisti (ime in priimek,
izobrazba in področje specializacije);
15.  
strokovni sodelavci potapljači (pri podvodnih
raziskavah) (ime in priimek, izobrazba);
16.  
predvideno število delovnih dni terenskega dela
raziskave;
17.  
ocena vsebine in obsega raziskave;
18.  
mesto začasne hrambe arhiva arheološkega najdišča
(naslov);
19.  
navedba in opis virov za kritje stroškov raziskave.
(2) Vloga iz prejšnjega odstavka mora
vsebovati naslednje priloge:
1.     
kulturnovarstvene pogoje ali kulturnovarstveno soglasje
oziroma mnenje zavoda ali smernice ministrstva;
2.     
obseg raziskave (poligon predvidenega posega oziroma
raziskave v digitalnem formatu .shp);
3.     
soglasje lastnika nepremičnine za izvedbo raziskave
(pri invazivnih raziskavah);
4.     
dokazilo o pravici do posega v nepremičnino oziroma do
izvedbe raziskave (pri invazivnih raziskavah in kadar lastništvo ni vpisano v
zemljiško knjigo);
5.     
dokazilo, da so za raziskavo in poterensko obdelavo
arhiva najdišča zagotovljena zadostna finančna sredstva (pri predhodnih
raziskavah zaradi posega v dediščino: podpisana ali parafirana pogodba oziroma
naročilnica z izvajalcem raziskave, iz katere so razvidni cena, obseg in
kakovost storitev oziroma del, potrebnih za izvedbo raziskave, ter njihova usklajenost
s kulturnovarstvenimi pogoji ali kulturnovarstvenim soglasjem oziroma mnenjem
zavoda ali smernicami ministrstva; pri znanstvenih raziskavah: izjava z navedbo
vira sredstev);
6.     
projektno dokumentacijo (vsaj na ravni idejne
zasnove), ki jo za pridobitev projektnih pogojev določajo predpisi, ki urejajo
graditev, ali drugo projektno dokumentacijo, potrebno za izvedbo posegov (pri
predhodnih raziskavah zaradi posega v dediščino);
7.     
dokazila o izpolnjevanju pogojev za vodjo raziskave iz
11. člena tega pravilnika;
8.     
izjavo predlaganega vodje raziskave, da se strinja z
vodenjem raziskave;
9.     
dokazila o izpolnjevanju pogojev za namestnika vodje
raziskave iz 11. člena tega pravilnika;
10.  
dokazila o izpolnjevanju pogojev in usposobljenosti za
potapljanje iz 11. člena tega pravilnika (pri podvodnih raziskavah);
11.  
zdravniško potrdilo o zdravstveni sposobnosti za
potapljanje (pri podvodnih raziskavah);
12.  
dokazila o strokovni usposobljenosti za fizičnega
antropologa;
13.  
pooblastilo za vodenje postopka (če za naročnika
raziskave ali investitorja posega vlogo oddaja druga fizična ali pravna oseba);
14.  
soglasje ministrstva, pristojnega za ohranjanje
narave, in sicer za raziskave v jamah, na podlagi 19. člena Zakona o varstvu
podzemnih jam (Uradni list RS, št. 2/04, 61/06 – ZDru-1, 46/14 – ZON-C in 21/18
– ZNOrg);
15.  
projektni načrt dejavnosti (pri podvodnih raziskavah v
skladu s Prilogo Konvencije o varovanju podvodne kulturne dediščine (Uradni
list RS – Mednarodne pogodbe, št. 1/08)).
(3) Vloga iz prvega odstavka tega člena se
obdeluje v informacijskem sistemu eArheologija.
6. člen
(strokovno mnenje)
(1) Komisija na podlagi vloge za
izdajo soglasja za raziskavo in pridobitve ustreznih dokazil iz uradnih evidenc
izdela strokovno mnenje in ga pošlje ministrstvu.
(2) Komisija v mnenju presoja zlasti
utemeljenost razloga za izvedbo raziskave, ustreznost usposobljenosti in
sestave raziskovalne skupine ter ustreznost predlaganih raziskovalnih
postopkov.
(3) Komisija v mnenju izmed
konservatorjev-arheologov zavoda predlaga enega ali več nadzornikov ter
morebitne dodatne strokovne zahteve in predloge za raziskavo.
(4) V mnenju lahko komisija izmed
uglednih strokovnjakov s področja arheologije ali strokovnjakov-specialistov
predlaga tudi enega ali več strokovnih svetovalcev nadzornika raziskave.
7. člen
(izdaja soglasja za raziskavo)
(1) Ministrstvo izda soglasje za
raziskavo, če:
-       
obstajajo najdbe oziroma materialni dokazi ali posredni pokazatelji, da
so na določljivem površju, v zemlji ali v vodi arheološke ostaline,
-       
je izvedba raziskave utemeljena, o čemer da predhodno mnenje komisija,
in
-       
pod pogojem, da jo nadzoruje zavod in jo opravi oseba, ki je strokovno
usposobljena za izvajanje arheoloških raziskav.
(2) V soglasju za raziskavo se
določijo:
-       
osebno ime oziroma naziv in naslov oziroma sedež stranke, ki je vložila
vlogo za izdajo soglasja za raziskavo,
-       
vrsta, lokacija in obseg raziskave ter pogoji za njeno izvedbo,
-       
trajanje veljavnosti soglasja za raziskavo,
-       
koda raziskave,
-       
izvajalec,
-       
vodja raziskave in njegov namestnik ter strokovni sodelavci,
-       
vir financiranja,
-       
en ali več nadzornikov,
-       
začasno in končno mesto hrambe arhiva arheološkega najdišča,
-       
rok, v katerem mora vodja raziskave oddati strokovno poročilo o
raziskavi iz 20. oziroma 22. člena tega pravilnika,
-       
druge sestavine odločbe po zakonu, ki ureja splošni upravni postopek.
(3) V soglasju za raziskavo se lahko
določijo tudi:
-       
izravnalni ukrep v skladu z 31. členom ZVKD-1,
-       
del ali več delov območja z arheološkimi ostalinami ali del ali več
delov arheoloških ostalin, ki se ohranjajo na kraju samem zaradi poznejšega
preverjanja stratigrafije in arheološke sestave najdišča ali predstavitve
arheoloških ostalin,
-       
en ali več strokovnih svetovalcev nadzornika raziskave.
(4) (črtan)
3. IZVAJALEC RAZISKAVE
8. člen
(tehnični in prostorski pogoji)
(1) Izvajalec raziskave mora
razpolagati s kadri, opremo in sredstvi, ki omogočajo izvedbo raziskave v
skladu s strokovnimi standardi raziskav in so namenjeni zlasti za:
-       
prostorske in druge izmere, slikovno in pisno dokumentiranje,
-       
začasno hrambo in obdelavo arhiva arheološkega najdišča,
-       
zagotovitev zdravja in varnosti pri delu,
-       
zavarovanje območja raziskave in arhiva raziskave pred krajo ter vsemi
škodljivimi vplivi, ki jih je mogoče predvideti.
(2) Prostori, ki jih za začasno hrambo
arheoloških najdb zagotavljajo izvajalci raziskav, morajo ustrezati zahtevam iz
2. točke 7. člena Pravilnika o varovanju in hranjenju nacionalnega bogastva in
muzejskega gradiva, o vpisu v razvid muzejev in o podelitvi pooblastila za
opravljanje državne javne službe muzejev (Uradni list RS, št. 47/12) ter predpisom,
ki urejajo gradnjo objektov, varnost pred požari, zdravje in varnost pri delu
ter varstvo okolja.
9. člen
(odgovornosti)
(1) Izvajalec raziskave je odgovoren
za:
1.     
celovito organizacijo in izvedbo raziskave,
2.     
zavarovanje območja raziskave in arhiva arheološkega najdišča pred krajo
ter vsemi škodljivimi vplivi, ki jih je mogoče predvideti,
3.     
ureditev lokacije ali območja raziskave v skladu s 16. in
24. členom tega pravilnika,
4.     
ustrezno začasno hrambo arhiva arheološkega najdišča,
5.     
predajo strokovnih poročil v informacijski sistem eArheologija v rokih
iz 20. in 22. člena tega pravilnika,
6.     
predajo arhiva arheološkega najdišča pristojnemu muzeju v roku iz
33. člena ZVKD-1.
(2) Izvajalec raziskave mora imeti
izpolnjene vse obveznosti iz soglasij za predhodno opravljene raziskave, pri
čemer ima lahko največ tri neizpolnjene obveznosti, ki zadevajo poročanje in
oddajo arhivov arheoloških najdišč v skladu z roki iz 20., 21. in
22. člena tega pravilnika.
10. člen
(vodja raziskave)
(1) Vodja raziskave je odgovoren za
strokovnost izvedbe raziskave v skladu z izdanim soglasjem za raziskavo in s
strokovnimi standardi raziskav ter za oddajo strokovnih poročil o raziskavi. Na
terenu mora vodja raziskave zagotoviti zlasti:
-       
ustreznost uporabljenih metod in tehnik raziskave z vidika vsebine,
vrste, datiranja in kompleksnosti najdišča ter posebnih okoliščin raziskave,
-       
ustreznost in celovitost dokumentacije (dokumentacija o poteku del,
dokumentacija prostorskih izmer, dokumentacija stratigrafskih, strukturnih
zbiralnih oziroma drugih enot opazovanja, pisna dokumentacija, slikovna
dokumentacija, dokumentacija o zbirkah predmetov, dokumentacija o zbirkah
vzorcev) in
-       
ustreznost urejenosti, označenosti, hrambe in primarne konservacije
predmetov in vzorcev.
(2) Vodja raziskave sočasno ne more
voditi terenskih del več kot ene raziskave.
(3) Če vodja raziskave svojih
obveznosti iz soglasja za raziskavo ne more izpolniti pravočasno ali strokovno
ustrezno, mora izvajalec raziskave v dveh delovnih dneh od nastanka okoliščin o
tem obvestiti nadzornika raziskave in ministrstvo s predlogom ustrezne zamenjave.
V tem času opravlja funkcijo vodje raziskav namestnik, imenovan v soglasju za
raziskavo. Obveščanje se izvaja v informacijskem sistemu eArheologija.
(4) Vodja raziskave mora biti stalno prisoten
na lokaciji raziskave. Če je odsoten, ga nadomešča namestnik. Navzočnost vodje
raziskave in njegovega namestnika se evidentira v delovnem dnevniku.
(5) Vodja raziskave mora omogočiti
nadzorniku raziskave in inšpektorju, pristojnemu za kulturno dediščino, vpogled
v potek, dokumentacijo in rezultate raziskave.
11. člen
(pogoji za vodjo raziskave in druge
udeležence)
(1) Vodja raziskave je strokovnjak:
-       
z zaključeno štiriletno ali petletno univerzitetno izobrazbo s področja
arheologije ali primerljivega področja v tujini,
-       
ki ima vsaj pet let delovnih izkušenj v arheologiji po pridobitvi
izobrazbe, od tega vsaj dve leti v obdobju zadnjih petih let,
-       
ki je bil vodja ali namestnik vodje pri vsaj petih raziskavah oziroma
vsaj dvakrat vodja ali namestnik vodje raziskave in petkrat arheolog-pomočnik,
-       
ki je avtor ali soavtor vsaj petih objavljenih ali drugače javno
dostopnih končnih strokovnih poročil o raziskavah, ki so po zvrsti in obsegu
primerljive s predlagano raziskavo, in
-       
ki ima ob vlogi za soglasje za raziskavo izpolnjene vse obveznosti iz
soglasij za predhodno opravljene raziskave in največ tri neoddana končna
strokovna poročila o raziskavah, opravljenih v preteklosti.
(2) Vodja podvodne raziskave mora
imeti poleg pogojev iz prejšnjega odstavka potrdilo o ustrezni usposobljenosti
za potapljanje (najmanj potapljač 3. stopnje ali tehnični potapljač 1. stopnje
iz 3. člena Uredbe o merilih za potapljanje (Uradni list RS, št. 81/03)).
(3) Namestnik vodje raziskave je
strokovnjak:
-       
z zaključeno štiriletno ali petletno univerzitetno izobrazbo s področja
arheologije ali primerljivega področja v tujini,
-       
ki ima vsaj tri leta delovnih izkušenj v arheologiji po pridobitvi
izobrazbe,
-       
ki je bil vodja ali namestnik vodje pri vsaj treh raziskavah in je
soavtor ali avtor vsaj dveh objavljenih ali drugače javno dostopnih končnih
strokovnih poročil o raziskavah, ki so po zvrsti in obsegu primerljive s
predlagano raziskavo, oziroma vsaj petkrat arheolog-pomočnik in je bil vsaj
enkrat soavtor ali avtor in sodelavec pri izdelavi treh objavljenih ali drugače
javno dostopnih končnih strokovnih poročilih o raziskavah, po zvrsti in obsegu
primerljivih s predlagano raziskavo.
(4) Arheolog-pomočnik je strokovnjak:
-       
z zaključeno vsaj triletno univerzitetno izobrazbo s področja
arheologije ali primerljivega področja v tujini,
-       
ki ima vsaj eno leto delovnih izkušenj v arheologiji po pridobitvi
izobrazbe in
-       
ki ima vsaj štiri mesece sodelovanja pri terenskih raziskavah.
(5) Arheolog-pripravnik je strokovnjak
z zaključeno vsaj triletno univerzitetno izobrazbo s področja arheologije ali
primerljivega področja v tujini.
(6) Potapljač, ki sodeluje pri
podvodni raziskavi, mora imeti potrdilo o usposobljenosti za potapljanje
(najmanj potapljač 2. stopnje ali tehnični potapljač 1. stopnje iz 3. člena
Uredbe o merilih za potapljanje (Uradni list RS, št. 81/03)) in izpolnjevati
pogoje za potapljanje z avtonomno potapljaško opremo ali tehnično potapljanje,
določene z Zakonom o varstvu pred utopitvami (Uradni list RS, št. 42/07 –
uradno prečiščeno besedilo in 9/11) in Uredbo o merilih za potapljanje (Uradni
list RS, št. 81/03).
12. člen
(neformalna izobrazba)
(1) Pri uveljavljanju usposobljenosti
za posamezne strokovne funkcije pri raziskavi se lahko poleg pogojev, ki jih
predpisuje ta pravilnik, upošteva tudi neformalno pridobljena izobrazba, ki
pomeni vse oblike izobrazbe, pridobljene iz neakreditiranih študijskih
programov. Neformalna izobrazba lahko nadomesti del zahtevanih terenskih
izkušenj in/ali oddanih poročil.
(2) Komisija lahko za mnenje o
ustreznosti neformalne izobrazbe zaprosi reprezentativno strokovno združenje,
delujoče v javnem interesu.
13. člen
(razmerje z izvajalcem raziskave)
(1) Vodja raziskave, strokovni
sodelavci in strokovni sodelavci-specialisti morajo biti v pogodbenem
(poslovnem) razmerju z izvajalcem raziskave.
(2) Pri raziskavi lahko sodelujejo
poleg domačih tudi tuje fizične in pravne osebe.
4. IZVEDBA RAZISKAVE
14. člen
(raziskava)
(1) Raziskava se izvaja v skladu s
strokovnimi standardi raziskav, ki so priloga 1 tega pravilnika.
(2) Spremembe strokovnih standardov
raziskav sprejme izdajatelj soglasja za raziskave na predlog pristojne komisije
pri reprezentativnem strokovnem združenju, delujočem v javnem interesu, ali v dogovoru
z njim po predhodnem mnenju komisije.
(3) Za izvajanje neinvazivne
raziskave, ki ni del predhodne arheološke raziskave, ni treba izpolnjevati
pogojev iz 11. člena tega pravilnika.
(4) Za vsako raziskavo morajo biti
zagotovljena zadostna finančna sredstva, s katerimi se opravijo dela na terenu
in poterenska obdelava arhiva najdišča ter uredi prostor raziskave po končani
raziskavi v skladu z navodili iz zapisnika konservatorskega nadzora iz 16.
člena tega pravilnika.
(5) Raziskava je končana, ko je oddan
arhiv arheološkega najdišča.
(6) Ministrstvo v 1 letu po
uveljavitvi tega pravilnika vzpostavi računalniški sistem za spremljanje
izvajanja raziskav. Po vzpostavitvi računalniškega sistema morajo izvajalci
raziskav poročati in objavljati dokumente v tem sistemu.
15. člen
(obvestilo o začetku raziskave)
Odgovorna oseba izvajalca mora o datumu
začetka raziskave vsaj tri delovne dni prej pisno obvestiti v soglasju za
raziskavo imenovanega nadzornika raziskave.
16. člen
(nadzor nad izvajanjem raziskave)
(1) Vsako raziskavo nadzira vsaj en
nadzornik, ki je v soglasju za raziskavo na podlagi predloga komisije imenovan
izmed konservatorjev-arheologov zavoda.
(2) Predmet nadzora je skladnost
izvedbe raziskave s soglasjem za raziskavo in strokovnimi standardi raziskav.
Morebitne spremembe raziskovalnih metod, ki jih določi ali odobri nadzornik,
morajo biti utemeljene v zapisniku iz četrtega odstavka tega člena.
(3) Nadzor traja do oddaje arhiva
arheološkega najdišča pristojnemu muzeju.
(4) Nadzornik raziskave najmanj
enkrat, po potrebi pa večkrat, pregleda raziskavo med njenim potekom in o tem
naredi zapisnik o konservatorskem nadzoru, katerega sestava je opredeljena v
prilogi 2 tega pravilnika.
(5) Zapisnik o konservatorskem nadzoru
vsebuje mnenje nadzornika o tem, ali je raziskava izvedena v skladu s soglasjem
za raziskavo in veljavnimi standardi, ter morebitne zahteve za nadaljnje ukrepe
varstva.
(6) Zapisnik o konservatorskem nadzoru
je obvezen samo pri invazivnih raziskavah.
(7) Kopija zapisnika o konservatorskem
nadzoru je sestavni del prvega strokovnega poročila o raziskavi iz
20. člena tega pravilnika.
17. člen
(zahteva za prekinitev raziskave)
Nadzornik raziskave mora zahtevati, da se
raziskava, ki ne poteka v skladu z določbami soglasja za raziskavo, prekine, in
o tem nemudoma obvestiti inšpekcijsko službo, pristojno za kulturno dediščino.
18. člen
(predlog za dopolnitev soglasja za
raziskavo)
Če med izvedbo raziskave pride do odkritij,
zaradi katerih je treba spremeniti zahteve iz soglasja za raziskavo, vodja
raziskave o tem obvesti nadzornika, ki določi ukrepe varstva in predlaga
izdajatelju soglasja za raziskavo ustrezno dopolnitev tega soglasja.
19. člen
(ravnanje ob izjemnih odkritjih)
(1) Če med izvedbo raziskave, potrebne
za sprostitev zemljišča za gradnjo, pride do izjemnih odkritij, ki utemeljujejo
spremembo projektne dokumentacije, potrebne za pridobitev projektnih pogojev po
predpisih, ki urejajo gradnjo objektov, in se ta odkritja niso mogla upoštevati
pri izdaji soglasja za raziskavo, mora nadzornik o tem nemudoma pisno obvestiti
ministrstvo in naročnika. Pisno obvestilo mora vsebovati opis izjemnih odkritij
in utemeljitev, zakaj so posamezne spremembe projektne dokumentacije nujne.
(2) O izjemnosti odkritij odloči
organ, ki je izdal soglasje za raziskavo, na podlagi mnenja komisije.
(3) Odločba iz prejšnjega odstavka se
vroči naročniku in zavodu, ki lahko zaradi novih okoliščin (izjemno odkritje) v
skladu s predpisi, ki urejajo splošni upravni postopek, po uradni dolžnosti
obnovi postopek izdaje kulturnovarstvenih pogojev in soglasja za poseg na
zemljišču, na katerem se izvaja raziskava.
20. člen
(prvo strokovno poročilo o raziskavi)
(1) Izvajalec raziskave in vodja
raziskave morata v največ 60 dneh po koncu terenskih del raziskave nadzorniku
raziskave oddati v pregled prvo strokovno poročilo o raziskavi in njenih
rezultatih.
(2) Nadzornik raziskave oddano prvo
strokovno poročilo o raziskavi pregleda in ugotovi skladnost s sestavo
poročila, kot je določena v prilogi 3 tega pravilnika. Nadzornik raziskave mora
v največ 30 dneh strokovno poročilo o raziskavi potrditi oziroma izvajalca
raziskave in vodjo raziskave pozvati k dopolnitvi poročila. Izvajalec raziskave
in vodja raziskave morata strokovno poročilo o raziskavi popraviti oziroma
dopolniti v največ 14 dneh po prejemu poziva iz prejšnjega stavka. Nadzornik
raziskave lahko na podlagi odstopanja prvega strokovnega poročila o raziskavi
od standardov sestave poročila ali na podlagi strokovne pomanjkljivosti
strokovnega poročila o raziskavi poročilo zavrne. Potrjevanje se izvaja v
informacijskem sistemu eArheologija.
(3) Prvo strokovno poročilo o raziskavi
lahko velja tudi za končno strokovno poročilo o raziskavi pod pogojem, da je
tako odločeno v zapisniku o konservatorskem nadzoru iz 16. člena tega pravilnika
oziroma v postopku potrjevanja poročila iz prejšnjega odstavka. V tem primeru
ni potrebna recenzija iz 23. člena tega pravilnika.
(4) Del prvega strokovnega poročila o
raziskavi in njenih rezultatih je zapisnik komisije za poterensko obdelavo
arhiva arheološkega najdišča za pripravo končnega strokovnega poročila o
raziskavi iz 22. člena tega pravilnika. Zapisnik naredi komisija, ki jo
sestavljajo vodja raziskave, nadzornik in vsaj en zunanji strokovnjak. Obvezne
sestavine zapisnika so določene v prilogi 6 tega pravilnika.
(5) Poročila o izvedenih raziskavah so
javno dostopna pod licenco CC BY-ND.
21. člen
(arhiv arheološkega najdišča)
(1) Arhiv arheološkega najdišča je
last države in je izdelan v slovenskem jeziku.
(2) Izvajalec preda arhiv najdišča pristojnemu
muzeju, ki je naveden v soglasju za raziskavo.
(3) Arhiv najdišča se kot celota hrani
v pristojnem muzeju, če ta izpolnjuje pogoje za hrambo. Drugi upravičenci do
dokumentarnega dela tega arhiva prejmejo dokumentacijo v digitalni obliki ali
kopiji.
(4) Izvajalec med raziskavo sodeluje s
pristojnim muzejem predvsem glede arheoloških najdb, ki zahtevajo posebne
konservatorske in varnostne ukrepe.
(5) Časovni roki predaje arhiva
najdišča se opredelijo v medsebojnem dogovoru izvajalca raziskave in muzejske
ustanove, ki bo arhiv hranila. Čas dokončne predaje ne sme presegati zakonsko
opredeljenega roka.
(6) Stroške priprave in oddaje arhiva
(embalaža, imobilizacija, primarna zaščita, signiranje) za začasno hrambo in
prenos arhiva krije naročnik raziskave.
(7) Vsi posamezni elementi arhiva
arheološkega najdišča morajo biti opremljeni s kodo raziskave, tj. vsak posamezen
dokument in vsaka posamezna enota zbirke najdb in vzorcev. Koda arhiva
arheološkega najdišča je enaka kodi raziskave.
(8) Ob predaji se opravi pregled
arhiva arheološkega najdišča. Izvajalec in pristojni muzej podpišeta
primopredajni zapisnik. Z veljavno podpisanim zapisnikom arhiv arheološkega
najdišča preide v trajno muzejsko hrambo. Kopijo zapisnika prejme izdajatelj
soglasja za raziskavo.
(9) Vsebina, sestava in oblika arhiva
so določene v prilogi 5 tega pravilnika.
22. člen
(končno strokovno poročilo o raziskavi)
(1) Dve leti po koncu terenskih del
raziskave morata izvajalec raziskave in vodja raziskave v informacijski sistem
eArheologija oddati vsebinsko sklenjeno, sistematično urejeno in s strokovno
recenzijo usklajeno končno strokovno poročilo o poteku in rezultatih raziskave
(recenzija se zahteva samo pri invazivnih raziskavah).
(2) S soglasjem ministrstva in v
skladu s priporočili iz zapisnika komisije za poterensko obdelavo arhiva
arheološkega najdišča iz 20. člena tega pravilnika se lahko rok za oddajo
poročila izjemoma podaljša do pet let po koncu terenskih del.
(3) Obvezne sestavine poročila so
določene v prilogi 4 tega pravilnika.
(4) Skladnost končnega strokovnega
poročila o raziskavi z zapisnikom poterenske obdelave arhiva arheološkega
najdišča potrdi nadzornik raziskave. Potrjevanje se izvaja v informacijskem
sistemu eArheologija.
23. člen
(recenzija)
(1) Recenzent, ki poda oceno o
strokovni ustreznosti poročila, mora biti strokovnjak z znanstvenim naslovom s
področja arheologije. Recenzenta predlaga izvajalec raziskave in potrdi
nadzornik raziskave. Recenzentov je lahko tudi več.
(2) Recenzent ne sme biti kakor koli
poslovno ali osebno povezan z raziskavo, in sicer kot strokovni svetovalec
raziskave, avtor ali soavtor poročila oziroma svetovalec pri pripravi poročila,
ki ga recenzira.
(3) Stroški recenzije so del stroškov
za poizkopavalno obdelavo arhiva najdišča.
(4) Recenzirano poročilo je javno
dostopno.
5. UREDITEV ARHEOLOŠKEGA NAJDIŠČA IN KONSERVIRANJE NAJDB
24. člen
(ureditev arheološkega najdišča)
Najpozneje v enem letu po koncu terenskih
del mora biti lokacija ali območje raziskave urejeno in nepremična dediščina
zavarovana v skladu z navodili iz zapisnika o konservatorskem nadzoru iz
16. člena tega pravilnika.
25. člen
(konserviranje arheoloških najdb)
Najpozneje v enem letu po koncu terenskih
del morajo biti arheološke najdbe, ki so podvržene propadanju, predane v postopek
preventivne in aktivne konservacije konservatorju-restavratorju. Vsi postopki
konservacije morajo biti končani do oddaje končnega strokovnega poročila o
raziskavi iz 22. člena tega pravilnika.
26. člen
(iznos in izvoz dokumentacije)
(1) Iznos in izvoz dokumentacije
raziskave v tujino sta mogoča samo v kopiji.
(2) Iznos in izvoz arheoloških najdb v
tujino sta mogoča samo z dovoljenjem ministrstva v skladu z zakonsko predpisanimi
pogoji.

Priloga
1: Strokovni standardi arheoloških terenskih raziskav
Priloga
2: Zapisnik konservatorskega nadzora nad terenskimi deli
raziskave
Priloga
3: Prvo strokovno poročilo o raziskavi
Priloga
4: Končno strokovno poročilo o raziskavi
Priloga
5: Sestava arhiva najdišča
Priloga
6:  Zapisnik komisije za poterensko obdelavo arhiva
najdišča

Pravilnik o arheoloških raziskavah (Uradni
list RS, št. 3/13) vsebuje naslednje prehodne in
končne določbe:
»6. PREHODNE IN KONČNE DOLOČBE
27. člen
(prenehanje
veljavnosti)
Z dnem uveljavitve tega pravilnika se
preneha uporabljati Pravilnik o postopku za izdajo dovoljenj za arheološka
raziskovanja (Uradni list RS, št. 113/00).
28. člen
(komisija)
(1) Komisija za arheološke raziskave,
ki deluje pri ministrstvu na podlagi pravilnika iz prejšnjega člena, preneha
delovati z imenovanjem komisije iz 3. člena tega pravilnika, imenovane v enem
mesecu po uveljavitvi tega pravilnika.
(2) Komisija v treh mesecih po
uveljavitvi tega pravilnika sprejme poslovnik, s katerim določi način svojega
dela.
29. člen
(končna
določba)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o arheoloških raziskavah (Uradni list RS, št. 56/22) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
(dokončanje postopkov)
Raziskave, za katere so bile vloge za
izdajo soglasja za raziskavo vložene pred začetkom uporabe tega pravilnika, se
dokončajo v skladu s Pravilnikom o arheoloških raziskavah (Uradni list RS, št.
3/13).
14. člen
(začetek veljavnosti in uporabe)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 15.
septembra 2022.«.