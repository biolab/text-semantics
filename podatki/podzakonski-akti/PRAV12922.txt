I. SPLOŠNA DOLOČBA
1. člen
S tem pravilnikom se za Slovence brez slovenskega
državljanstva in tujce, državljane držav, ki niso članice Evropske unije, določajo
plačevanje šolnin za študij po javnoveljavnih študijskih programih in pogoji za
bivanje v študentskih domovih, ki jih je ustanovila Republika Slovenija (v
nadaljnjem besedilu: javni študentski domovi).
II. ŠOLNINA
2. člen
(1) Slovenci brez slovenskega državljanstva, ki se v
Republiki Sloveniji izobražujejo na javnih ali zasebnih visokošolskih zavodih,
za študij po javnoveljavnih študijskih programih prve, druge in tretje stopnje
plačujejo tolikšno šolnino, kot je določena za državljane Republike Slovenije.
(2) Tujci, ki se v Republiki Sloveniji izobražujejo na
javnih ali zasebnih visokošolskih zavodih, za študij po javnoveljavnih
študijskih programih prve, druge ali tretje stopnje plačujejo šolnino, razen če
ni s tem pravilnikom drugače določeno.
3. člen
Višino šolnine za tujce visokošolski zavod določa tako, kot
jo v skladu s Pravilnikom o šolninah in drugih prispevkih v visokem šolstvu
(Uradni list RS, št. 40/94 in 45/98) določa za državljane Republike
Slovenije za izredni študij. 
4. člen
(1) Ne glede na določbo prejšnjega člena tujci na javnih
visokošolskih zavodih ne plačujejo šolnine oziroma plačujejo tolikšno, kot je
določena za državljane Republike Slovenije, če:
-       
je tako določeno z meddržavnimi ali mednarodnimi sporazumi in pogodbami;
-       
so štipendisti Republike Slovenije, ki štipendiranje tujcev izvaja preko
Centra Republike Slovenije za mobilnost in evropske programe izobraževanja in
usposabljanja (v nadaljnjem besedilu: CMEPIUS) ter Javnega štipendijskega,
razvojnega, invalidskega in preživninskega sklada Republike Slovenije (v
nadaljnjem besedilu: Javni sklad);
-       
so študenti izmenjalnih programov med visokošolskimi zavodi v programu
ERASMUS+;
-       
so tuji državljani s stalnim prebivališčem v Republiki Sloveniji in so
sami ali vsaj eden od njihovih staršev ali skrbnikov rezidenti Republike
Slovenije za davčne namene ali
-       
so osebe z začasno zaščito.
(2) Kot štipendisti Republike Slovenije iz druge alineje
prejšnjega odstavka štejejo: 
-       
prejemniki izmenjalnih štipendij na podlagi mednarodnih bilateralnih sporazumov
in regionalnega programa CEEPUS III, katerih izvajalec je CMEPIUS, ter 
-       
štipendisti Javnega sklada, ki imajo štipendijsko razmerje iz naslova
štipendij za Slovence v zamejstvu in Slovence po svetu in na podlagi razvojnih
dogovorov.
(3) Prvi odstavek tega člena velja tudi za študij po
javnoveljavnih študijskih programih zasebnih visokošolskih zavodov s koncesijo.
5. člen
(1) Šolnina se plačuje visokošolskemu zavodu na podlagi
izstavljenega računa.
(2) Šolnina se za vsako študijsko leto praviloma plačuje
v enkratnem znesku.
(3) Visokošolski zavodi lahko tujega študenta oprostijo
plačila celotne šolnine ali njenega dela ali mu omogočijo plačilo v več delih.
III. BIVANJE V JAVNIH ŠTUDENTSKIH DOMOVIH
6. člen
(1) Za štipendiste Republike Slovenije se zagotavlja do 250
mest za bivanje v javnih študentskih domovih. 
(2) Razdelitev mest, način plačila in druga medsebojna
razmerja za bivanje štipendistov Republike Slovenije uredijo ministrstvo,
pristojno za visoko šolstvo, izvajalci štipendiranja ter javni študentski
domovi z vsakoletno večstransko pogodbo. 
(3) Štipendistom Republike Slovenije se zaračunava
subvencionirana stanarina, povišana za znesek subvencije, kot jo določa
pravilnik, ki ureja subvencionirano bivanje študentov.
7. člen
(1) Javni študentski domovi letno namenijo do 15
odstotkov svojih zmogljivosti tudi drugim tujim študentom, ki prihajajo na
visokošolske zavode v okviru izmenjalnih programov (predvsem programa
ERASMUS+).
(2) Javni študentski domovi lahko v primeru prostih
zmogljivosti poleg študentov iz prejšnjega odstavka namestijo tudi druge tuje
študente.
(3) O razdelitvi zmogljivosti iz tega člena se
visokošolski zavodi vsako leto dogovorijo neposredno z javnimi študentskimi
domovi.
(4) Izbor upravičencev do namestitev iz prvega in
drugega odstavka tega člena opravi visokošolski zavod.
(5) Uporabniki teh zmogljivosti plačujejo tržno ceno.

Pravilnik o šolninah in bivanju v javnih
študentskih domovih za Slovence brez slovenskega državljanstva in tujce v
Republiki Sloveniji (Uradni list RS, št. 77/16) vsebuje naslednji končni določbi:
»IV. KONČNI DOLOČBI
8. člen
Z dnem uveljavitve tega pravilnika preneha veljati Pravilnik
o šolninah in bivanju v študentskih domovih za Slovence brez slovenskega
državljanstva v Republiki Sloveniji (Uradni list RS, št. 70/08).
9. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o šolninah in bivanju v javnih študentskih domovih za Slovence brez
slovenskega državljanstva in tujce v Republiki Sloveniji (Uradni list RS, št. 25/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Spremenjeni 6. člen pravilnika se začne uporabljati s
študijskim letom 2019/2020. 
4. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembi in dopolnitvi Pravilnika o šolninah in bivanju v javnih študentskih
domovih za Slovence brez slovenskega državljanstva in tujce v Republiki
Sloveniji. (Uradni list RS, št. 56/22) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.