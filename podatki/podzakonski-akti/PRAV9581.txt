I. SPLOŠNE DOLOČBE
1. člen
(vsebina pravilnika)
(1) Ta pravilnik določa vsebino konservatorskega načrta,
način njegove priprave, obliko in vsebino revizijskega poročila ter način
potrjevanja konservatorskega načrta. 
(2) Izrazi, ki se uporabljajo v tem pravilniku, imajo enak
pomen, kot je določen v Zakonu o varstvu kulturne dediščine (Uradni list RS,
št. 16/08 in 123/08; v nadaljnjem besedilu: zakon).
2. člen
(obveznost priprave konservatorskega načrta)
(1) Obveznost priprave konservatorskega načrta določi Zavod
za varstvo kulturne dediščine Slovenije (v nadaljnjem besedilu: zavod), kadar
so izpolnjeni pogoji drugega ali tretjega odstavka tega člena. Zavod določi
obveznost priprave konservatorskega načrta s kulturnovarstvenimi pogoji. Z
njimi lahko zavod določi tudi obseg in podrobnejšo obliko konservatorskega
načrta. 
(2) Konservatorski načrt je obvezen takrat, kadar gre za
poseg v strukturne elemente kulturnega spomenika (v nadaljnjem besedilu:
spomenik). Strukturni elementi so deli konstrukcije spomenika, ki so nosilci
njegovih varovanih vrednot. 
(3) Priprava konservatorskega načrta se lahko zahteva tudi: 
-       
kadar je nameravani poseg v spomenik kompleksen, 
-       
kadar grozi nevarnost uničenja in ogrožanja varovanih vrednot spomenika
ali 
-       
kadar so potrebna konservatorsko-restavratorska dela na spomeniku. 
(4) Kompleksen poseg v spomenik je sklop raznovrstnih
posegov, ki lahko zaradi obsega in zahtevnosti spremenijo celovitost varovanih
vrednot. 
(5) Varovane vrednote so tiste kvantitativne ali kvalitativne
lastnosti spomenika, ki imajo družbeni pomen in pri spomeniku utemeljujejo
njegov spomeniški status. 
(6) Konservatorsko-restavratorska dela so specializirana dela
varstva, ki jih lahko opravljajo le strokovno usposobljeni izvajalci.
3. člen
(obseg konservatorskega načrta)
(1) Konservatorski načrt vsebuje analitični in izvedbeni del.
(2) Z analitičnim delom se utemeljuje prepoznavnost
spomenika, povzame izsledke predhodnih raziskav, kadar so predpisane s
kulturnovarstvenimi pogoji, ter prikaže varovane vrednote in njihov družbeni
pomen, stanje in ogroženost spomenika. 
(3) Z izvedbenim delom se podajajo natančne usmeritve za
ohranjanje in varovanje spomenika. Izvedbeni del lahko vsebuje tudi preglednico
sestavin in konservatorsko-restavratorski projekt. 
(4) Kadar gre za poseg na manjšem delu spomenika, sta obseg
in vsebina konservatorskega načrta ustrezno skrčena na posamezne dele iz
drugega in tretjega odstavka tega člena.
II. VSEBINA IN OBLIKA KONSERVATORSKEGA NAČRTA
4. člen
(vsebina konservatorskega načrta)
(1) Konservatorski načrt se vloži v posamezne mape. 
(2) Mapo 1 sestavljajo: 
1.     
Naslovna stran, 
2.     
Kazalo vsebine, 
3.     
Podatki o izdelovalcih. 
Analitični del: 
4.     
Splošni podatki o spomeniku, 
5.     
Uvod, 
6.     
Razumevanje spomenika in njegovih vrednot, 
7.     
Družbeni pomen spomenika, 
8.     
Ranljivost in ogroženost spomenika. 
Izvedbeni del: 
9.     
Usmeritve za ohranjanje in varovanje spomenika, 
10.  
Viri in literatura. 
(3) Izvedbeni del lahko vsebuje tudi Preglednico sestavin, ki
se vloži v mapo 2 in Konservatorsko-restavratorski projekt, ki se vloži v mapo
3. 
(4) Mapo 4 sestavljajo Priloge. 
(5) Konservatorski načrt se vloži v mape v skladu s prilogo
1, ki je sestavni del tega pravilnika. Pri označitvi posameznih map se
upoštevajo določbe pravilnika, ki ureja projektno dokumentacijo pri graditvi
objektov.
1. Analitični del
5. člen
(razumevanje spomenika in njegovih vrednot)
Poglavje Razumevanje spomenika in njegovih vrednot vsebuje
ključne podatke o spomeniku, kratek opis njegovega razvoja in vrednot celote
ter posameznih sestavin. Razumevanje spomenika in njegovih vrednot sta osnova
za ocenjevanje njegovega družbenega pomena.
6. člen
(družbeni pomen spomenika)
(1) V poglavju Družbeni pomen spomenika se podrobno opredeli
posamezne pomene spomenika, zaradi katerih je bila enota spoznana za spomenik.
Na podlagi opredelitve posameznih pomenov spomenika se opredelijo in
ovrednotijo sestavine spomenika. 
(2) Družbeni pomen spomenika je sinteza posameznih pomenov
spomenika. 
(3) Družbeni pomen in obseg sestavin spomenika se grafično
prikaže v konservatorskem načrtu. Za prikaz družbenega pomena se uporabljajo
stopnje: izjemen, velik, srednji, majhen pomen, sestavina brez pomena ali
moteča sestavina.
7. člen
(ranljivost in ogroženost spomenika)
(1) S splošno oceno ranljivosti spomenika se razloži vzroke
za njegovo morebitno ranljivost (npr. naravne in druge nesreče, okoljski
vplivi, neusklajena raba in drugo). 
(2) Z oceno ogroženosti spomenika izdelovalec
konservatorskega načrta oceni neposredno ogroženost spomenika (nastale
poškodbe, razvrednotenje in drugo). Ogrožene sestavine je treba dokumentirati in
razložiti vzroke ogroženosti.
2. Izvedbeni del
8. člen
(usmeritve za ohranjanje in varovanje spomenika)
(1) Usmeritve za ohranjanje in varovanje spomenika vsebujejo
splošne usmeritve, usmeritve za ohranitev varovanih vrednot ter usmeritve za
razvoj, spremembe in predelave. Usmeritve za ohranjanje in varovanje se
določijo na podlagi družbenega pomena spomenika iz 6. člena tega pravilnika. 
(2) Splošne usmeritve so splošna načela in usmeritve za
zagotavljanje celovitosti, avtentičnosti in reverzibilnosti glede na družbeni
pomen spomenika, ki upoštevajo mednarodne standarde varstva. 
(3) Usmeritve za ohranitev varovanih vrednot določajo nujne
ukrepe za preprečevanje propadanja spomenika, usmeritve za uporabo, vzdrževanje
in občasne obnove, minimalno poseganje za zaščito spomenika ter manj obsežne
posege. 
(4) Z usmeritvami za razvoj, spremembe in predelave
izdelovalec konservatorskega načrta opredeli spremembe spomenika, ki so mogoče
in združljive z ohranjanjem njegovega družbenega pomena (npr. spremembe gradiva,
strukturnih elementov in drugih sestavin, spremembe glede premeščanja
posameznih delov spomenika ali spremembe uporabe spomenika). Z usmeritvami za
razvoj, spremembe in predelave se določajo tudi ukrepi za izvajanje
konservatorskega načrta in načini ravnanja ob najdbah.
9. člen
(preglednica sestavin)
(1) Preglednica sestavin se izdela, kadar je treba opredeliti
podrobnejše sestavine spomenika in usmeritve za njihovo varovanje in
ohranjanje. 
(2) S preglednico sestavin se natančno prikaže sestavine
spomenika in podrobne usmeritve za njihovo ohranitev. Za vse sestavine so
določene lokacija obravnavanega dela, osnovna fotodokumentacija, opis stanja,
stopnja družbenega pomena, ogroženost in usmeritve za ohranjanje in varovanje. 
(3) Preglednica sestavin se vloži v mapo 2 konservatorskega
načrta.
10. člen
(konservatorsko-restavratorski projekt)
(1) Konservatorsko-restavratorski projekt se izdela, kadar je
za posege v sestavine spomenika predvidena izvedba
konservatorsko-restavratorskih del. 
(2) Kadar gre za izvedbo konservatorsko-restavratorskih del,
se lahko v kulturnovarstvenih pogojih določijo konservatorsko-restavratorske
raziskave in vzorčni primeri izvedb. 
(3) Konservatorsko-restavratorski projekt vključuje: 
-       
dokumentacijo stanja pred posegom, 
-       
poročila oziroma povzete izsledke poročil o raziskavah in vzorčnih
primerih izvedbe, 
-       
tehnologije konservatorsko-restavratorskih del in 
-       
popis del z oceno investicije. 
(4) Kadar so za izvedbo konservatorsko-restavratorskih
posegov potrebne dodatne ugotovitve, se lahko konservatorsko-restavratorskemu
projektu dodajo tudi podrobnejše vsebine. 
(5) Konservatorsko-restavratorski projekt se vloži v mapo 3
konservatorskega načrta.
11. člen
(vsebina konservatorsko-restavratorskega projekta)
Konservatorsko-restavratorski projekt sestavljajo: 
1.     
Naslovna stran, 
2.     
Kazalo, 
3.     
Podatki o izdelovalcih, 
4.     
Uvod, 
5.     
Dokumentacija stanja pred posegom, 
6.     
Izsledki raziskav in vzorčnih primerov izvedbe, 
7.     
Konservatorsko-restavratorske tehnologije, 
8.     
Popis konservatorsko-restavratorskih del in ocena stroškov.
3. Priloge
12. člen
(priloge konservatorskega načrta)
(1) Priloge analitičnega dela konservatorskega načrta so
lahko: 
-       
poročilo o predhodnih raziskavah in njihovi izsledki, 
-       
študije in grafični prikazi analiz, 
-       
arhitekturni posnetek, 
-       
predstavitev drugih projektov, ki so bili izvedeni za ohranitev
spomenika in 
-       
drugo. 
(2) Priloge izvedbenega dela konservatorskega načrta so
lahko: 
-       
dodatne študije (različice vzorčnih primerov ipd.), 
-       
načrti izvedb (barvna študija fasade, detajli izvedb ipd.) in 
-       
drugo. 
(3) Priloge se vložijo v mapo 4 konservatorskega načrta.
13. člen
(priloga 1)
Vsebina in oblika konservatorskega načrta sta podrobneje
določeni v prilogi 1 k temu pravilniku.
III. IZDELOVALCI KONSERVATORSKEGA NAČRTA
14. člen
(izdelovalci konservatorskega načrta)
(1) Izdelovalec konservatorskega načrta je lahko oseba, ki je
strokovno usposobljena za opravljanje specializiranih del varstva iz prve,
druge, pete ali sedme alineje drugega odstavka 105. člena zakona. 
(2) Glede na varovane vrednote spomenika se lahko v
kulturnovarstvenih pogojih za izdelovalca natančneje določijo zahteve glede
njegove izobrazbe, delovnih izkušenj in strokovne usposobljenosti ter obseg in
sestava skupine strokovnjakov, ki bo sodelovala pri pripravi konservatorskega
načrta. 
(3) Za spomenike z veliko varovanimi vrednotami in
kompleksnimi posegi se lahko v kulturnovarstvenih pogojih določi, da mora
izdelovalec zagotoviti multidisciplinarno skupino strokovnjakov, v kateri
morajo imeti nosilci posameznih sklopov delovne izkušnje ter priporočila s
področja varstva kulturne dediščine. 
(4) Za spomenike s posebnimi zahtevami glede sestavin lahko
izdelovalec vključi v pripravo konservatorskega načrta tudi osebe s področij,
ki niso neposredno vezana na varstvo kulturne dediščine. 
(5) Konservatorsko-restavratorski projekt izdelujejo osebe,
usposobljene za opravljanje specializiranih del varstva s področja
konservatorstva-restavratorstva.
IV. REVIZIJA KONSERVATORSKEGA NAČRTA
15. člen
(revizija osnutka konservatorskega načrta)
(1) Naročnik konservatorskega načrta (v nadaljnjem besedilu:
naročnik) lahko od zavoda zahteva revizijo osnutka konservatorskega načrta. 
(2) Revizija je predhodna preveritev konservatorskega načrta.
(3) Revizijo opravi pooblaščena oseba zavoda. 
(4) V revizijskem poročilu se ugotovi, ali je osnutek
konservatorskega načrta po vsebini, obliki in načinu priprave skladen s tem
pravilnikom, aktom o razglasitvi, drugimi predpisi in s kulturnovarstvenimi
pogoji.
V. POTRDITEV KONSERVATORSKEGA NAČRTA
16. člen
(potrditev konservatorskega načrta)
(1) Konservatorski načrt potrdi zavod. 
(2) Konservatorski načrt se potrdi, če je po vsebini, obliki
in načinu priprave skladen s tem pravilnikom, aktom o razglasitvi, drugimi
predpisi in s kulturnovarstvenimi pogoji in kadar je celotna projektna
dokumentacija usklajena s konservatorskim načrtom. 
(3) Naročnik mora vlogi za potrditev konservatorskega načrta
priložiti predati dva tiskana in digitalni izvod konservatorskega načrta. En
tiskani izvod hrani zavod, drugega pa Informacijsko dokumentacijski center za
dediščino Ministrstva za kulturo. Kadar je konservatorski načrt del projektne
dokumentacije za pridobitev gradbenega dovoljenja, se s kulturnovarstvenimi
pogoji določi tudi dele projektne dokumentacije, ki morajo biti priloženi vlogi
za potrditev konservatorskega načrta. 
(4) Ob potrditvi konservatorskega načrta lahko zavod določi
tudi: 
-       
način ravnanja ob novih ugotovitvah med posegom in s tem povezano
spremembo konservatorskega načrta, 
-       
način strokovnega nadzora nad izvedbo, 
-       
način potrjevanja posameznih stopenj izvedbe in 
-       
obveznost izdelave poročila o izvedenih delih.
17. člen
(pooblaščena oseba za potrditev konservatorskega načrta)
(1) Pooblaščena oseba, ki potrdi konservatorski načrt, je
strokovni delavec zavoda, ki: 
-       
je najmanj višji konservator in 
-       
ima pooblastilo direktorja zavoda za potrjevanje konservatorskih
načrtov. 
(2) Izdelovanje konservatorskega načrta ni združljivo z
njegovo revizijo in potrjevanjem.
18. člen
(zavrnitev konservatorskega načrta)
Odločba o zavrnitvi potrditve konservatorskega načrta mora
biti ustrezno obrazložena. V obrazložitvi je treba navesti vzroke za zavrnitev
potrditve konservatorskega načrta.
VI. PREHODNA IN KONČNA DOLOČBA
19. člen
(prehodna določba)
Določbe tega pravilnika se ne uporabljajo v primeru, če je
bila vloga za pridobitev kulturnovarstvenih pogojev vložena pred uveljavitvijo
tega pravilnika.
20. člen
(končna določba)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-8/2009/27
Ljubljana, dne 4. avgusta 2009
EVA 2009-3511-0012
Majda Širca l.r. 
Ministrica 
za kulturo

Priloga
1: Konservatorski načrt