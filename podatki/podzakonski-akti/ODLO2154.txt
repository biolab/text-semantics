1. člen
(1) S tem odlokom se zaradi preprečitve ponovnih
izbruhov in širjenja nalezljive bolezni COVID-19 (v nadaljnjem besedilu:
COVID-19) določijo ukrepi na zunanji meji in na kontrolnih točkah notranjih
mejah Republike Slovenije ob vstopu v Republiko Slovenijo, na katerih je v času
njihovega obratovanja edino dovoljen prestop državnih meja Republike Slovenije,
in v notranjosti Republike Slovenije.
(2) Ne glede na določbe prejšnjega odstavka lahko mejo
izven kontrolnih točk prestopajo državljani Republike Slovenije, ki prihajajo
iz držav članic Evropske unije oziroma držav članic schengenskega območja.
2. člen
(1) Kontrolne točke na cestnih povezavah na mejnem območju z
Italijansko republiko so naslednje:
1.     
Vrtojba ‒ St. Andrea,
2.     
Fernetiči ‒ Fernetti,
3.     
Škofije ‒ Rabuiese,
4.     
Krvavi potok ‒ Pesse.
(2) Prestop državne meje izven kontrolnih točk iz prejšnjega
odstavka je dovoljen samo državljanom Republike Slovenije in Italijanske
republike.
3. člen
(1) Kontrolne točke na cestnih povezavah na mejnem območju z
Republiko Avstrijo so naslednje:
1.     
Karavanke – Karawankentunnel,
2.     
Ljubelj – Loibltunnel,
3.     
Šentilj (avtocesta) – Spielfeld (Autobahn).
(2) Kontrolna točka na železniški povezavi na mejnem območju
z Republiko Avstrijo je Šentilj ‒ Spielfeld (Eisenbahn).
(3) Prestop državne meje izven kontrolnih točk iz prvega
odstavka tega člena je dovoljen samo državljanom Republike Slovenije in
Republike Avstrije.
4. člen
(1) Kontrolne točke se vzpostavijo na cestnih povezavah na
mejnem območju z Madžarsko, in sicer:
1.     
Dolga vas – Redics,
2.     
Pince (avtocesta) – Torniyszentmiklos (Országút).
(2) Prestop državne meje izven kontrolnih točk iz prejšnjega
odstavka je dovoljen samo državljanom Republike Slovenije in Madžarske.
5. člen
(1) Kontrolne točke na letalskih povezavah za mednarodni
zračni promet so naslednje:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor),
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni promet
zagotovi pogoje za vzpostavitev kontrolne točke in izvajanje higienskih ukrepov
za preprečevanje širjenja bolezni COVID-19 v skladu z zahtevami Nacionalnega
inštituta za javno zdravje (v nadaljnjem besedilu: NIJZ), objavljenimi na
spletni strani NIJZ.
6. člen
(1) Kontrolne točke na pomorskih povezavah za mednarodni
pomorski promet so naslednje:
-       
Koper (Capodistria) (Mejni prehod za mednarodni pomorski promet),
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni pomorski
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami NIJZ,
objavljenimi na spletni strani NIJZ.
7. člen
Policija v soglasju z Ministrstvom za zunanje zadeve in v
dogovoru z varnostnimi organi sosednjih držav za kontrolne točke iz 2., 3. in
4. člena tega odloka ter v soglasju z obratovalcem letališča oziroma
upravljavcem pristanišča za kontrolne točke iz 5. in 6. člena tega odloka
določi čas odprtja posamezne kontrolne točke. Policija čas odprtja kontrolnih
točk objavi na svojih spletnih straneh in v sredstvih javnega obveščanja.
8. člen
Upravljavci cest zagotovijo vzpostavitev in odstranitev
ustrezne signalizacije kontrolnih točk iz prvega odstavka 2. člena, prvega
odstavka 3. člena in prvega odstavka 4. člena tega odloka.
9. člen
(1) Vlada Republike Slovenije na podlagi ocene o
epidemiološki situaciji v posamezni državi ali administrativni enoti države
določi seznam epidemiološko varnih držav ali administrativnih enot držav (v
nadaljnjem besedilu: zeleni seznam), iz katerih osebe vstopajo v Republiko
Slovenijo v skladu s tem odlokom brez odreditve karantene. Zeleni seznam je
določen v Prilogi 1, ki je sestavni del tega odloka.
(2) Vlada Republike Slovenije na podlagi ocene o
epidemiološki situaciji v posamezni državi ali administrativni enoti države
določi tudi seznam držav ali administrativnih enot držav s slabimi
epidemiološkimi razmerami (v nadaljnjem besedilu: rdeči seznam), iz katerih
osebe vstopajo v Republiko Slovenijo v skladu s tem odlokom. Rdeči seznam je
določen v Prilogi 2, ki je sestavni del tega odloka.
(3) Kadar med administrativnimi enotami posamezne države
obstajajo razlike v epidemiološki situaciji, lahko Vlada Republike Slovenije
določi, da omejitve veljajo le za posamezne administrativne enote te države.
(4) Enako kot države članice schengenskega območja se po tem
odloku obravnavajo tudi Kneževina Andora, Kneževina Monako, Republika San
Marino in Sveti sedež (Vatikanska mestna država).
(5) Za države, ki niso uvrščene na zeleni ali rdeči seznam,
velja, da so uvrščene na seznam držav s poslabšanimi epidemiološkimi razmerami
(v nadaljnjem besedilu: oranžni seznam). Zeleni in rdeči seznam se objavita na
spletnih straneh NIJZ, Ministrstva za zdravje in Ministrstva za zunanje zadeve.
10. člen
(1) Osebi, ki vstopa v Republiko Slovenijo in ima
prebivališče v državah, ki so na rdečem ali oranžnem seznamu, ali prihaja iz
teh držav, se zaradi morebitne okužbe z virusom SARS-CoV-2 odredi karantena za
obdobje deset dni.
(2) Ne glede na prejšnji odstavek se šteje, da oseba prihaja
iz države na zelenem seznamu, če je oseba v tej državi pred vstopom v Republiko
Slovenijo bivala neprekinjeno najmanj 14 dni in to izkaže z ustreznim
dokazilom.
(3) Osebi iz prvega odstavka tega člena se karantena ne
odredi, če ob prehodu meje predloži negativni izvid testa na prisotnost
SARS-CoV-2 (COVID-19), ki ni starejši od 48 ur in je bil opravljen v državi
članici Evropske unije, državi članici schengenskega območja ali pri
organizaciji oziroma pri posamezniku, ki sta ju Inštitut za mikrobiologijo in
imunologijo in Nacionalni laboratorij za zdravje, okolje in hrano prepoznala
kot ustrezne in verodostojne ter so navedeni v seznamu na spletni strani
Nacionalnega laboratorija za zdravje, okolje in hrano.
(4) Ne glede na prvi odstavek tega člena se vstop v Republiko
Slovenijo brez odreditve karantene in brez predložitve negativnega izvida testa
na prisotnost SARS-CoV-2 (COVID-19) iz prejšnjega odstavka dovoli:
1.     
čezmejnemu dnevnemu delovnemu migrantu, ki ima delovno razmerje v eni od
držav članic Evropske unije ali drugi državi schengenskega območja, za kar ima
dokazilo oziroma s podpisano izjavo utemelji razlog za prehajanje meje kot
dnevni delovni migrant;
2.     
osebi, ki je napotena na ali z opravljanja nalog v sektorju mednarodnega
prevoza in to ob prehodu meje izkazuje s »Spričevalom za delavce v sektorju
mednarodnega prevoza« iz Priloge 3 Sporočila Komisije o izvajanju zelenih
voznih pasov iz Smernic glede ukrepov za upravljanje meja za zaščito zdravja in
zagotovitev razpoložljivosti blaga in bistvenih storitev (UL C št. 96 z dne 24.
3. 2020, str. 1) ali z drugo ustrezno listino, iz katere je mogoče razbrati, da
jo je napotil delodajalec;
3.     
osebi, ki izvaja prevoz blaga ali oseb v Republiko Slovenijo ali iz
Republike Slovenije v gospodarskem prometu ter za tovorni in potniški promet v
tranzitu in zapusti Republiko Slovenijo v 12 urah po prehodu meje;
4.     
osebi, ki potuje v tranzitu čez Republiko Slovenijo in zapusti Republiko
Slovenijo najkasneje v 12 urah po vstopu;
5.     
osebi z diplomatskim potnim listom;
6.     
članu tuje uradne delegacije, ki prihaja v Republiko Slovenijo na
podlagi potrdila ali uradnega vabila pristojnega državnega organa, ali članu
uradne delegacije Republike Slovenije, ki se vrača iz tujine;
7.     
predstavniku tujega varnostnega organa (policije ali pravosodja), ki
izvršuje uradno nalogo in zapusti Republiko Slovenijo takoj, ko je po izvršitvi
naloge to mogoče;
8.     
pripadniku Slovenske vojske, policije ali uslužbencu državnega organa,
ki se vrača z napotitve na delo v tujini, ter uslužbencem državnih organov na
službeni poti v tujini; 
9.     
osebi, ki prehaja mejo (dnevno ali občasno) zaradi vključenosti v vzgojo
in izobraževanje ali znanstveno raziskovanje v Republiki Sloveniji ali tujini
in to izkazuje z ustreznimi dokazili, ter njenim staršem oziroma drugim osebam,
ki jih prevažajo in se vračajo čez mejo v 24 urah po prehodu meje;
10.  
osebi, ki prehaja mejo zaradi nujnih neodložljivih osebnih opravkov ali
nujnih poslovnih razlogov in to izkaže z ustreznim dokazilom ter se vrača čez
mejo v najkrajšem času, ki je potreben za izvedbo opravila, vendar ne več kot
48 ur po prehodu meje;
11.  
osebi, ki je bila prepeljana v Republiko Slovenijo z reševalnim ali
sanitetnim vozilom, in spremljevalnemu zdravstvenemu osebju v tem vozilu;
12.  
osebi, ki ima dokazilo o načrtovanem nujnem zdravstvenem pregledu ali
posegu v državi članici Evropske unije ali schengenskega območja ter se vrača
čez mejo neposredno po končanem zdravstvenem pregledu ali posegu oziroma takoj,
ko mu zdravstveno stanje to dopušča;
13.  
dvolastniku ali najemniku zemljišča v obmejnem območju ali na obeh
straneh državne meje, ki prehaja državno mejo s sosednjo državo zaradi
opravljanja kmetijsko-poljedelsko-gozdarskih del;
14.  
državljanu Republike Slovenije ali tujcu s prebivališčem v Republiki
Sloveniji, ki je lastnik nepremičnine ali bivalnega plovila v sosednji državi
ali ima na podlagi pogodbe o zakupu oziroma najemu ali drugi pogodbi pravico do
uporabe nepremičnine, bivalnega plovila ali parcele v avtokampu v sosednji
državi, iz katere vstopa v Republiko Slovenijo, in to izkaže z ustreznimi
listinami, če se vrača v Republiko Slovenijo v 48 urah po izstopu;
15.  
osebi, ki državljanu Republike Slovenije ali tujcu s prebivališčem v
Republiki Sloveniji, ki je lastnik ali najemnik kmetijske površine v sosednji
državi, nudi pomoč pri sezonskem pobiranju kmetijskih pridelkov in to izkaže z
ustreznim dokazilom, če se vrača čez mejo v 24 urah po izstopu iz Republike
Slovenije;
16.  
osebi, ki v Republiko Slovenijo prihaja iz države članice Evropske unije
oziroma države članice schengenskega območja, ki je uvrščena na oranžni seznam;
17.  
osebi, ki prehaja mejo iz družinskih razlogov zaradi vzdrževanja stikov
z ožjimi družinskimi člani in se vrača čez mejo v 72 urah po prehodu meje;
18.  
osebi, ki še ni dopolnila 14 let in prehaja mejo skupaj z ožjim
družinskim članom, ki je predložil negativni test na prisotnost SARS-CoV-2
(COVID-19).
(5) Oseba, ki uveljavlja izjemo iz 8. točke prejšnjega
odstavka, mora opraviti testiranje na prisotnost SARS-CoV-2 (COVID-19) ob
prihodu v Republiko Slovenijo, pogoje za izolacijo pa jim do prejema izvida
testiranja zagotovi delodajalec.
(6) Izjeme iz 10., 13. in 14. točke četrtega odstavka tega
člena veljajo tudi za ožje družinske člane osebe (zakonec, zunajzakonski
partner, partner iz sklenjene in nesklenjene partnerske zveze in razvezani
zakonec in partner, ki mu je s sodno odločbo prisojena preživnina, in njihovi
starši, zakonski in nezakonski otrok, posvojenec in otrok, ki je z odločbo
pristojnega organa nameščen v družino z namenom posvojitve), če potujejo skupaj
z njo.
(7) Osebi iz prvega odstavka tega člena, ki v Republiki
Sloveniji nima prebivališča, se karantena odredi na dejanskem naslovu, kjer bo
oseba nastanjena. Stroške, ki nastanejo v zvezi s prestajanjem karantene, oseba
krije sama. Če tuji državljan, ki v Republiki Sloveniji nima prebivališča, ne
more izkazati naslova bivanja, kjer bo prestajal karanteno, se mu vstop v
Republiko Slovenijo ne dovoli, če ni zagotovljenih ustreznih nastanitvenih
kapacitet za izvajanje karantene.
(8) Osebi iz prvega odstavka tega člena, ki namerava
opravljati delo v Republiki Sloveniji, se karantena odredi na naslovu, ki je
naveden v potrdilu delodajalca, s katerim se oseba izkaže ob vstopu v Republiko
Slovenijo in ki ji ga delodajalec posreduje pred prestopom državne meje.
Delodajalec mora zagotoviti ustrezne pogoje prestajanja karantene, ki so
določeni v odločbi o karanteni, ter tudi prehrano in varovanje v času odrejene
karantene. Nastanitev mora biti v skladu s priporočilom NIJZ glede prestajanja
karantene, ki je objavljeno na spletni strani NIJZ.
(9) Po navodilu epidemiološke službe NIJZ na mejnih prehodih
na zunanji meji in na kontrolnih točkah na notranjih mejah Republike Slovenije
zdravstvena služba lahko preverja zdravstveno stanje oseb, ki prehajajo mejo.
(10) Osebe, ki vstopajo v Republiko Slovenijo, razen
državljane Republike Slovenije in tujce s prebivališčem v Republiki Sloveniji,
se na primeren način seznani z navodili NIJZ o izvajanju ukrepov za
preprečevanje širjenja bolezni COVID-19.
(11) Za potrebe priprave odločbe o karanteni policist osebi
iz prvega odstavka tega člena ob vstopu v Republiko Slovenijo odvzame podatke
(osebno ime, rojstni datum, naslov prebivališča oziroma kraja bivanja, kjer bo
prestajala karanteno v Republiki Sloveniji, lahko pa tudi elektronski naslov,
če se bo osebi odločba o karanteni vročila elektronsko) ter jih posreduje osebi,
ki jo pooblasti minister, pristojen za zdravje, ki poskrbi za izdajo in vrnitev
odločbe o karanteni na mejni prehod ali kontrolno točko. Policist na mejnem
prehodu osebi vroči odločbo in ji po vročitvi dovoli vstop v državo.
(12) Če se oseba, ki ji je treba odrediti karanteno, nahaja v
notranjosti Republike Slovenije, policist za potrebe priprave odločbe o
karanteni podatke (osebno ime, rojstni datum, naslov prebivališča oziroma kraja
bivanja, kjer bo prestajala karanteno v Republiki Sloveniji, lahko pa tudi
elektronski naslov, če se bo osebi odločba o karanteni vročila elektronsko)
osebi odvzame v notranjosti Republike Slovenije ter jih posreduje osebi, ki jo
pooblasti minister, pristojen za zdravje, ki poskrbi za izdajo in vrnitev
odločbe o karanteni v policijsko enoto policista, ki je podatke iz tega
odstavka odvzel. Policist nato osebi vroči odločbo.
(13) Kadar Ministrstvo za zdravje po epidemiološkem postopku
izda odločbo o karanteni, jo posreduje policiji, ki izvede vročitev.
(14) Oseba, ki ji je bila z odločbo odrejena karantena, lahko
v času trajanja karantene opravi testiranje na prisotnost SARS-CoV-2
(COVID-19). Če je izvid testa na prisotnost SARS-CoV-2 (COVID-19) negativen,
pristojni organ odločbo, s katero je bila osebi odrejena karantena, odpravi.
11. člen
(1) Osebi iz prvega odstavka prejšnjega člena, za katero se
predvideva, da zaradi ukrepov sosednjih držav ne bo mogla zapustiti ozemlja
Republike Slovenije, se vstop v Republiko Slovenijo ne dovoli.
(2) Vstop v Republiko Slovenijo se ne dovoli osebi, ki nima
prebivališča v Republiki Sloveniji ter ob prehodu meje pove, da je pozitivna na
SARS-CoV-2 (COVID-19) ali izkazuje očitne bolezenske znake, značilne za okužbo
z virusom SARS-CoV-2, dovoli pa se ji tranzit čez Republiko Slovenijo, kadar se
njen prevoz opravlja z reševalnim ali sanitetnim vozilom.
(3) Osebi, ki ji je bila v tujini odrejena karantena zaradi
stika z okuženo osebo s SARS-CoV-2 in želi prestajati karanteno v drugi državi,
za vstop v katero izpolnjuje pogoje, policija na podlagi najave pristojnega
organa v Republiki Sloveniji dovoli vstop in tranzit čez Republiko Slovenijo z
lastnim vozilom po najkrajši poti v šestih urah po vstopu. 
(4) Osebi, ki je državljan Republike Slovenije ali tujcu s
prebivališčem v Republiki Sloveniji, ki jima je bila v tujini odrejena
karantena zaradi stika z okuženo osebo s SARS-CoV-2 ter želita prestajati
karanteno v Republiki Sloveniji, policija na podlagi najave pristojnega organa
v Republiki Sloveniji dovoli vstop in potovanje z lastnim vozilom po najkrajši
poti do naslova, kjer bosta prestajala karanteno.
12. člen
Osebi, ki se ji odredi karantena v skladu s tem odlokom ali
ji je bila odrejena pred uveljavitvijo tega odloka, se lahko lokacija oziroma
trajanje karantene spremeni na enak način, kot ji je bila odrejena.
13. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.

PRILOGA
1 Zeleni seznam (seznam epidemiološko varnih držav oziroma administrativnih
enot držav)
PRILOGA
2 Rdeči seznam (seznam držav ali administrativnih enot držav s slabimi
epidemiološkimi razmerami)

Odlok o odrejanju in izvajanju ukrepov za
preprečitev širjenja nalezljive bolezni COVID-19 na mejnih prehodih na zunanji
meji, na kontrolnih točkah na notranjih mejah in v notranjosti Republike
Slovenije (Uradni list RS, št. 130/20) vsebuje naslednji končni določbi:
»KONČNI DOLOČBI
14. člen
Z dnem uveljavitve tega odloka preneha veljati Odlok o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji, na kontrolnih točkah na notranjih
mejah in v notranjosti Republike Slovenije (Uradni list RS, št. 112/20, 115/20,
120/20 in 121/20 – popr.).
15. člen
Ta odlok začne veljati 28. septembra 2020.«.

Odlok o spremembah in dopolnitvi Odloka o
odrejanju in izvajanju ukrepov za preprečitev širjenja nalezljive bolezni
COVID-19 na mejnih prehodih na zunanji meji, na kontrolnih točkah na notranjih
mejah in v notranjosti Republike Slovenije (Uradni list RS, št. 132/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi Odloka o odrejanju in
izvajanju ukrepov za preprečitev širjenja nalezljive bolezni COVID-19 na mejnih
prehodih na zunanji meji, na kontrolnih točkah na notranjih mejah in v
notranjosti Republike Slovenije (Uradni list RS, št. 141/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati 12. oktobra 2020.«.