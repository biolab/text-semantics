1. člen
(vsebina sklepa)
Ta sklep določa podrobnejšo vsebino prospekta in pravil
upravljanja vzajemnega sklada ter krovnega sklada.
2. člen
(splošna navodila za sestavo prospekta)
(1) Pravila upravljanja
morajo biti vključena v prospekt skladno z navodili iz prilog k temu sklepu. Na
naslovni strani prospekta mora biti jasno označeno, da gre za prospekt z
vključenimi pravili upravljanja (v nadaljnjem besedilu: pro­spekt).
(2) Če vzajemni sklad
ali podsklad krovnega sklada izvaja posle financiranja z vrednostnimi papirji
in ponovne uporabe mora prospekt vsebovati tudi informacije kot jih določa
14. člen Uredbe (EU) št. 2015/2365
Evropskega parlamenta in Sveta z dne 25. novembra
2015 o preglednosti poslov financiranja z vrednostnimi papirji in ponovne
uporabe ter spremembi Ured­be (EU) št. 648/2012
(UL L št. 337 z dne 23. decembra 2015, str. 1).
(3) Pri vzajemnem
skladu ali podskladu krovnega skla­da, ki še ne posluje dovolj dolgo, da bi
bilo zanj mogoče navesti vse podatke, ki jih zahteva ta sklep, se na mestih v
prospektu, kjer naj bi se navedli ti podatki, navede pojasni­lo, da podatkov ni
mogoče navesti, ker sklad še ne posluje dovolj časa.
(4) Vsa opozorila
vlagateljem, ki jih mora na podlagi tega sklepa vsebovati prospekt, morajo biti
poudarjena tako, da vidno izstopajo iz preostalega besedila.
(5) Oznaka »R« v
prilogah tega sklepa pomeni, da se besedilo nanaša na razrede investicijskih
kuponov.
3. člen
(prospekt vzajemnega sklada)
Prospekt vzajemnega sklada vsebuje dejstva in podatke o
vzajemnem skladu in družbi za upravljanje, ki ga upravlja, navedene v Prilogi 1
k temu sklepu, v enakem zaporedju in z enakimi naslovi, kot so navedeni v
prilogi.
4. člen
(prospekt krovnega sklada)
Prospekt krovnega sklada vsebuje dejstva in podatke o krovnem
skladu, podatke o vsakem posameznem podskladu krovnega sklada ter podatke o
družbi za upravljanje, ki upravlja krovni sklad, navedene v Prilogi 2 k temu
sklepu, v enakem zaporedju in z enakimi naslovi, kot so navedeni v prilogi.
5. člen
(prospekt napajalnega sklada)
Za prospekt napajalnega sklada se pri uporabi Priloge 1 in
Priloge 2 k temu sklepu upošteva 347. člen
Zakona o investicij­skih skladih in družbah za upravljanje (Uradni list RS, št. 31/15, 81/15, 77/16, 77/18, 161/21 in 101/22 –
ZOAIS; v nadaljnjem besedilu: ZISDU-3).
KONČNI DOLOČBI
6. člen
(prenehanje sklepa)
Z dnem uveljavitve tega sklepa preneha veljati Sklep o
pravilih upravljanja in prospektu odprtega investicijskega sklada (Uradni list
RS, št. 100/15 in 31/17), uporablja pa se
do 1. januarja 2023.
7. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije, uporablja pa se od 1. januarja
2023.
Št. 00701-6/2022-4
Ljubljana, dne 1. decembra 2022
EVA 2022-1611-0117
Predsednica sveta
Agencije za trg vrednostnih papirjev
Anka Čadež

Priloga
1. Struktura prospekta vzajemnega sklada in navodila za njegovo sestavo
Priloga
2: Struktura prospekta krovnega sklada in navodila za njegovo sestavo