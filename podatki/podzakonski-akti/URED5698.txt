I. SPLOŠNA DOLOČBA
1. člen
(predmet uredbe)
Ta uredba določa podrobnejšo ureditev Nagrade Republike
Slovenije za prostovoljstvo (v nadaljnjem besedilu: nagrada) in Priznanj
Republike Slovenije za prostovoljstvo (v nadaljnjem besedilu: priznanja),
podrobnejši način predlaganja kandidatov, obliko in vsebino javnega poziva iz
drugega odstavka 45. člena Zakona o prostovoljstvu (v nadaljnjem besedilu:
zakon), podrobnejša merila za podelitev nagrade in priznanj, način podelitve nagrade
in priznanj, način oblikovanja strokovnih komisij iz petega odstavka 44. člena
zakona, njihove naloge in področja njihovega dela ter vsebino in roke za objavo
poročila o delu iz drugega odstavka 45. člena zakona.
II. PODROBNEJŠA UREDITEV NAGRADE IN PRIZNANJ
2. člen
(nagrada in priznanja)
(1) V posameznem koledarskem letu Odbor Republike Slovenije
za podelitev državnih priznanj na področju prostovoljstva iz 44. člena zakona
(v nadaljnjem besedilu: odbor) podeli največ eno nagrado ter največ šest
priznanj za izjemne dosežke na področju prostovoljstva, njegove promocije in
razvoja. 
(2) Nagrada oziroma priznanja iz prejšnjega odstavka se
podelijo zaslužnim prostovoljcem ali prostovoljskim organizacijam na slavnostni
podelitvi, ki jo organizira odbor v sodelovanju z Uradom predsednika Republike
Slovenije in ministrstvom, pristojnim za javno upravo (v nadaljnjem besedilu:
ministrstvo), v prvi polovici leta za preteklo leto.
(3) O podelitvi nagrade oziroma priznanj odloča odbor v
skladu z drugim odstavkom 43. člena zakona, izroči pa jih Predsednik Republike
Slovenije. 
(4) Če v posameznem koledarskem letu nobeden od predlaganih
kandidatov ne izpolnjuje meril za podelitev nagrade oziroma priznanj iz 42.
člena zakona in 8. člena te uredbe, odbor nagrade oziroma priznanj ne podeli. 
(5) Prejemnik nagrade oziroma priznanja prejme posebno
listino, finančno nagrado in obrazložitev odbora, iz katere je razviden razlog
za podelitev nagrade oziroma priznanja in utemeljitev odločitve. 
(6) Listina iz prejšnjega odstavka vsebuje navedbo Republike
Slovenije in odbora, ki nagrado oziroma priznanje podeljuje, naziv, iz katerega
je razvidno, da gre za nagrado oziroma priznanje, kratko navedbo razloga za
podelitev, podatke o dobitniku, številko zadeve, datum izdaje ter ime in priimek
predsednika odbora, ki listino v imenu odbora podpiše.
3. člen
(višina finančne nagrade)
(1) Finančna nagrada iz petega odstavka prejšnjega člena je,
glede na naravo prostovoljstva, simbolna. 
(2) Višino finančne nagrade v skladu z določbo devetega
odstavka 43. člena zakona na predlog odbora določi Vlada Republike Slovenije (v
nadaljnjem besedilu: vlada). 
(3) Ne glede na določbo prejšnjega odstavka denarni znesek
finančne nagrade za prejemnika nagrade ne sme presegati 3.000 eurov, za
prejemnika priznanja pa 1.000 eurov.
4. člen
(evidenca)
(1) Prejete predloge za podelitev nagrade oziroma priznanj (v
nadaljnjem besedilu: predlogi) s prilogami in dokumente, ki nastanejo v
postopku odločanja o posamezni vlogi, ter druge dokumente odbora evidentira in
hrani ministrstvo v skladu z veljavnimi predpisi, ki urejajo poslovanje z
dokumentarnim gradivom in njihovo hrambo oziroma porabo javnih sredstev. 
(2) Uspeli predlogi s prilogami in drugo dokumentarno
gradivo, ki se nanaša na odločanje o podelitvi nagrade oziroma priznanj, ter
kopije dokumentov iz petega odstavka 2. člena te uredbe se hranijo trajno. 
(3) V skladu s petim odstavkom 45. člena zakona ministrstvo
na spletu objavi vsakoletne podatke o prejemnikih nagrade in priznanj. Podatki
o prejemnikih nagrade in priznanj se objavljajo po tekočem zaporedju, od
številke ena dalje, in vsebujejo naslednje podatke: 
-       
zaporedna številka objave in datum objave, 
-       
ime in priimek ter morebitni akademski naziv prejemnika nagrade ali
priznanja oziroma naziv prostovoljske organizacije, če je prejemnik
prostovoljska organizacija, 
-       
rojstni datum in kraj stalnega prebivališča prejemnika nagrade ali
priznanja oziroma matična številka in naslov sedeža prejemnika, 
-       
datum podelitve nagrade oziroma priznanja, 
-       
evidenčna številka nagrade oziroma priznanja, 
-       
navedba, da se podeljuje nagrada oziroma priznanje, in 
-       
utemeljitev razlogov za podelitev nagrade oziroma priznanja. 
(4) Ministrstvo na podlagi podatkov odbora o vsakoletnih
prejemnikih priznanj objavljene podatke iz prejšnjega odstavka redno dopolnjuje
oziroma osvežuje.
III. JAVNI POZIV ZA PREDLAGANJE KANDIDATOV ZA NAGRADO IN
PRIZNANJA
5. člen
(objava javnega poziva)
(1) Odbor objavi javni poziv za predlaganje kandidatov za
nagrado oziroma priznanja (v nadaljnjem besedilu: javni poziv) na spletnih
straneh ministrstva in v Uradnem listu Republike Slovenije. 
(2) Javni poziv se objavi najprej 1. decembra tekočega
leta in najpozneje 1. marca za preteklo leto.
6. člen
(vsebina javnega poziva in predloga)
(1) Javni poziv mora vsebovati: 
-       
evidenčno številko, 
-       
datum objave, 
-       
predmet poziva, 
-       
ime, naslov odbora ter kontaktne podatke, 
-       
kratek opis nagrade in priznanj, ki jih odbor podeljuje, 
-       
višina finančne nagrade za prejemnike nagrade oziroma priznanj iz 3.
člena te uredbe, 
-       
merila, na podlagi katerih bo odbor odločal o podelitvi nagrade oziroma
priznanj, 
-       
pogoje za vložitev predloga kandidata za nagrado oziroma priznanje, 
-       
navedbo spletnega naslova, na katerem je objavljen obrazec za vložitev
predloga, 
-       
podatke, ki jih mora vsebovati predlog, 
-       
rok za vložitev predloga, 
-       
navedbo naslova, na katerega se pošlje predlog, 
-       
navedbo, da se predlog vloži v zaprti ovojnici z oznako, da gre za
predlog, ki je vložen na podlagi javnega poziva, ter evidenčno številko javnega
poziva, in 
-       
opozorilo, da bo odbor obravnaval le pravočasno prispele kandidature,
posredovane na obrazcu iz tretjega odstavka tega člena. 
(2) Predlog mora biti izčrpno utemeljen in ustrezno
dokumentiran. Vsebovati mora natančne podatke o kandidatu in prostovoljskem
delu oziroma dosežkih na področju prostovoljstva, časovno opredelitev aktivnosti,
navedbo, da se predlaga podelitev nagrade oziroma priznanja, ter soglasje
prostovoljca oziroma odgovorne osebe prostovoljske organizacije k vložitvi
predloga. 
(3) Predlog se vloži na enotnem obrazcu, ki ga določi odbor,
in je priloga javnega poziva.
7. člen
(rok za predložitev predloga)
(1) Predlagatelji vložijo predloge v roku, ki ga določi odbor
v vsakokratnem javnem pozivu, in ne sme biti krajši od 30 dni od objave javnega
poziva. 
(2) Predloge, vložene po roku, bo odbor štel za prepozne in
ne bodo predmet izbirnega postopka. O zamudi roka je odbor dolžan predlagatelja
obvestiti v roku 14 dni od prejema predloga in mu vloženi predlog vrniti.
IV. PODROBNEJŠA MERILA ZA PODELITEV PRIZNANJ IN POSTOPEK
IZBIRE
8. člen
(merila)
Merila za odločanje o podelitvi priznanj (v nadaljnjem
besedilu: merila) iz petega odstavka 42. člena zakona so: 
-       
evidentirano število let prostovoljskega dela oziroma dela na področju
prostovoljstva, kar pomeni, da mora biti izkazano najmanj desetletno kontinuirano
prostovoljsko delo ali delo na področju prostovoljstva, 
-       
število opravljenih prostovoljskih ur, kar pomeni, da mora biti
izkazano, da je predlagani kandidat za priznanje opravil najmanj 120 ur letno, 
-       
pomen dejansko dosežene spremembe po zaslugi opravljanja prostovoljstva
ali dela na področju prostovoljstva, kar pomeni, da je izkazan vpliv na
izboljšanje stanja na področju, na katerem je prostovoljsko delo ali delo na
področju prostovoljstva bilo opravljeno, 
-       
število vključenih deležnikov, kar pomeni, da je izkazano število
organizacij ali posameznikov, na katere je opravljeno prostovoljsko delo
oziroma delo na področju prostovoljstva vplivalo, 
-       
obseg vpliva opravljenega prostovoljskega dela prostovoljca ali
opravljenega dela na področju prostovoljstva na vključevanje drugih
posameznikov v prostovoljstvo in širitev ideje ter načel prostovoljstva, kar
pomeni izkazano povečanje števila prostovoljcev, povečanje ugleda in vpliv na
višjo stopnjo ozaveščenosti o pomenu prostovoljstva, in 
-       
izkazan vpliv na širjenje prostovoljskega dela z vzpostavitvijo novih
programov prostovoljskega dela, kar pomeni, da mora biti izkazana širitev
vsebine prostovoljskega dela.
V. STROKOVNE KOMISIJE
9. člen
(imenovanje in sestava strokovnih komisij)
(1) V skladu s petim odstavkom 44. člena zakona lahko odbor
vladi predlaga imenovanje posebnih strokovnih komisij, ki opravijo strokovno
oceno pravočasno prispelih predlogov. 
(2) Vlada imenuje strokovne komisije za eno ali več področij
prostovoljskega dela, vendar največ pet strokovnih komisij na način, da so
pokrita vsa področja prostovoljskega dela, določena v skladu z drugim odstavkom
23.a člena zakona. 
(3) V strokovne komisije se imenuje liho število članov, tako
da imajo najmanj tri in največ pet članov, ki so imenovani za dobo štirih let,
od katerih sta najmanj dva člana v tričlanski oziroma trije člani v petčlanski
strokovni komisiji imenovani iz vrst prostovoljcev prostovoljskih organizacij. 
(4) Ne glede na določbo prejšnjega odstavka se zaradi
zagotavljanja kontinuitete dela pri prvem imenovanju za enega, če gre za
tričlansko strokovno komisijo, oziroma dva člana, če gre za petčlansko
strokovno komisijo, določi mandat dveh let, za ostale pa štiri leta. 
(5) Članu strokovne komisije se lahko mandat podaljša največ
enkrat. 
(6) Odbor predlaga vladi ponovno imenovanje pod pogoji iz
prejšnjega odstavka ali imenovanje novega člana strokovne komisije najkasneje
30 dni pred iztekom mandata člana strokovne komisije. 
(7) Strokovne komisije so sestavljene tako, da zagotavljajo
strokovno obravnavo in oceno prispelih predlogov na vseh področjih
prostovoljskega dela, določenih na podlagi drugega odstavka 23.a člena zakona. 
(8) Kandidate za člane strokovnih komisij predlagajo člani
odbora. Odbor z večino glasov članov sprejme skupni predlog in vladi predlaga
imenovanje posebnih strokovnih komisij. 
(9) Če je član odbora ali strokovne komisije kandidat za
nagrado oziroma priznanje v letu, ko se o dodelitvi nagrade oziroma priznanja
odloča, v tem času ne more sodelovati pri odločanju o dodelitvi nagrade in
priznanj v odboru oziroma v strokovni komisiji. Če član odbora ali strokovne
komisije deluje v prostovoljski organizaciji, ki je predlagana za nagrado ali
priznanje v letu, ko se o dodelitvi nagrade oziroma priznanja odloča, v tem času
ne more sodelovati pri odločanju o dodelitvi nagrade oziroma priznanja v odboru
oziroma strokovni komisiji. 
(10) Podrobnejšo sestavo strokovnih komisij, postopek izbora
članov in njihov način dela odbor določi v poslovniku.
10. člen
(delo strokovnih komisij)
(1) Vsak član strokovne komisije na podlagi meril iz 42.
člena zakona in 8. člena te uredbe oceni izjemnost oziroma pomembnost dosežkov
predlaganih kandidatov ter svojo oceno utemelji upoštevajoč podrobnejša merila,
objavljena v javnem pozivu. 
(2) Po končanem postopku iz prejšnjega odstavka strokovna
komisija opravi ožji izbor kandidatov in ga, skupaj s strokovnimi mnenji o vseh
pravočasno prispelih predlogih, predloži odboru v odločanje. Odločitev o ožjem
izboru sprejme z večino glasov. 
(3) Posamezni član strokovne komisije lahko zahteva, da se
njegovo mnenje, ki se razlikuje od mnenja večine, posreduje odboru.
VI. POROČILO O DELU ODBORA
11. člen
(objava poročila o delu)
(1) Odbor pripravi poročilo o svojem delu za preteklo leto
najkasneje do 31. marca tekočega leta in ga posreduje vladi v seznanitev. 
(2) Poročilo odbora iz prejšnjega odstavka je sestavljeno iz
vsebinskega in finančnega dela. 
(3) Vsebinski del poročila obsega predvsem podatke o članih
odbora, številu posebnih strokovnih komisij in njihovi sestavi, številu sej
odbora in posebnih strokovnih komisij, datumu objave in evidenčni številki
javnega poziva iz 5. člena te uredbe, številu prejetih predlogov za nagrado in
priznanja, številu predlogov, ki so bili vloženi po roku in niso bili predmet
izbirnega postopka, o tem, koliko od predlaganih kandidatov je bilo
prostovoljcev in koliko prostovoljskih organizacij, o področjih prostovoljskega
dela, za katera so bila nagrada in priznanja podeljena, o podeljeni nagradi in
priznanjih ter o morebitnih razlogih, zaradi katerih nagrada v letu, za katero
se poroča, ni bila podeljena. 
(4) Finančni del poročila obsega podatke o višini porabljenih
proračunskih sredstev za nagrado in priznanja, za izvedbo slavnostne podelitve
s kratkim opisom podelitve in o višini morebitnih drugih materialnih stroškov,
povezanih z delovanjem odbora in posebnih strokovnih komisij. 
(5) Poročilo se objavi na spletni strani ministrstva.

Uredba o nagradi in priznanjih za
prostovoljstvo (Uradni list RS, št. 62/11) vsebuje naslednji prehodni in
končno določbo:
»VII. PREHODNI IN KONČNA DOLOČBA
12. člen
(javni poziv)
Ne glede na določbo drugega odstavka 5. člena te uredbe odbor
v letu 2011 objavi javni poziv najkasneje 1. oktobra 2011.
13. člen
(predlog imenovanja
strokovnih komisij)
Odbor vladi predlaga imenovanje strokovnih komisij najkasneje
ob objavi javnega poziva iz prejšnjega člena.
14. člen
(uveljavitev uredbe)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah Uredbe o nagradi in
priznanjih za prostovoljstvo (Uradni list RS, št. 29/16) vsebuje naslednjo končno določbo:
»KONČNA DOLOČBA 
5. člen 
Ta uredba začne veljati petnajsti dan po objavi v Uradnem
listu Republike Slovenije.«.