1. člen
(vsebina)
Ta uredba določa način pisanja zemljepisnih
imen na državnih kartah na narodnostno mešanih območjih v Republiki Sloveniji.
2. člen
(zemljepisna imena na državnih kartah na
narodnostno mešanih območjih)
(1) Na državnih kartah, ki se vodijo
za ozemlje Republike Slovenije v skladu s predpisi, ki urejajo državni topografski
sistem, se na narodnostno mešanih območjih v Republiki Sloveniji zemljepisna
imena pišejo v slovenskem jeziku in italijanskem ali madžarskem jeziku.
(2) Zemljepisna imena so imena, vodena
v registru zemljepisnih imen.
3. člen
(pravila pisanja za posamezne vrste
zemljepisnih imen)
(1) Imena občin, imena naselij in
imena ulic se morajo na državnih kartah na narodnostno mešanih območjih v
Republiki Sloveniji pisati v slovenskem jeziku in italijanskem ali madžarskem
jeziku.
(2) Druga zemljepisna imena (npr.
imena zaselkov, pomembnejših zgradb, vodovja, reliefnih danosti, območij in
prometnih danosti) se morajo na državnih kartah na narodnostno mešanih območjih
v Republiki Sloveniji pisati v slovenskem jeziku, v italijanskem ali madžarskem
jeziku pa le, če je delovno telo Vlade Republike Slovenije, pristojno za
standardizacijo zemljepisnih imen, standardiziralo zemljepisno ime, ki se
vpisuje v državno karto, v italijanskem ali madžarskem jeziku.
4. člen
(način pisanja zemljepisnih imen)
(1) Na državnih kartah na narodnostno
mešanih območjih v Republiki Sloveniji se zemljepisno ime piše tako, kakor je
vodeno v registru zemljepisnih imen.
(2) Kadar je zemljepisno ime določeno
v slovenskem jeziku in italijanskem ali madžarskem jeziku, mora biti zemljepisno
ime, določeno v slovenskem jeziku, napisano pred ali nad zemljepisnim imenom,
določenim v italijanskem ali madžarskem jeziku. Zapisa v obeh jezikih morata
biti enake velikosti.
(3) Tip pisave mora biti v zapisu
zemljepisnega imena v slovenskem jeziku in italijanskem ali madžarskem jeziku
enak. Zapis zemljepisnega imena v obeh jezikih mora biti ločen s poševnico brez
presledkov.
5. člen
(prenehanje uporabe)
Z dnem uveljavitve te uredbe se preneha
uporabljati Odredba o pisavi zemljepisnih imen v načrtih in kartah na
narodnostno mešanih območjih v SR Sloveniji (Uradni list SRS, št. 11/80 in
Uradni list RS, št. 25/14 – ZDGRS).
6. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-27/2014
Ljubljana, dne 24. julija 2014
EVA 2014-2430-0058
Vlada Republike Slovenije
mag. Alenka Bratušek l.r.
Predsednica
 