I. SPLOŠNI DOLOČBI
1. člen
Ta pravilnik ureja izvajanje posebnih nalog osrednjih območnih
knjižnic (v nadaljnjem besedilu: območne knjižnice), njihovo financiranje in
kadre za izvajanje posebnih nalog.
2. člen
Splošne knjižnice so določene v Prilogi 1 pravilnika o
pogojih za izvajanje knjižnične dejavnosti kot javne službe (Uradni list RS, št.
73/03) (v nadaljnjem besedilu: pravilnik). 
Območna knjižnica opravlja posebne naloge iz 27. člena zakona
o knjižničarstvu za splošne knjižnice na svojem območju in te knjižnice
strokovno povezuje v območno mrežo, ki zagotavlja koordinirano izvajanje knjižnične
dejavnosti.
II. ZAGOTAVLJANJE POVEČANEGA IN ZAHTEVNEJŠEGA IZBORA
KNJIŽNIČNEGA GRADIVA IN INFORMACIJ
3. člen
Območna knjižnica za območno zbirko pridobiva, obdeluje,
hrani in posreduje pretežni del slovenske založniške produkcije. Pri izboru
tega gradiva upošteva kriterij kvalitete. 
Področja, ki jih območna zbirka obsega, so zlasti: 
-       
znanstvena in strokovna literatura 
-       
leposlovje 
-       
polpublicirano in neknjižno gradivo 
-       
uradne publikacije 
-       
splošni in strokovni priročniki, drugo referenčno gradivo in podatkovne
zbirke, 
-       
tuja literatura, zlasti leposlovje in periodika s poudarkom na časnikih
in splošnih časopisih.
4. člen
Območna knjižnica primerno zagotavlja povečan in zahtevnejši
izbor knjižničnega gradiva in informacij, če ima najmanj 20% uporabnikov s
svojega širšega območja, to je območja izven svoje medobčinske mreže knjižnic,
in če tem uporabnikom posreduje najmanj 20% vsega izposojenega gradiva in
informacij.
5. člen
Območna knjižnica ima lahko posebne zbirke regionalnega
značaja, če za oblikovanje in delovanje takih zbirk pridobi soglasje občin, za
katere izvaja dejavnost območne knjižnice. Posebna zbirka se oblikuje v skladu
z določili pravilnika.
6. člen
Območna knjižnica ima lahko domoznansko zbirko za celotno
območje, če je taka zbirka posledica zgodovinskega razvoja in če za to
dejavnost pridobi soglasje občin, na območju katerih izvaja dejavnost območne
knjižnice. Občine so dolžne odobriti take zbirke, če njihove osrednje knjižnice
domoznanske dejavnosti ne izvajajo na lokalnem nivoju.
III. STROKOVNA POMOČ KNJIŽNICAM OBMOČJA
7. člen
Območna knjižnica nudi strokovno pomoč knjižnicam na svojem
območju in pri tem strokovno delovanje usklajuje s smernicami in navodili
nacionalne knjižnice.
8. člen
Nacionalna knjižnica usmerja strokovno delo svetovalnih služb
v območnih knjižnicah, tako da: 
-       
pripravlja strokovna izhodišča, 
-       
koordinira dejavnost svetovalnih služb v območnih knjižnicah, 
-       
predlaga skupne projekte ter analizira izpeljane projekte ter predloge
projektov in novih storitev, ki se bodo izvajali na posameznih območjih ali s
sodelovanjem več območij, 
-       
vodi statistične preglede dejavnosti za celotno državo in po območjih
analizira statistične podatke za potrebe razvoja dejavnosti, 
-       
poroča o izvajanju dejavnosti po območjih in za celotno državo, 
-       
organizira in vodi strokovno usposabljanje za svetovalno delo.
9. člen
Strokovna pomoč iz 7. člena tega pravilnika obsega: 
-       
svetovalno delo, ki temelji na uveljavljenih in dogovorjenih strokovnih
izhodiščih, 
-       
vsebinsko opredelitev in izbor projektov, ki se izvajajo na posameznem
območju ali v vsej državi, 
-       
vsebinsko opredelitev sodobnih informacijskih storitev za uporabnike, ki
se izvajajo na posameznem območju ali v vsej državi, 
-       
analizo stanja razvitosti in potreb knjižnične dejavnosti v okviru
območja, 
-       
opredelitev razvojnih potreb glede informacijske tehnologije za
posamezno območje, 
-       
sodelovanje s splošnimi knjižnicami na območju pri razvoju in
načrtovanju občinskih in medobčinskih knjižničnih mrež, 
-       
izvajanje mentorstva za knjižnične delavce začetnike in študente
bibliotekarstva, 
-       
sodelovanje s šolskimi knjižnicami na območju in skupen razvoj
bibliopedagoških dejavnosti za učence in dijake, 
-       
opredelitev ciljev, koordinacija ali izvedba knjižničnih storitev za
posebne skupine uporabnikov, 
-       
sodelovanje z drugimi območnimi knjižnicami. 
-       
opredelitev ciljev, koordinacija ali izvedba mednarodnega sodelovanja na
območju,
10. člen
Območna knjižnica usklajuje in načrtuje vzdrževanje
računalniških sistemov v splošnih knjižnicah na svojem območju.
IV. KOORDINACIJA ZBIRANJA, OBDELAVE IN HRANJENJA
DOMOZNANSKEGA GRADIVA
11. člen
Območna knjižnica načrtuje in koordinira pridobivanje
domoznanskega gradiva za knjižnice na svojem območju, zlasti gradiva, ki se
zbira v skladu z zakonodajo o obveznem izvodu. Izvaja informiranje zavezancev
za obvezni izvod in posreduje nacionalni knjižnici informacije o zavezancih s
svojega območja.
12. člen
Območna knjižnica seznanja uporabnike z drugimi domoznanskimi
zbirkami (tudi v sorodnih kulturnih zavodih, zlasti muzejih in arhivih) na
območju.
13. člen
Območna knjižnica je dolžna organizirati bibliografsko
obdelavo vseh vrst domoznanskega gradiva s svojega območja v sistemu COBISS,
tudi polpubliciranega gradiva, serijskih publikacij in člankov, po kriterijih,
določenih za potrebe Slovenske bibliografije. Bibliografska obdelava tega
gradiva se zagotavlja v knjižnicah, ki to gradivo zbirajo.
14. člen
Območna knjižnica določi vrste domoznanskega gradiva, katerih
bibliografska obdelava ima prednost in roke za njihovo obdelavo v sistemu COBISS.
Izvaja normativno kontrolo in nudi pomoč drugim knjižnicam pri razreševanju
identitete lokalnih avtorjev in gesel. Posebno pozornost posveča
polpubliciranemu gradivu in elektronskemu gradivu.
15. člen
Nacionalna knjižnica strokovno koordinira izvajanje
domoznanske dejavnosti, tako da: 
-       
evidentira zbirke domoznanskega gradiva v državi in jih statistično
predstavlja, 
-       
izvaja normativno kontrolo avtorjev in gesel, 
-       
določa kriterije za izbor publikacij in člankov za potrebe Slovenske
bibliografije, 
-       
določa kriterije za hranjenje gradiva, 
-       
v sodelovanju z območnimi knjižnicami izobražuje zaposlene za potrebe
izvajanja domoznanske dejavnosti.
V. USMERJANJE IZLOČENEGA KNJIŽNIČNEGA GRADIVA S SVOJEGA
OBMOČJA
16. člen
Območna knjižnica stalno hrani uradne publikacije s svojega
območja.
17. člen
Območna knjižnica usmerja izločeno gradivo s svojega območja
v skladu s strokovnimi navodili, ki jih sprejme nacionalna knjižnica. Hrani za
območje pomembno knjižnično gradivo, ki je bilo izločeno iz splošnih knjižnic
na njenem območju.
18. člen
Območna knjižnica je dolžna hraniti gradivo, ki ima status
kulturnega spomenika regionalnega pomena in ravnati z njim v skladu z določili
ustreznega pravilnika. Dolžna je tudi hraniti gradivo, ki ima status kulturnega
spomenika lokalnega pomena, če jo za to pooblasti lokalna skupnost, ki
hranjenja takega gradiva ne more zagotoviti v svoji splošni knjižnici.
VI. KADRI
19. člen
V skladu s 14. členom pravilnika ima območna knjižnica za
opravljanje nalog iz 27. člena zakona o knjižničarstvu zaposlene ustrezne
strokovne delavce, in sicer vsaj tri strokovne delavce z najmanj univerzitetno
izobrazbo in ustreznimi izkušnjami. Ti delavci izvajajo dejavnosti s področij
bibliografske obdelave gradiva in posredovanja informacij, svetovanja pri organizaciji
knjižnične mreže, organizacije in vzdrževanja računalniškega sistema ter
koordinacije domoznanske dejavnosti in izločanja gradiva. 
Število strokovnih delavcev za posamezno posebno nalogo je
opredeljeno v aktu, ki določa sistemizacijo delovnih mest v knjižnici.
VII. FINANCIRANJE
20. člen
Ministrstvo pristojno za kulturo prispeva proračunska
sredstva za izvajanje posebnih nalog območnih knjižnic tako, da v skladu s 55.
členom zakona o knjižničarstvu in s področno zakonodajo te knjižnice neposredno
pozove k predložitvi programov izvajanja posebnih nalog. Postopek določanja
obsega sredstev za izvajanje posebnih nalog poteka tako kot za javne zavode,
katerih ustanoviteljica je država.
21. člen
Območna knjižnica za izvajanje posebnih nalog pripravi za vsako
proračunsko obdobje oziroma za obdobje, za katero je bila pozvana k pripravi
programa, ustrezen program dela in finančni načrt. Na podlagi predloženega
programa dela in finančnega načrta ministrstvo za kulturo v skladu s
predpisanim postopkom in upoštevaje v državnem proračunu določen obseg sredstev
za ta namen, opredeli dejanski obseg programa in potrebna sredstva za njegovo
izvedbo.
22. člen
Občina financira dejavnosti iz 5. in 6. člena tega
pravilnika.
VIII. KONČNA DOLOČBA
23. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 612-22/2003
Ljubljana, dne 1. septembra 2003.
EVA 2003-3511-0044
Andreja Rihter l. r. 
Ministrica 
za kulturo