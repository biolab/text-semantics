I. SPLOŠNA DOLOČBA
1. člen
S to uredbo se določajo omejevalni ukrepi v skladu s Skupnim
stališčem Sveta 2004/179/SZVP z dne 23. februarja 2004 o omejevalnih ukrepih
proti vodstvu pridnestrske regije Republike Moldavije (UL L št. 55 z dne 24. 2.
2004, str. 68, zadnjič spremenjenim s Skupnim stališčem Sveta 2006/95/SZVP z
dne 14. februarja 2006 o obnovitvi omejevalnih ukrepov proti vodstvu
pridnestrske regije Republike Moldavije, UL L št. 44 z dne 15. 2. 2006, str.
31; v nadaljnjem besedilu: Skupno stališče 2004/179/SZVP).
II. OMEJEVALNI UKREPI
2. člen
(1) Vstop na ozemlje Republike Slovenije ali tranzit čezenj
se prepreči osebam, odgovornim za: 
-       
oviranje napredka pri iskanju politične rešitve konflikta, ki so
navedene v prilogi I k Skupnemu stališču 2004/179/SZVP z vsemi spremembami; 
-       
pripravo in izvedbo kampanje ustrahovanja in zapiranja moldovskih šol,
ki uporabljajo latinico, v pridnestrski regiji Republike Moldove, ki so
navedene v prilogi II k Skupnemu stališču 2004/179/SZVP z vsemi spremembami. 
(2) Prejšnji odstavek se ne uporablja, kadar Republiko
Slovenijo zavezujejo mednarodnopravne obveznosti, in sicer: 
-       
kadar je Republika Slovenija gostiteljica mednarodne medvladne
organizacije, 
-       
kadar je Republika Slovenija gostiteljica mednarodne konference, ki jo
skliče Organizacija združenih narodov ali katere pokroviteljica je Organizacija
združenih narodov, 
-       
na podlagi večstranskega sporazuma, ki določa privilegije in imunitete,
ali 
-       
kadar je Republika Slovenija gostiteljica Organizacije za varnost in
sodelovanje v Evropi. 
(3) O primerih iz prejšnjega odstavka je treba ustrezno
obvestiti Svet Evropske unije. 
(4) Izjeme od ukrepov iz prvega odstavka tega člena se lahko
dovolijo, kadar je potovanje utemeljeno zaradi nujnih humanitarnih potreb ali
udeležbe na medvladnih srečanjih, vključno s tistimi, ki jih prireja Evropska
unija in na katerih poteka politični dialog, s katerim se neposredno razvijajo
demokracija, človekove pravice in pravna država v Republiki Moldovi. 
(5) Če Republika Slovenija želi odobriti izjemo na podlagi
prejšnjega odstavka, mora o tem predhodno pisno obvestiti Svet Evropske unije.
Šteje se, da je bila izjema dovoljena, če nobeden od članov Sveta Evropske
unije v 48 urah po prejemu obvestila o predlagani izjemi iz prejšnjega stavka
ne pošlje pisnega ugovora. 
(6) O odobritvi izjem po tem členu odloča ministrstvo,
pristojno za zunanje zadeve, ki v skladu s tretjim in petim odstavkom tega
člena obvešča Svet Evropske unije. O odobritvi izjem ministrstvo, pristojno za
zunanje zadeve, obvesti tudi policijo. Obvestilo iz prejšnjega stavka mora
vsebovati seznam oseb, ki jim je bil dovoljen vstop na ozemlje Republike
Slovenije ali tranzit čezenj. 
(7) Kadar se na podlagi drugega, četrtega in petega odstavka
tega člena osebam iz prvega odstavka tega člena dovoli vstop na ozemlje
Republike Slovenije ali prehod čezenj, se tako dovoljenje omeji na namen, za
katerega je bilo dano, in na osebe, na katere se nanaša.
III. NADZOR
3. člen
(1) Izvajanje določb te uredbe nadzira policija. 
(2) O ugotovljenih kršitvah določb te uredbe policija
nemudoma obvesti ministrstvo, pristojno za zunanje zadeve.
IV. KONČNA DOLOČBA
4. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-44/2006
Ljubljana, dne 20. julija 2006
EVA 2006-1811-0102
Vlada Republike Slovenije
Janez Janša l.r. 
Predsednik