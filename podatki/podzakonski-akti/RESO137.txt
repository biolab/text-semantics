1. UVOD
Sistem socialnega varstva ponuja zaščito ranljivim skupinam
prebivalstva. Obsega ukrepe in programe na nacionalni in lokalni ravni. Sistem
socialnega varstva in socialna politika z ukrepi za zmanjševanje družbenih
neenakosti in socialne izključenosti pomembno prispevata k dolgoročni,
trajnostni in vključujoči rasti v družbi ter doseganju razvojnih ciljev
Slovenije. Poleg socialne politike, ki z ukrepi neposredno naslavlja ranljive
situacije in položaj ranljivih skupin prebivalstva, so za socialni položaj in
življenjsko raven prebivalstva pomembne tudi politike na drugih področjih, na
primer zdravstveno varstvo, izobraževanje, kultura, trg dela in zaposlovanje,
invalidsko varstvo, družinska politika, stanovanjska politika idr. Slovenija je
v zadnjem desetletju prešla dolgotrajno gospodarsko krizo, tveganje revščine se
je v splošnem zmanjšalo predvsem zaradi povečanja zaposlenosti, socialni
transferji pa so tveganje revščine blažili. Medtem ko se je po krizi tveganje
revščine v povprečju zmanjšalo, je bil ta napredek neenakomeren in počasnejši v
gospodinjstvih z nizko izobrazbo in z brezposelnimi ter pri starejših. Ta
razvoj po krizi kaže, da so za zmanjševanje revščine oziroma materialne
prikrajšanosti ključnega pomena preventivni ukrepi in vključenost posameznika
na trg dela.
Vključenost posameznika1 na trg dela
zmanjšuje tveganje revščine, ohranja socialno vključenost in spodbuja družbeno
pripadnost ter krepi duševno zdravje tako posameznika kot članov njegovega
gospodinjstva, zlasti otrok. Izrazitejše tveganje za revščino v gospodinjstvih
z brezposelnimi, nizko izobraženimi in z nizko kvalificiranimi poudarja pomen
vloge preventivnih ukrepov za njegovo preprečevanje, kot so izobraževanje,
nadgrajevanje veščin, usposabljanje in vseživljenjsko učenje. Ker se tudi v
Sloveniji materialni položaj prejšnje generacije (staršev) precej prenaša na
naslednjo generacijo (na otroke), je za otroke staršev s šibkejšim materialnim
položajem še posebej pomembno, da se spodbuja njihova vključenost v
izobraževanje. Zaradi staranja prebivalstva je tudi pomembno, da so posamezniki
čim dlje vključeni na trg dela, da si zagotovijo ustrezno višino dohodkov in če
je mogoče, tudi prihranke za starost ter ustrezno prispevajo k
medgeneracijskemu pokojninskemu sistemu. Treba je tudi ustvarjati pogoje za
kakovostna delovna mesta in ustrezne delovne razmere ter preprečevati prekarno
delo oziroma zagotavljati stabilne oblike dela, ki delavcem zagotavljajo višje
prihodke in ustrezno socialno varnost tako v sedanjosti kot v prihodnosti.
Resolucija o nacionalnem programu socialnega varstva za
obdobje 2022–2030 (v nadaljnjem besedilu: ReNPSV22–30) zajema obdobje, ki ga
bodo zaznamovali pomembni socialni in gospodarski izzivi. Poleg vpliva
epidemije COVID-19 na trg dela (spremenjene oblike dela, povečanje dela od
doma) bodo med ključnimi izzivi v načrtovanem obdobju še pospešeno staranje
prebivalstva, zmanjševanje delovno sposobnega prebivalstva, digitalizacija in
robotizacija. Med gospodarskimi izzivi pa bosta tudi v prihodnje pomembni
globalizacija in zunanjetrgovinska dinamika ter prehod na zeleno gospodarstvo.
V prihodnje bo zaradi pospešenega staranja prebivalstva in
podaljševanja življenjske dobe vedno bolj pomembno tudi, da posameznik čim dlje
ostane zdrav ter da čim dalj ostane vključen na trg dela. S starostjo in
podaljševanjem življenja se zdravje posameznika zaradi kroničnih bolezni
poslabšuje, poleg tega ima vedno več ljudi duševne težave, zato je pričakovati,
da bodo slednje, kot posledica pandemije COVID-19, v prihodnje še pogostejše.
Recesije in gospodarske krize namreč zaradi brezposelnosti, ekonomske
negotovosti in finančnih stisk lahko načnejo ali poslabšajo duševno zdravje
ljudi.
Z namenom krepiti kakovostno in zdravo staranje prebivalcev
in kakovostno starost je treba okrepiti tudi preventivno delovanje, t. i.
vseživljenjski pristop k staranju. To pomeni nenehno skrb za zdravje, tako
fizično kot duševno, z aktivnim življenjskim slogom in zdravo prehrano ter tudi
z dejavniki v delovnem okolju skozi celotno življenje posameznika, torej že od
mladih let naprej.
Pomembno vlogo v tem okviru imajo ukrepi na področju
socialnega varstva, in sicer storitve, predvsem pa programi (zlasti na področju
duševnega zdravja, preprečevanja nasilja in tveganega vedenja za psihosocialno
dobrobit in zdravje posameznika, socialne integracije ranljivih skupin,
krepitve medgeneracijskega sodelovanja, vključenosti Romov, povečevanja
solidarnosti in krepitve prostovoljskega dela, učenja veščin vzpostavljanja in
ohranjanja socialne mreže), poleg teh pa tudi vse politike in ukrepi, ki
izboljšujejo materialno blaginjo ljudi in preprečujejo oziroma zmanjšujejo
materialne stiske, na nastanek katerih posameznik ni mogel vplivati.
Spremenjena družbena razmerja zahtevajo razmislek o možnih
načinih razvoja in prilagajanja socialnovarstvenega sistema tako, da bo ta
omogočal hiter in učinkovit odziv na potrebe ljudi ter zagotavljal močno
varnostno mrežo za posameznike in družine v ranljivih situacijah.
ReNPSV22–30 določa usmeritve za delovanje in razvoj sistema
socialnega varstva v navedenem obdobju. Opredeljuje osnovna izhodišča za
delovanje in razvoj sistema, določa cilje in aktivnosti za dosego teh ciljev,
določa razvoj storitev in programov socialnega varstva vključno s cilji do leta
2030, opredeljuje način izvajanja in spremljanja izvajanja resolucije in
opredeljuje vire (kadrovske in finančne) za izvajanje ciljev resolucije ter
načrtovan razvoj storitev in programov. Osnovno besedilo ReNPSV22−30 vključuje
tudi dve prilogi, in sicer prilogo 1, ki vsebuje oceno izvajanja Resolucije
nacionalnega programa socialnega varstva v predhodnem obdobju (ReNPSV13–20), in
prilogo 2 s prikazom ključnih okoliščin ter razvojnih izzivov v obdobju
2022–2030.
2. NAMEN IN NAČELA SISTEMA SOCIALNEGA VARSTVA
2.1 Namen sistema socialnega varstva
Namen sistema socialnega varstva v Republiki Sloveniji je
omogočiti socialno varnost in socialno vključenost državljanov in drugih
prebivalcev Republike Slovenije. Država in lokalne skupnosti v okviru politik
socialnega varstva morajo zagotavljati pogoje, v katerih posamezniki lahko, v
povezavi z drugimi osebami v družinskem, delovnem in bivalnem okolju,
ustvarjalno sodelujejo in uresničujejo svoje razvojne možnosti ter s svojo dejavnostjo
dosegajo raven kakovosti življenja, ki je primerljiva z ravnijo kakovosti
življenja drugih prebivalcev Republike Slovenije in ustreza merilom človeškega
dostojanstva. Kadar si posamezniki in družine ne morejo sami zagotoviti
socialne varnosti, so upravičeni do podpore in pomoči, ki jo v okviru socialne
politike zagotavljata država in lokalna skupnost. Ključen vidik sistema
socialnega varstva mora postati skrb za stalen razvoj, inovacije in hitro
prilagajanje glede na aktualne potrebe in spremenjene okoliščine v času kriz in
drugih sprememb, ki bistveno vplivajo na možnosti za zagotavljanje socialne
varnosti in socialne vključenosti državljanov in drugih prebivalcev Republike
Slovenije.
Sistem socialnega varstva zajema:
-       
storitve, programe, pravice iz javnih sredstev in druge oblike pomoči,
katerih namen je preprečevati nastajanje socialnih stisk in težav ter
soustvarjati rešitve za že obstoječe izzive in stiske posameznikov, skupin in
skupnosti,
-       
javna pooblastila, naloge in ukrepe, ki jih izvajalcem socialnega
varstva nalagajo zakoni in drugi predpisi,
-       
načrtovanje (na podlagi analiz in ocenjevanja potreb), razvoj in
inovacije, spremljanje in evalvacijo vseh elementov sistema socialnega varstva
in socialne zaščite.
2.2 Načela izvajanja socialnega varstva
Osnovna načela za izvajanje sistema socialnega varstva v
Republiki Sloveniji so zagotavljanje človekovega dostojanstva in socialne
pravičnosti, spoštovanje človekovih pravic, zagotavljanje enakih možnosti za
vse, spoštovanje raznolikosti, zagotavljanje socialne vključenosti, spodbujanje
prostovoljstva in solidarnosti, krepitev moči posameznikov in skupin z namenom
preprečevanja in blaženja socialnih stisk, spodbujanje medgeneracijske
povezanosti, spoštovanje osebne samostojnosti, ki vključuje svobodo izbire,
spodbujanje neodvisnosti posameznikov ter omogočanje individualizirane celostne
podpore in pomoči ter soustvarjanja ustreznih rešitev ob izzivih, s katerimi se
srečujejo ljudje.
Ukrepi in aktivnosti v okviru sistema socialnega varstva se
načrtujejo in izvajajo upoštevajoč našteta osnovna načela dela na področju
socialnega varstva.
V okviru zagotavljanja storitev in programov so poleg
osnovnih načel pomembna še naslednja vodila:
-       
razpoložljivost (širok nabor kadrovsko ustrezno podprtih programov in
zagotavljanje ustreznega obsega storitev, ki ustrezajo različnim potrebam
uporabnikov in ponujajo možnost izbire),
-       
ustreznost in pokritost (ustrezna višina prejemkov, ki jih prejmejo vsi,
ki so do njih upravičeni),
-       
dostopnost (krajevna, informacijska in fizična dostopnost, tudi za
osebe, ki so gibalno, senzorno ali intelektualno ovirane, ustrezen obseg
podpore in pomoči glede na potrebe),
-       
dosegljivost (univerzalen cenovni dostop za vse, ki storitev
potrebujejo, bodisi brezplačno bodisi z možnostjo subvencioniranja),
-       
usmerjenost k povezovanju skupnosti in prilagojenost potrebam uporabnika
(upoštevanje potreb posameznika, upoštevanje fizičnih in intelektualnih
značilnosti ter socialnega okolja uporabnikov, spoštovanje kulturnih
posebnosti),
-       
enakost spolov (upoštevanje vidika enakosti spolov in enakih možnosti
spolov ter specifičnih potreb različnih spolov),
-       
celovitost (integriran pristop z vodjo primera, ki odraža mnogovrstne
potrebe, zmožnosti in izbire uporabnikov oziroma njihovih družin in skrbnikov),
-       
kontinuiranost programov in storitev (neprekinjeno izvajanje po načelu
življenjskega cikla od zgodnjih intervencij do podpore in spremljanja),
-       
usmerjenost k učinkom/rezultatom (usmerjenost h koristim uporabnikov
oziroma njihovih družin, skrbnikov in skupnosti),
-       
spoštovanje zasebnosti in avtonomije ljudi ter usmerjenost v
destigmatizacijo uporabnikov,
-       
nediskriminacija uporabnikov ne glede na njihovo narodnost, raso, spol,
jezik, vero, politično ali drugo prepričanje, gmotno stanje, rojstvo,
izobrazbo, družbeni položaj, invalidnost ali katerokoli drugo osebno
okoliščino,
-       
sodelovanje uporabnikov pri načrtovanju in izvajanju ukrepov ter
aktivnosti, upoštevajoč njihovo individualnost in potrebe ter možnost odločanja
o pomoči, o svojem življenjskem vsakdanu in prihodnosti,
-       
ohranjanje samostojnosti uporabnikov v domačem življenjskem okolju z
zagotavljanjem mrež socialne pomoči v skupnosti oziroma skupnostnih storitev,
-       
strokovna avtonomija izvajalcev,
-       
inovativnost (razvijanje novih modelov storitev in programov, razvoj
kadrov, organiziranost, prenos novih spoznanj ipd.),
-       
partnerstvo z drugimi deležniki (javnega in zasebnega sektorja ter
civilne družbe),
-       
povezovanje in sodelovanje vseh subjektov v skupnosti, ki lahko
prispevajo k uresničevanju ciljev socialnega varstva, ter spodbujanje
prostovoljstva,
-       
dobro in gospodarno upravljanje izvajalskih organizacij (z vidika
sodelovanja med zaposlenimi v izvajalski organizaciji, upravljanja finančnih
virov in upravljanja postopkov).
Uresničevanje vodil je stalna naloga vseh akterjev na področju
socialnega varstva.
V izvajanje sistema socialnega varstva so vključeni:
-       
država, lokalne skupnosti in institucije socialnega zavarovanja kot
regulatorji in financerji,
-       
javne, zasebne, neprofitne in nevladne organizacije kot izvajalci,
-       
posamezniki, družina, sorodstvo, dobrodelne organizacije, organizacije
za samopomoč, prostovoljske organizacije in drugi, ki sestavljajo socialna
omrežja uporabnikov sistema socialnega varstva, pri programih, namenjenih
invalidom, pa tudi invalidske organizacije.
Pri oblikovanju rešitev v okviru sistema socialnega varstva
se povezujejo načrtovalci politik, financerji, izvajalci, strokovna javnost,
strokovna združenja in uporabniki oziroma njihovi predstavniki.
ReNPSV22−30 opredeljuje storitve, programe, pravice iz javnih
sredstev in druge oblike pomoči na področju socialnega varstva (kot to
opredeljuje Zakon o socialnem varstvu). Posamezne ranljive skupine in
populacijske kategorije poleg socialne politike naslavljajo tudi druge
politike, in sicer z ukrepi na področjih davčne politike, zaposlovanja in dela,
štipendijske politike, stanovanjske politike, družinske politike, politike
invalidskega varstva, zdravstva, vzgoje in izobraževanja in na drugih
področjih, ter se na njih osredotočajo tudi drugi dokumenti (strategije, akcijski
načrti), iz katerih izhajajo različne oblike pomoči, programi in storitve.
ReNPSV22−30 kot krovni dokument na področju socialnega varstva naslavlja vse
ranljive skupine na tem področju, vendar pa ne opredeljuje programov in
storitev, ki jih za posamezne od njih opredeljujejo drugi nacionalni programi,
strategije in akcijski načrti.
Poleg veljavnih zakonov in predpisov je treba pri izvajanju
sistema socialnega varstva v Republiki Sloveniji upoštevati tudi sprejete
mednarodne zaveze, kodeks etičnih načel v socialnem varstvu in strokovne
usmeritve s področja socialnega dela in sorodnih disciplin.
2.3 Izhodišča in pomembni dokumenti za pripravo ReNPSV22−30
Cilji ReNPSV22−30 so zastavljeni tako, da odgovarjajo na
identificirane socialne problematike in stiske ljudi, ki se začasno znajdejo
ali dlje časa živijo v ranljivih situacijah in kontekstih, hkrati pa
odgovarjajo na izzive, ki jih spremenjene demografske, ekonomske in družbene
okoliščine predstavljajo za sistem socialnega varstva v Sloveniji. Pri določitvi
ciljev izhajamo iz opredeljenih osnovnih izhodišč za delovanje sistema
socialnega varstva, iz ocene uresničitve prejšnjega ReNPSV13−20 (priloga 1) ter
iz ključnih okoliščin in dejavnikov, za katere lahko (z informacijami in
projekcijami, ki jih imamo na voljo v času ob pripravi ReNPSV22−30)
predpostavljamo, da bodo vplivali na sistem socialnega varstva tudi v obdobju
do leta 2030, ter izzivov razvoja samega sistema (priloga 2). Tudi če vseh
okoliščin za obdobje do leta 2030 ne moremo predvideti, mora biti sistem
socialnega varstva zasnovan tako, da omogoča hiter in prožen odziv ter
zagotavlja varnostno mrežo za posameznike v ranljivih situacijah ne glede na
spreminjajoče se okoliščine.
Pri pripravi ReNPSV22−30 so upoštevani tudi evropski in
nacionalni dokumenti, ki s svojimi cilji usmerjajo družbeni razvoj in
odgovarjajo na izzive sodobnih družb oziroma Slovenije. Od dokumentov na ravni
EU omenjamo Akcijski načrt evropskega stebra socialnih pravic2, ki
določa konkretne ukrepe za uresničevanje Evropskega stebra socialnih pravic do
leta 2030, za uresničitev katerih je potrebno sodelovanje socialnih partnerjev
in civilne družbe. V akcijskem načrtu so predstavljeni trije glavni cilji na
ravni EU na področju zaposlovanja, znanj in spretnosti ter socialne zaščite, ki
naj bi jih države članice EU dosegle do leta 2030. Vsi trije glavni cilji se
nanašajo na celotno EU in predpostavljajo, da bodo države članice na podlagi
predlaganih ukrepov pripravile svoje nacionalne ukrepe. Trije glavni cilji
Akcijskega načrta evropskega stebra socialnih pravic so:
-       
zaposlenih vsaj 78 odstotkov prebivalstva, starega od 20 do 64 let, do
leta 2030 (vse oblike zaposlenosti);
-       
vsaj 60 odstotkov odraslih vsako leto vključenih v usposabljanje;
-       
zmanjšati število oseb, ki tvegajo socialno izključenost, za vsaj 15
milijonov (na ravni EU) do leta 2030 (od tega vsaj 5 milijonov otrok).
Za dosego zmanjšanja števila oseb, ki tvegajo socialno
izključenost in revščino, ki je sestavni del socialne izključenosti, je treba
pripraviti ustrezne ukrepe za boj proti revščini in socialni izključenosti,
skrbeti za stalen razvoj sistema socialne varnosti in zaščite s posebnim
poudarkom na novostih in hitrem prilagajanju trenutnim potrebam socialne
varnosti in zaščite, krepiti zmogljivosti izvajalcev socialne zaščite z
izobraževanjem in usposabljanjem, zlasti pri prepoznavanju potreb posameznikov
in družin, zagotoviti učinkovito sodelovanje institucij za socialno zaščito,
Zavoda za zaposlovanje, nevladnih in humanitarnih organizacij, socialne
ekonomije ter lokalnih skupnosti in zagotoviti multidisciplinarni pristop pri
oblikovanju politike in ukrepov, ki združuje finančne in socialne strokovnjake
– kot tudi organizacije, ki te ukrepe izvajajo. Z razvojem sistema socialnega
varstva si mora država prizadevati ustvariti več in boljša nova delovna mesta.
Leta 2017 je bila sprejeta tudi Strategija razvoja Slovenije
2030, ki v središče postavlja kakovostno življenje za vse ter s cilji in ukrepi
pomembno naslavlja tudi področje revščine in socialne izključenosti.3
Slovenija je močno obremenjena z demografskimi spremembami in
staranjem populacije. Za spoprijemanje z demografskimi spremembami je bila leta
2017 pripravljena široko zastavljena Strategija dolgožive družbe4,
ki naslavlja demografske izzive in njihove posledice na različnih področjih
družbe. Strategija dolgožive družbe je zasnovana na konceptu aktivnega staranja
in naslavlja vse generacije oziroma predpostavlja aktivnosti v vseh
življenjskih obdobjih na področjih dela, družbenega in političnega
udejstvovanja, skrbi za zdravje in medgeneracijskega sodelovanja. Trije
strateški cilji Strategije dolgožive družbe so:
-       
blaginja vseh generacij ter dostojno in varno bivanje v domačem okolju z
upoštevanjem visoke ravni človekovih pravic;
-       
vključenost vseh generacij v ekonomsko, družbeno, socialno in kulturno
življenje v skladu z njihovimi željami in potrebami ter medgeneracijsko
sožitje;
-       
ohranjanje in izboljšanje telesnega in duševnega zdravja ljudi vseh
starosti.
Leta 2017 je bila sprejeta tudi Strategija razvoja Slovenije
2030, ki v središče postavlja kakovostno življenje za vse, in s cilji ter
ukrepi pomembno naslavlja tudi področje revščine in socialne izključenosti.5
Za dosego teh ciljev so zapisane usmeritve za aktivnosti in
ukrepe na štirih področjih oziroma štirih stebrih (sklopih):
-       
trg dela in izobraževanje (prilagoditve na trgu dela, vključno z
izobraževanjem in usposabljanjem, zagotavljanje zadostnega obsega delovne sile
z neto priseljevanjem);
-       
samostojno, zdravo in varno življenje vseh generacij (sistemi socialne zaščite,
dostopnost do zdravstvenih storitev in dolgotrajne oskrbe, skrb za zdravje,
zmanjševanje neenakosti v zdravju);
-       
vključenost v družbo (medgeneracijsko sodelovanje, prostovoljstvo,
uporaba IKT za komunikacijo, preprečevanje diskriminacije in nasilja v družbi,
kulturna vključenost, politično udejstvovanje);
-       
oblikovanje okolja za aktivnost v celotnem življenjskem obdobju
(prilagoditve v gospodarstvu, bivalnih razmer in prometne ureditve s podporo
IKT in tehnoloških rešitev).
Velik izziv v kontekstu staranja populacije je naraščajoče
število oseb z demenco in drugimi kognitivnimi motnjami. V Sloveniji se bo po
napovedih število oseb z demenco v naslednjih 20 letih podvojilo. Ministrstvo
za zdravje je v sodelovanju z Ministrstvom za delo, družino, socialne zadeve in
enake možnosti (v nadaljnjem besedilu: MDDSZ) v letu 2016 pripravilo Strategijo
obvladovanja demence v Sloveniji do leta 2020, v kateri problematiko naslavlja
s številnimi usmeritvami in ukrepi v zdravstvenem in socialnem varstvu. Razvoj
na področju demence pa potrebuje ukrepe in spremljanje tudi v prihodnjem
obdobju. Pozornost bomo namenili tako razvoju in prilagoditvam storitev za
osebe z demenco (npr. krepitev dnevnih oblik varstva) kot razvoju oblik pomoči
svojcem oseb z demenco in neformalnim oskrbovalcem v lokalnem okolju.
Z vidika izzivov sistema socialnega varstva in z vidika
naslavljanja ranljivih situacij in tveganj ter neenakosti skupin (predvsem
starejšega) prebivalstva je zelo pomembna vzpostavitev zavarovanja za
dolgotrajno oskrbo. Enotna ureditev celovitega sistema dolgotrajne oskrbe (v
nadaljnjem besedilu: DO) in tudi njegovega financiranja je že dalj časa
pomembna prioriteta tako socialne kot zdravstvene politike v Sloveniji.
Področje dolgotrajne oskrbe je namreč v Sloveniji razdrobljeno tako z vidika
organiziranosti kot z vidika financiranja, kar ustvarja precejšnje neenakosti
med uporabniki. Raven pomoči, ki jo posameznik prejema, ni vedno v skladu z
njegovimi dejanskimi potrebami, dostopnost do storitev pa se pomembno razlikuje
glede na to, ali so uporabniki v instituciji (bolj integrirane zdravstvene in
socialne storitve) ali ostajajo na svojem domu.
S sprejemom Zakona o dolgotrajni oskrbi (Uradni list RS,
št. 196/21; v nadaljnjem besedilu: ZDOsk) se vzpostavlja nov steber socialne
varnosti, ki bo v povezavi s spremembami drugih sistemov socialne varnosti
(zdravstva, socialnega varstva in pokojninskega varstva) in dodatnimi javnimi
viri omogočal ter zagotavljal opravljanje dolgotrajne oskrbe kot integrirane
dejavnosti storitev in ki bo ljudem čim dlje omogočal samostojno in varno
življenje v vseh okoljih. Poleg sprejetja ZDOsk so zelo pomembni tudi
ukrepi spodbujanja aktivnega in zdravega staranja, da bi starejši lahko čim
dlje živeli samostojno ali ob podpori skupnostnih storitev ter da se na ta
način čim bolj odloži odhod v institucionalne oblike varstva in pomoči.
Upoštevajoč navedeno se bodo vsebina, cilji in ciljne vrednosti
socialnovarstvenih storitev v skladu z Zakonom o socialnem varstvu (Uradni list
RS, št. 3/07 – uradno prečiščeno besedilo, 23/07 – popr., 41/07 – popr.,
61/10 – ZSVarPre, 62/10 – ZUPJS, 57/12, 39/16, 52/16 – ZPPreb-1, 15/17 – DZ,
29/17, 54/17, 21/18 – ZNOrg, 31/18 – ZOA-A, 28/19, 189/20 – ZFRO in 196/21 –
ZDOsk) ustrezno prilagodile v izvedbenem načrtu predmetne resolucije.
Pri oskrbi starejše osebe v domačem okolju imajo veliko vlogo
neformalni oskrbovalci. V Sloveniji je okoli 10 % prebivalcev neposredno
vključenih v neformalno oskrbo svojca ali soseda, kar pomeni, da okoli 200.000
prebivalcev Slovenije redno pomaga družinskemu članu, sosedu ali znancu pri
opravljanju enega ali več od vsakdanjih opravil.6 Tudi podatki
Evropskega združenja za neformalne oskrbovalce (Eurocarers) kažejo, da je
20 % Evropejcev v stiku s svojci, ki so v oskrbi, polovica od njih pa
svojca tudi osebno oskrbuje. Zato bomo v obdobju izvajanja ReNPSV22−30
razbremenili in podprli neformalne oskrbovalce (zagotavljanje usposabljanj,
prilagojenih neformalnim oskrbovalcem) ter spodbujali sodelovanje formalnih in
neformalnih izvajalcev oskrbe starejših.
Med izvajanjem ReNPSV22−30 bo okrepljena tudi paliativna
oskrba kot celostna oblika pomoči uporabnikom socialnovarstvenih storitev v
zadnjem obdobju življenja in podpora družini v času bolezni in žalovanja.
Zelo pomembno in kritično področje v obdobju izvajanja
ReNPSV22−30 je in bo tudi področje duševnega zdravja. Na tem področju se
ReNPSV22–30 vsebinsko navezuje na Resolucijo o nacionalnem programu duševnega
zdravja 2018–2028 (v nadaljnjem besedilu: ReNPDZ18−28), ki od leta 2018
celostno in celovito naslavlja duševno zdravje prebivalcev Slovenije, med
drugim revščino, socialno izključenost in neenakost v družbi, ki dokazano
povečujejo različna tveganja, ne zgolj slabo duševno zdravje. Dobro duševno
zdravje je namreč temelj človekovega zdravja, posledično pa tudi temelj
socialne in gospodarske stabilnosti, družbene blaginje in kakovosti življenja
ljudi.
K dobremu duševnemu zdravju bistveno prispeva sistematična
skrb, sestavljena in povezana mreža služb, storitev in programov, ki so odziv
na potrebe posameznikov in skupnosti. V ta namen potrebujemo dobro medresorno
mrežo služb, storitev in programov, v katero spadajo občine, službe na vseh
ravneh zdravstvenega in socialnega varstva, zaposlovanja, službe na vseh ravneh
vzgoje in izobraževanja, kulture, neformalne in uporabniške organizacije,
društva, uporabniki in svojci. Nujno je zagotoviti skupno načrtovanje ukrepov
na lokalni in regionalni ravni, zato je pomembno sodelovanje predstavnikov
služb na področju socialnega varstva z drugimi deležniki, zlasti pa s
predstavniki zdravstvenega varstva. Eden izmed ključnih izzivov današnjega časa
je organizacija služb za duševno zdravje za ljudi vseh starosti, čim bližje
ljudem in prilagojeno njihovim potrebam, kar vključuje promocijske, preventivne
in kurativne programe ter rehabilitacijo.
ReNPSV22−30 bo z doseganjem svojih ciljev in izvajanjem
svojih ključnih aktivnosti prispevala tudi k realizaciji ključnih ciljev ReNPDZ
2018−2028, zlasti k ustreznejši organiziranosti služb in storitev na področju
duševnega zdravja. Prav tako bo prispevala k zagotavljanju dostopnosti celostne
in kakovostne obravnave na področju duševnega zdravja v skupnosti, h krepitvi
znanja, kompetenc in z dokazi podprtih intervencij. Izmenjava dobrih praks na
področju duševnega zdravja, nadgradnja socialnovarstvenih programov in
programov v podporo družini z vsebinami za obravnavo oseb s pridruženimi
motnjami v duševnem zdravju, povezovanje s programi zdravstvenega varstva,
zagotavljanje dostopnosti celostne in kakovostne obravnave na področju
duševnega zdravja v skupnosti, medresorsko povezovanje7, vse to so
skupne točke in cilji obeh resolucij.
Na socialni položaj ranljivih skupin pomembno vplivajo tudi
ukrepi na stanovanjskem področju, ki jih opredeljuje Resolucija o nacionalnem
stanovanjskem programu 2015–2025 (v nadaljnjem besedilu: ReNSP15–25). Ukrepi
ReNSP15–25 za izboljšanje kakovosti bivanja starejše populacije v skupnosti
vključujejo financiranje izgradnje novih stanovanjskih enot za starejše in
zagotavljanje boljše dostopnosti do stanovanj v večstanovanjskih zgradbah.
Pomembni so ukrepi za reševanje energetske revščine in drugo.
ReNPSV22−30 bo prispevala tudi k uresničevanju Akcijskega
programa za invalide 2022–2030, saj so ti pogosto izpostavljeni večjemu
tveganju revščine in socialni izključenosti kakor drugi ljudje, kar se je že
pokazalo v letih globalne finančno-gospodarske in javnodolžniške krize na
evrskem območju. Ponovno se izraža v sedanjem času pandemije COVID-19, kjer je
že vidno povečanje revščine med invalidi in višja stopnja nasilja, zanemarjanja
in zlorab. Poleg tega pa ReNPSV22–30 vključuje tudi ukrepe (storitve,
programe), ki so namenjeni populaciji invalidov.
ReNPSV22–30 je skladna tudi s cilji Resolucije o družinski
politiki Vsem družinam prijazna družba 2018–2028 in Programa za otroke
2020–2025, ki poudarjajo enake možnosti za vse otroke, vključujejo pravico do
vzgoje in izobraževanja ter kulture, do življenja brez nasilja za vse otroke
vključno s preprečevanjem medvrstniškega nasilja, preprečevanje diskriminacije,
otrokove pravice in varnosti v digitalnem okolju, otroku prijazno pravosodje,
sodelovanje otrok v postopkih, ki se nanašajo nanje, zagovorništvo in podobno.
Dolgotrajna socialna izključenost in revščina družin lahko
pustita trajne posledice in se medgeneracijsko prenašata. Zato ReNPSV22–30 za
cilj vnovič postavlja izboljšanje kakovosti življenja posameznikov in družin
ter povečanje družbene povezanosti (kohezije) in socialne vključenosti vseh
skupin prebivalstva.
3. CILJI ReNPSV22−30 IN KLJUČNE AKTIVNOSTI ZA DOSEGANJE
CILJEV
3.1 Ključni cilji ReNPSV22−30 in aktivnosti za dosego ciljev
Podobno kot v predhodni resoluciji ostaja tudi v ReNPSV22−30
splošni, horizontalni cilj, ki ga resolucija zasleduje, izboljšanje kakovosti
življenja posameznikov in družin ter krepitev družbene povezanosti (kohezije),
medsebojne solidarnosti in socialne vključenosti vseh skupin prebivalstva.
K temu splošnemu cilju težijo politike socialnega varstva,
hkrati pa je za njegovo doseganje zelo pomembno usklajevanje in povezovanje vseh
politik, ki posredno ali neposredno vplivajo na socialni položaj ljudi.
Poleg splošnega so določeni trije ključni cilji ReNPSV22–30,
ki se neposredno nanašajo na razvoj sistema socialnega varstva:
1.     
zmanjševanje tveganja revščine in povečevanje socialne vključenosti;
2.     
izboljšanje razpoložljivosti in pestrosti ter zagotavljanje dostopnosti
in dosegljivosti storitev in programov;
3.     
vzpostavljanje pogojev za delovanje izvajalskih organizacij ter krepitev
kakovosti in razvoja na področju socialnega varstva.
Za uspešno uresničevanje ciljev je nujno doseči njihovo
usklajenost na nacionalni ravni in na lokalnih ravneh.
Ključna področja, na katerih bodo v obdobju izvajanja
ReNPSV22−30 potekale aktivnosti za dosego treh ključnih ciljev, so (po
posameznih ciljih) navedena v nadaljevanju.
Cilj 1: Zmanjševanje tveganja revščine in povečevanje socialne
vključenosti:
Država zmanjšuje tveganje revščine in njen medgeneracijski
prenos ter povečuje socialno vključenost. V ta namen zagotavlja:
-       
ustrezno dohodkovno podporo;
-       
opolnomočenje in vključevanje ranljivih skupin v družbo;
-       
aktivnosti za povezovanje neaktivnih posameznikov s trgom dela;
-       
izboljšanje zaposljivosti brezposelnih oseb prek izvajanja aktivne
politike zaposlovanja;
-       
izboljšanje zaposljivosti in možnosti posameznikov na trgu dela prek
vseživljenjskega učenja, vključno z usposabljanjem in izpopolnjevanjem.
Država storitve, programe in ukrepe ter njihovo izvajanje
posodablja in prilagaja glede na potrebe uporabnikov.
Ukrepi za zmanjševanje tveganja revščine in povečevanje
socialne vključenosti so po posameznih področjih naslednji:
1.     
Posodobitev in povečanje odzivnosti sistema socialnega varstva
- 
prenova predpisov, ki urejajo področje socialnega varstva;
- 
poenostavitev socialne zakonodaje glede pridobivanja prejemkov iz
naslova javnih sredstev;
- 
spremljanje ustreznosti višine socialnih transferjev in zagotavljanje,
da jih prejmejo vsi, ki so do njih upravičeni (t. i. pokritost);
- 
razvoj in nadgradnja prejemkov, socialnovarstvenih storitev in programov
s poudarkom na krepitvi storitev v skupnosti glede na spremenjene, poglobljene
in vse bolj kompleksne potrebe posameznikov in družin;
- 
preprečevanje stigmatizacije in zagotavljanje dostojnega preživetja
prejemnikom prejemkov in uporabnikom različnih socialnovarstvenih storitev in
programov ter osebam, ki se začasno znajdejo ali živijo v okoliščinah, zaradi
katerih so še posebej ranljivi;
- 
zagotavljanje ustreznega sistema minimalnega dohodka za zagotovitev
sredstev za preživetje (denarna socialna pomoč) in povezanosti minimalnega
dohodka s socialnimi storitvami in z ukrepi aktivne politike zaposlovanja;
- 
spodbude za aktivnost v obliki upoštevanja manjšega dela prejetega
dohodka pri ugotavljanju materialnega položaja za namen dodeljevanja denarne
socialne pomoči;
- 
zagotavljanje enakih spodbud za zaposlovanje obeh partnerjev;
- 
spremljanje in naslavljanje pasivnosti in pasti nizkih plač glede na
sistem davkov in prejemkov, zlasti za gospodinjstva z nizkimi dohodki, ki imajo
otroke;
- 
ukrepi za preprečevanje neupravičeno pridobljenih socialnih transferjev
in izvajanje nadzora nad namensko porabo sredstev iz proračuna;
- 
zagotavljanje pogojev za vzpostavitev ustreznih razmer za bivanje in
dostopnosti stanovanj za ranljive skupine (zagotavljanje ustreznih bivalnih
enot in namestitve v sodelovanju z drugimi resorji in lokalnimi skupnostmi);
- 
zagotavljanje hrane in osnovne materialne pomoči najbolj ogroženim in
krepitev spremljevalnih ukrepov, s katerimi se naslavlja stiska posameznika
oziroma družine;
- 
finančno opismenjevanje prezadolženih posameznikov ali družin;
- 
spodbujanje sistemskih ukrepov na področju razvoja obveznih socialnih
zavarovanj, davčne politike, zaposlovanja in dela, štipendijske politike,
stanovanjske politike, družinske politike, zdravstva, vzgoje in izobraževanja
in na drugih področjih, ki vplivajo na socialni položaj prebivalcev;
- 
usklajevanje politik in ukrepov na različnih področjih, ki vplivajo na
socialni položaj posameznika in njegove družine (usklajeno reševanje
večdimenzionalnih problemov revščine in socialne izključenosti) ter usklajevanje
politik in ukrepov, ki izhajajo iz različnih strateških dokumentov in se
nanašajo na področje socialnega varstva;
- 
internacionalizacija področja socialnega varstva z namenom odzivanja na
globalne spremembe in mednarodno povezovanje (mednarodni projekti, mednarodna
združenja in organizacije).
2.     
Ukrepi za preprečevanje tveganja revščine in socialne izključenosti
otrok in mladih
- 
zagotavljanje učinkovitega in brezplačnega dostopa do predšolske vzgoje
in varstva, izobraževanja (vključno s šolskimi dejavnostmi), kulture, zdravega
obroka vsak šolski dan in zdravstvenega varstva;
- 
preprečevanje zgodnje opustitve izobraževanja;
- 
opredelitev skupin pomoči potrebnih otrok in ukrepov zanje;
- 
spremljanje položaja različnih tipov družin in oblikovanje ukrepov za
družine, ki se začasno znajdejo ali živijo v okoliščinah, zaradi katerih so še
posebej ranljive;
- 
spodbujanje zgodnjega prihoda mladih na trg dela po zaključku
izobraževanja in zmanjševanje števila mladih, ki niso vključeni ne v zaposlitev
ne v izobraževanje ali usposabljanje (tj. kazalnik NEET).
3.     
Ukrepi za preprečevanje tveganja revščine in socialne izključenosti
starejših
- 
aktivnosti informiranja in ozaveščanja o pravicah starejših;
- 
podpora in spremljanje starejših, ki so socialno izključeni, ob
upoštevanju položaja in specifičnih potreb najbolj ranljivih skupin, zlasti
starejših žensk;
- 
izvajanje preventivnih programov (medsektorsko povezovanje) za
preprečevanje socialne izključenosti starejših.
4.     
Ukrepi za zmanjševanje tveganja brezposelnosti in ohranjanje
povezanosti težje zaposljivih posameznikov s trgom dela
- 
zmanjšanje tveganja brezposelnosti prek izobraževanja in usposabljanja
odraslih;
- 
zagotavljanje usklajenega in usmerjenega dela resorjev in institucij na
trgu dela ter institucij socialnega varstva in zdravstvenega varstva za
učinkovito naslavljanje potreb težje zaposljivih oseb, vključno s poglobljeno
podporo pred vstopom na trg dela in po njem;
- 
spremljanje in blaženje večletnih posledic krize COVID-19 na trgu dela s
ciljem omejevanja in preprečevanja neaktivnosti in dolgotrajne brezposelnosti
delovno sposobnega prebivalstva;
- 
intenzivnejša, celostna podpora in pomoč dolgotrajnim prejemnikom
denarne socialne pomoči;
- 
izvajanje programov socialne aktivacije, ki omogočajo individualno
podporo pri razreševanju problematike, zaradi katere je posameznik dalj časa
izključen s trga dela.
Cilj 2: Izboljšanje razpoložljivosti in pestrosti ter
zagotavljanje dostopnosti in dosegljivosti storitev in programov:
1.     
zagotavljanje mrež raznolikih storitev in programov, ki so povezani, komplementarni
in delujejo skladno z načeli in vodili te resolucije (so dostopni enakomerno po
vsej Sloveniji pod enakimi finančnimi in strokovnimi pogoji, razpoložljivi,
dosegljivi vključno z možnostmi uporabe sodobne informacijsko-komunikacijske
tehnologije; so usmerjeni predvsem v skupnostne oblike dela);
2.     
spodbujanje in razvoj ter uvajanje inovativnih pristopov na področju
javnih, razvojnih, eksperimentalnih in dopolnilnih programov socialnega
varstva, prednostno zasnovanih na konkretnih potrebah uporabnikov (denimo
bivalne enote, krizne nastanitve, delo z uporabniki s kompleksnimi stiskami in
pridruženimi težavami v duševnem zdravju, podpora osebam z demenco, njihovim
družinskim članom in oskrbovalcem);
3.     
vzpostavitev celostnih in kakovostnih storitev za posameznega
uporabnika;
4.     
umeščanje javnih socialnovarstvenih programov v javno mrežo kot oblika
skupnostnih storitev oziroma skupnostne podpore;
5.     
zagotavljanje sodelovanja države, lokalnih skupnosti, uporabnikov in
izvajalcev pri definiranju mreže javnih storitev in programov v lokalni
skupnosti;
6.     
sodelovanje pri uvedbi enotnega sistema dolgotrajne oskrbe s povezanimi
zdravstvenimi in socialnimi storitvami za vse, ki potrebujejo dolgotrajno
oskrbo; ob tem razvoj dodatnega sistema socialne oskrbe za osebe, ki ne bodo
dosegale vstopnega praga za pridobitev pravic iz dolgotrajne oskrbe;
7.     
izboljšanje informiranja in ozaveščanja potencialnih uporabnikov o
možnostih za vključitev v storitve in programe;
8.     
zagotavljanje pluralnosti in pestrosti izvajalcev storitev in programov
ter poudarek na spodbujanju vključevanja prostovoljcev.
Cilj 3: Vzpostavljanje pogojev za delovanje izvajalskih
organizacij ter krepitev kakovosti in razvoja na področju socialnega varstva:
1.     
razvoj primerljivih orodij in poenotene metodologije za merjenje
kakovosti, utemeljene z vidika uporabnika;
2.     
zagotavljanje pogojev za kontinuirano spremljanje učinkovitosti,
kakovosti dela in rezultatov ter izvajanje evalvacij storitev in programov;
priprava modela za ocenjevanje in merjenje učinkov storitev in programov
socialnega varstva;
3.     
spodbujanje integriranih in inovativnih storitev s ključno vlogo centra
za socialno delo (v nadaljnjem besedilu: CSD) kot povezovalne točke med
različnimi izvajalci, skupnostmi in MDDSZ ter izboljšanje medresorskega
sodelovanja in spodbujanje multidisciplinarnosti v storitvah in programih;
4.     
nadgradnja obstoječih informacijskih sistemov v enoten informacijski
sistem, ki bo omogočal poenoten način vodenja evidenc storitev, javnih
pooblastil in drugih nalog po zakonu za posameznega uporabnika (bolj preprost
vnos, večja preglednost, več možnosti za analize in podporo razvoju storitev in
programov);
5.     
vzpostavitev sistema ocenjevanja potreb uporabnikov na področju
socialnega varstva;
6.     
spodbujanje aktivnega delovanja uporabniških svetov v izvajalskih
organizacijah in drugih oblik soodločanja uporabnikov v izvajalskih
organizacijah;
7.     
zagotavljanje standardov in normativov glede na potrebe ljudi in
skupnosti;
8.     
razvoj in krepitev kadrov na področju socialnega varstva, modernizacija
sistema kariernega napredovanja;
9.     
poenotenje in razbremenitev dela izvajalcev socialnega varstva s ciljem
zagotovitve kakovostnejšega dela z ljudmi;
10.  
zagotavljanje kontinuiranega izobraževanja, usposabljanja, supervizije
in krepitve moči vseh strokovnih delavcev in sodelavcev, ki delujejo na
področju socialnega varstva, z namenom poenotenja in izboljšanja kakovosti
delovanja v praksi ter poenotenja pomoči in podpore uporabnikov; krepitev
prostovoljstva in skrb za spremljanje prostovoljskih aktivnosti;
11.  
zagotavljanje stabilnosti financiranja in prostorskih pogojev za
izvajanje dejavnosti izvajalcev;
12.  
spodbujanje uporabe novih tehnologij (IKT) kot podpore za izvajanje
storitev in za nove storitve (na primer videosvetovanje, storitve na daljavo);
3.2 Ključni kazalniki in njihove ciljne vrednosti do leta
2030
Za spremljanje uresničevanja in oceno doseganja vsakega od
treh ključnih ciljev sta določena po en kazalnik in njegova ciljna vrednost do
leta 2030. Kazalniki in njihove ciljne vrednosti do leta 2030 so naslednji:
1. Število oseb, ki živijo v tveganju socialne
izključenosti.
Kazalnik je sestavljen iz treh podkazalnikov in vključuje
osebe, ki so pod nacionalno mejo tveganja revščine (tj. tvegajo relativno
revščino) oziroma so resno materialno prikrajšane oziroma živijo v
gospodinjstvu z zelo nizko delovno intenzivnostjo.
V Sloveniji na vrednost kazalnika število oseb, ki tvegajo
socialno izključenost, najbolj vpliva število oseb, ki tvegajo relativno
revščino. V letu 2020 je 60 % oseb, ki so tvegali socialno izključenost,
tvegalo relativno revščino, niso pa bili hkrati materialno prikrajšani in živeli
v gospodinjstvu z nizko delovno intenzivnostjo.
V primerjavi z letom 2008 se v letu 2020 med tremi
podkazalniki ni zmanjšala le vrednost podkazalnika število oseb, ki živijo pod
pragom tveganja revščine. Na ta podkazalnik vpliva predvsem število
brezposelnih oseb, stopnja intenzivnosti dela, raven razpoložljivega dohodka,
nizka stopnja delovne aktivnosti starih 55 let in več, nizka izobrazba
starejših delavcev in demografske spremembe, ki se odražajo v številu
upokojencev in višini njihovega dohodka.
Naloga zniževanja vrednosti kazalnika v obdobju do leta 2030
bo zahtevna predvsem glede na pričakovane demografske spremembe. Ukrepi v
okviru cilja 1 bodo predvsem vplivali na vključevanje v družbo in na trg dela,
ne bodo pa mogli v celoti nevtralizirati posledic demografskih sprememb na
vrednost kazalnika. Ker dohodkovna podpora zgolj začasno blaži materialno
ogroženost, bi k zniževanju vrednosti kazalnika pomembneje pripomogla
implementacija sistemskih ukrepov socialne zaščite države predvsem na področju
trga dela in pokojninskega sistema s poudarkom na povečanju stopnje delovne
aktivnosti starejših v starosti od 55 do 64 let. Zaradi navedenih izzivov je
cilj do leta 2030 zmanjšanje števila oseb, ki tvegajo socialno izključenost, za
9.000 oseb, od tega 3.000 otrok.
2. Sprememba razmerja med uporabniki skupnostnih
oblik socialnega varstva in uporabniki institucionalnih oblik socialnega
varstva oziroma
povečanje deleža uporabnikov skupnostnih oblik in zmanjšanje deleža uporabnikov
institucionalnih oblik socialnega varstva.
Pri izračunu razmerja med uporabniki skupnostnih in
uporabniki institucionalnih storitev upoštevamo socialnovarstvene storitve
(razen storitev, ki jih izvaja CSD), od programov socialnega varstva pa le
tiste, ki so neposredno namenjeni preprečevanju institucionalizacije. Glede na
ta kriterij pri izračunu razmerja od programov upoštevamo le stanovanjske
skupine in dnevne centre za osebe s težavami v duševnem zdravju. K skupnostnim
oblikam socialnega varstva štejemo: uporabnike pomoči na domu, uporabnike
storitve vodenje, varstvo in zaposlitev pod posebnimi pogoji, ki živijo doma, s
starši, sorodniki, v drugi družini ipd. ali pa v drugih skupnostnih oblikah
bivanja (stanovanjske skupine in bivalne enote), družinske pomočnike,
uporabnike stanovanjskih skupin posebnih socialnovarstvenih zavodov, uporabnike
dnevnega varstva v domovih za stare, otroke in mladostnike z motnjami v
duševnem in telesnem razvoju, ki so uporabniki dnevnega varstva, uporabnike
oskrbovanih stanovanj ter uporabnike stanovanjskih skupin in dnevnih centrov za
osebe s težavami v duševnem zdravju. Ne štejemo pa med skupnostne oblike osebne
asistence, ne glede na to, da omogoča uporabnikom življenje v domačem okolju
zunaj institucije, ker se izvaja na podlagi zakonodaje na področju invalidskega
varstva. Kot uporabniki institucionalnih oblik socialnega varstva so
upoštevani: vključeni v institucionalno varstvo v domovih za starejše,
kombiniranih in posebnih socialnovarstvenih zavodih, otroci in mladostniki z
motnjami v duševnem in telesnem razvoju, ki so uporabniki 24-urnega
institucionalnega varstva, uporabniki, ki bivajo v zavodu v okviru
varstveno-delovnih centrov ali pa so uporabniki storitve vodenje, varstvo in
zaposlitev pod posebnimi pogoji in bivajo v domu za starejše ali posebnem socialnovarstvenem
zavodu. Razmerje med uporabniki skupnostnih in institucionalnih oblik, ki
upošteva zgoraj navedene oblike socialnega varstva, je v letu 2020
znašalo 1 : 1,178. Do leta 2030 želimo okrepiti
skupnostne oblike socialnega varstva v skladu z usmeritvami
deinstitucionalizacije in dolgotrajne oskrbe ter povečati število njihovih
uporabnikov. Kapacitete institucionalnega varstva bodo prilagojene številu oseb
v ciljnih populacijah, ki zares potrebujejo institucionalno varstvo, in
njihovim potrebam, ne bodo pa bistveno dodatno širjene. Tako bomo tudi s
sredstvi iz Načrta za okrevanje in odpornost v sklopu dolgotrajne oskrbe
zagotovili manjše bivalne enote z največ 24 uporabniki, ki so lahko
vzpostavljene tudi v obliki manjših grozdov na določeni lokaciji. Ciljno
razmerje med uporabniki skupnostnih oblik socialnega varstva in uporabniki
institucionalnih oblik socialnega varstva do leta 2030 je približno 1 : 1, kar
pomeni, da bi (bomo) povprečno imeli na enega uporabnika skupnostnih oblik
enega uporabnika institucionalnih oblik socialnega varstva.
3. Spremljanje kakovosti v izvajalskih organizacijah
(na področju storitev in programov) z uporabo smernic Prostovoljnega evropskega
okvira za razvoj kakovostnih socialnih storitev (EOK), vzpostavljen kontinuiran
sistem evalviranja ter uporaba kazalnikov spremljanja kakovosti in evalviranja
pri ocenjevanju uspešnosti izvajalcev.
Vzpostavljeni pogoji za delovanje izvajalskih organizacij in
krepitev kakovosti ter razvoja na področju socialnega varstva pomenijo ustrezno
prenovljene standarde in normative, ki bodo podpirali razvoj storitev ter do
leta 2030 tudi njihovo doseganje, predvsem na kadrovskem področju. Po zadnjih
razpoložljivih podatkih (leto 2020) uporablja enega od certificiranih sistemov
upravljanja kakovosti približno 18 % izvajalcev socialnovarstvenih
storitev in približno 8 % izvajalcev socialnovarstvenih programov.9 Cilj
do leta 2030 je, da se delež izvajalcev, ki uporablja enega od certificiranih
sistemov upravljanja, poveča z 18 % na 30 %, drugi izvajalci
socialnovarstvenih storitev in javnih verificiranih socialnovarstvenih
programov, ki ne bodo uporabljali certificiranega sistema kakovosti, storitev
in programov, pa bodo spremljali kakovost svojega dela na podlagi smernic
Prostovoljnega evropskega okvira za razvoj kakovostnih socialnih storitev.
4. RAZVOJ STORITEV IN PROGRAMOV NA PODROČJU SOCIALNEGA
VARSTVA
Socialnovarstvene storitve in programi so tesno povezani z
uresničevanjem ciljev socialnega varstva v obdobju do leta 2030. Jasna
opredelitev storitev in programov, predvsem pa umeščenost posameznih storitev
in programov v koherentno socialnovarstveno politiko, je pogoj za sledenje
zadanim ciljem.
Cilji socialnovarstvene politike se uresničujejo s
storitvami, ki se izvajajo kot javna služba, z javnimi pooblastili in s
programi, ki so financirani iz javnih sredstev.
Izvajalci socialnovarstvenih storitev in programov so poleg
CSD drugi javni zavodi, koncesionarji in nevladne organizacije, ki pri
izvajanju storitev in programov sledijo strokovnim smernicam in konceptom
socialnega dela ter jih v primerih, ko je potrebno meddisciplinarno
sodelovanje, dopolnjujejo s smernicami in koncepti drugih relevantnih strok.
4.1 Razvoj storitev na področju socialnega varstva v
obdobju 2022–2030
Storitve na področju socialnega varstva, s katerimi se
uresničujejo ključni cilji ReNPSV do leta 2030, so:
A. Storitve informiranja, svetovanja in podpore, ki jih
izvaja CSD kot javno službo
Storitve informiranja, svetovanja in podpore trenutno v
okviru svojih nalog izvaja predvsem CSD. Ti imajo tudi osrednjo povezovalno,
informativno in koordinacijsko vlogo pri uresničevanju socialnovarstvene
politike. V obdobju do leta 2030 bomo poskušali zagotavljati takšno mrežo
storitev informiranja, svetovanja in podpore, ki bo učinkovito in uspešno
naslavljala različne socialne izzive ter bo dosegla čim večji obseg ljudi, ki
te storitve potrebujejo.
B. Storitve za ohranjanje samostojnega, neodvisnega
življenja doma in aktivno vključevanje v skupnost (skupnostne oblike storitev)
Skupnostne oblike storitev so vse tiste storitve, ki
podaljšujejo bivanje v domačem okolju in preprečujejo socialno izključenost. Te
storitve izvajajo tako CSD kot tudi varstveno-delovni centri, domovi za
starejše, posebni socialnovarstveni zavodi, zavodi za oskrbo na domu in
zasebniki koncesionarji. Ker storitve za ohranjanje samostojnega, neodvisnega
življenja doma in aktivno vključevanje v skupnost še niso dovolj razvite, se
bodo obstoječe storitve na tem področju do leta 2030 pospešeno razvijale in
dopolnjevale z novimi oblikami (še posebej za skupine, za katere do zdaj niso
bile razvite ustrezne storitve skupnostne podpore, in na področjih, kjer je
potrebna nadgradnja obstoječih storitev).
Skupnostne storitve je treba nasloviti v neposredni
povezanosti s skupnostnim pristopom, v katerem sodelujejo različni deležniki v
lokalnem okolju s področja socialnega in zdravstvenega varstva, s področja
vzgoje in izobraževanja ter kulture. Pri tem sodelujejo tako predstavniki
vladnih in nevladnih organizacij kakor posamezniki, predstavniki uporabnikov in
svojcev. Skupnostne oblike storitev se lahko izvajajo hkrati z namestitvijo do
vključno 24 oseb (stanovanjske skupine, bivalne enote, stanovanja s podporo in
podobno).
C. Storitve nastanitve z oskrbo (institucionalne oblike
storitve)
Storitve nastanitve z oskrbo zagotavljajo posamezniku poleg
drugih socialnovarstvenih storitev tudi bivanje oziroma nastanitev. Izvajajo
jih domovi za starejše, posebni socialnovarstveni zavodi, varstveno-delovni
centri, zavodi za usposabljanje in zasebniki s koncesijo.
V institucionalne oblike varstva štejemo storitve namestitve
z oskrbo, ki vključujejo več kot 24 oseb. V prihodnje si bomo pri teh storitvah
prizadevali za modernizacijo, predvsem z izvajanjem storitev v manjših enotah
po sodobnih konceptih socialnega dela in drugih strok. Del institucionalnih
kapacitet (predvsem za osebe s posebnimi potrebami) bo do leta 2030 prešlo v
skupnostne oblike (opredeljene pod točko B).
V nadaljevanju so opisane storitve vseh treh skupin
(storitve, ki jih izvajajo CSD, skupnostne in institucionalne storitve) in
njihov načrtovan razvoj do leta 2030. Z vzpostavitvijo zavarovanja za
dolgotrajno oskrbo bodo pri nekaterih skupnostnih in institucionalnih storitvah
nastale spremembe, vendar bodo te v vsakem primeru vpeljane postopno in ne bodo
imele takojšnjih neposrednih posledic na zadovoljevanje potreb uporabnikov.
Nadaljnji razvoj posameznih socialnovarstvenih storitev, na katere bo
zavarovanje za dolgotrajno zavarovanje vplivalo, bo opredeljen v izvedbenih
načrtih tega nacionalnega programa.
Poleg storitev, ki so del javne mreže socialnega varstva in
so financirane iz državnega proračuna, bodo v obdobju trajanja ReNPSV22−30
potekali pilotni projekti na področju deinstitucionalizacije za odrasle osebe,
ki bodo financirani iz evropskih sredstev (OP). S pilotnimi projekti se
testirajo rešitve na področju preseljevanja odraslih oseb iz institucij v
skupnost (v majhne nastanitvene enote v skupnosti ali domov) ter razvijajo
skupnostne storitve za ponujanje podpore, ki bodo ustrezno odgovarjale na
potrebe oseb, ki bodo iz institucije prešle v skupnostne nastanitve.
4.1.1 Storitve koordiniranja, svetovanja in informiranja
ter druge storitve, ki jih izvaja CSD kot javno službo
Za odpravljanje različnih socialnih stisk in težav,
zmanjševanje tveganja revščine ter za povečevanje socialne vključenosti
socialno ogroženih ljudi CSD-ji izvajajo socialnovarstvene storitve, javna
pooblastila in druge naloge po zakonu. CSD-ji so osrednja institucija, na
katero se lahko državljani obrnejo za razrešitev težav na področju socialnega
varstva.
Pri socialnovarstvenih storitvah, ki jih izvajajo CSD, bo
večji poudarek na povezovanju z drugimi institucijami in organizacijami, ki
ponujajo podporo in pomoč v smeri zagotavljanja bolj celovite pomoči (npr. tudi
zdravstvene in izobraževalne ustanove). Razvijali se bodo novi programi za delo
z družinami, programi psihosocialne pomoči, programi finančnega opismenjevanja,
pomoči pri problematiki zasvojenosti in drugi programi.
Med razglašeno epidemijo COVID-19 in po njej se je pokazalo,
da so mnogi posamezniki in družine v vedno večji stiski, tudi zaradi zaprtosti
družbe med epidemijo. Terensko delo omogoča hitro zaznavo in odziv na stiske
ter omogoča učinkovito napotitev uporabnikov v procese pomoči. Za obiske, ki se
izvajajo v domačem okolju družine, ki bi bili brezplačni in bi vključevali
različno laično in strokovno pomoč, odvisno od potreb, bo okrepljeno in
nadgrajeno izvajanje socialnovarstvenih storitev, kot so prva socialna pomoč,
osebna pomoč in pomoč družini za dom. Storitve se bodo nadgradile in povezale z
rednim terenskim delom, tudi z mobilno službo, ki bo združevala različne
strokovnjake.
Socialnovarstvena storitev preventive bo podrobneje
opredeljena s standardi in normativi, prav tako bo zagotovljeno financiranje te
storitve.
Več pozornosti bo med izvajanjem ReNPSV22−30 posvečene
dolgotrajnim prejemnikom denarne socialne pomoči (v nadaljnjem besedilu: DSP),
težje zaposljivim dolgotrajno brezposelnim osebam in osebam z različnimi
kompleksnimi težavami in ranljivostmi, ki jih ogroža socialna izključenost. V
letu 2022 se končuje pilotni projekt izvajanja socialne aktivacije, ki bo v
prihodnje umeščena v sistem socialnega varstva (v storitve, ki jih izvaja CSD).
V okviru socialne aktivacije se bodo tudi v obdobju do leta 2030 izvajale
aktivnosti za podporo in pomoč posameznikom pri razreševanju njihovih
kompleksnih težav in ranljivosti, pri graditvi moči in izboljšanju njihovega
sodelovanja v družbi, hkrati pa tudi za krepitev njihovih delovnih spretnosti
in kompetenc za delo, s čimer se povečuje njihova zaposljivost oziroma se
približujejo trgu dela.
A.1 Prva socialna pomoč
Opis storitve in ciljne skupine: Prva socialna pomoč
(v nadaljnjem besedilu: PSP) obsega pomoč pri prepoznavanju in opredelitvi
socialne stiske in težave, oceno možnih rešitev ter seznanitev upravičenca o
vseh možnih oblikah socialnovarstvenih storitev in dajatev, ki jih lahko
uveljavi. Upravičenca se seznani tudi z obveznostmi, ki so povezane z oblikami
storitev in dajatev, ter z informacijami o programih in drugih oblikah pomoči.
V okviru PSP se upravičencu zagotovi tudi informacija o izvajalcih, ki ponujajo
prej omenjene oblike pomoči. Nadgradnja PSP bo po potrebi vključevala tudi
terensko delo in intenzivno povezovanje z različnimi organizacijami v lokalnem
okolju. Za strokovne sodelavce, ki izvajajo storitev, bo treba zagotoviti
kontinuirano usposabljanje o oblikah pomoči, ki so na voljo, da bodo uporabnike
vedno ustrezno usmerili v zanje najboljše rešitve.
Do storitve je upravičen vsakdo, ki se znajde v socialni
stiski oziroma težavi.
Izhodiščno stanje:
a.     
Izvajanje storitve PSP je po veljavni ureditvi urejeno po merilu 1
strokovni delavec na 25.000 prebivalcev. Zaradi povečanih in kompleksnih potreb
uporabnikov je treba storitev okrepiti.
b.     
Ključni izzivi: posodobiti PSP kot vstopno točko v pomoč in podporo,
izboljšati prepoznavnost kompleksnosti problematik.
Cilj do leta 2030: en strokovni delavec na 15.000
prebivalcev. Krepitev in usposabljanje strokovnih delavcev za te naloge in
izvedba novih zaposlitev.
A.2 Specialistična prva
socialna pomoč (v okviru kriznih centrov)
Opis storitve in ciljne skupine: Specialistična
prva socialna pomoč se izvaja pretežno kot storitev krizne namestitve v okviru
kriznih centrov. Krizna namestitev je namestitev posameznika, ki nujno
potrebuje takojšnjo pomoč zaradi nasilja v družini ali zaradi drugih okoliščin,
ki povzročajo neposredno ogroženost in stisko osebe. Krizna namestitev je
kratkotrajna in se izvaja v kriznem centru, ki izvaja storitev prve socialne
pomoči, osebne pomoči, ponuja sprejem in oskrbo uporabnikov, ponuja zatočišče,
pripravi ukrepe za vrnitev v domače okolje ali drugo obliko, ki nadomešča
domače okolje in sodeluje s CSD, vzgojno-izobraževalnimi zavodi in javnimi
zavodi s področja zdravstva, policijo ter drugimi državnimi organi in
organizacijami, ki so pristojne za obravnavo otrok in mladostnikov. V to
storitev je treba vključiti tudi interventno službo z namenom pridobitve
dodatnih informacij, znanj in možnosti za urejanje namestitev uporabnikov v okviru
intervencij.
Do storitve je upravičen vsakdo, ki nujno potrebuje takojšnjo
pomoč zaradi nasilja v družini ali zaradi drugih okoliščin, ki povzročajo
neposredno ogroženost in stisko osebe.
Izhodiščno stanje:
a.     
Podatki: 9 kriznih centrov za otroke in mladostnike, 1 krizni center za
otroke (do 6. leta starosti) in 2 krizna centra za odrasle žrtve nasilja v
družini.
b.     
Ključni izzivi: v družbi se kaže (še posebej se je to pokazalo med
epidemijo COVID-19) povečanje pojavnosti nasilja v družinah, zato je treba zagotavljati
dovolj mest za možnost takojšnjega umika odraslim žrtvam, predvsem ženskim
žrtvam skupaj z mladoletnimi otroki, iz ogrožajočega okolja zaradi nasilja v
družini. Večjo možnost umika je treba zagotoviti tudi drugim ranljivim
skupinam, upoštevajoč njihove specifične potrebe.
Cilj do leta 2030: krepiti mrežo kriznih centrov za
otroke in mladostnike (predvsem za otroke do 6. leta starosti) ter za odrasle
žrtve nasilja s posebnim poudarkom na ugotavljanju potreb posameznih ranljivih
skupin (npr. starejši, invalidi). Krepitev in usposabljanje strokovnih delavcev
za te naloge in izvedba novih zaposlitev.
A.3 Osebna pomoč
Opis storitve in ciljne skupine: Osebna pomoč obsega
svetovanje, urejanje in vodenje z namenom, da bi posamezniku omogočili
razvijanje, dopolnjevanje, ohranjanje in izboljšanje socialnih zmožnosti.
Osebna pomoč je namenjena vsakomur, ki se zaradi različnih vzrokov znajde v
stiski ali težavi in lahko ob ustrezni strokovni pomoči normalno živi v svojem
okolju.
-       
Svetovanje je organizirana oblika strokovne pomoči posamezniku v
situacijsko pogojenih socialnih stiskah in težavah, ki jih sam ne zna ali ne
zmore odpraviti, je pa pripravljen spremeniti svoje vedenje, poiskati ustrezne
rešitve in urediti odnose z drugimi osebami v socialnem okolju.
-       
Urejanje je oblika strokovne pomoči posamezniku, ki je zašel v socialne
stiske in težave zaradi osebnostnih ali vedenjskih posebnosti in pri tem ogroža
tudi druge osebe. Za uspešno pomoč je potrebno sodelovanje ključnih dejavnikov
v širšem okolju.
-       
Vodenje je oblika podpore posamezniku, ki je zaradi duševne
prizadetosti, duševne bolezni ali drugih osebnostnih težav začasno ali trajno
nesposoben za samostojno življenje.
Do storitve je upravičen vsakdo, ki se zaradi različnih
vzrokov znajde v socialni stiski oziroma težavi.
Izhodiščno stanje:
a.     
Izvajanje storitve osebna pomoč je po veljavni ureditvi urejeno po
merilu 1 strokovni delavec na 30.000 prebivalcev. Zaradi povečanih in
kompleksnejših potreb uporabnikov je treba storitev okrepiti.
b.     
Ključni izzivi: Krepitev svetovalne vloge CSD in celostne pomoči osebam,
vključevanje zunanjih strokovnjakov in povezovanje z zunanjimi izvajalci
programov, podpora tudi na terenu, upoštevajoč spremenjene potrebe uporabnikov,
ki imajo mnoge kompleksne in prepletene psihosocialne težave. Epidemija je
stanje že tako ranljivih ljudi dodatno poglobila, zato je treba graditi dodatno
odpornost pri ljudeh. Potrebno je zagotavljanje usklajenega in usmerjenega dela
izvajalcev socialnega varstva, zdravstva in zaposlovanja za učinkovito naslavljanje
potreb posameznikov in družin.
Cilj do leta 2030: en strokovni delavec na 25.000
prebivalcev. Krepitev in usposabljanje strokovnih delavcev za te naloge in
izvedba novih zaposlitev.
A.4 Podpora žrtvam kaznivih
dejanj
Opis storitve in ciljne skupine: Podpora žrtvam
kaznivih dejanj obsega strokovno podporo in strokovno svetovanje osebi, ki ji
je bila s kaznivim dejanjem neposredno povzročena kakršnakoli škoda. Storitev
zajema prepoznavanje stiske upravičenca, seznanjanje in usmerjanje v ustrezne
obstoječe oblike pomoči, ki bi pripomogle k izboljšanju njegovega psihološkega,
socialnega in finančnega položaja, nastalega zaradi storjenega kaznivega
dejanja.
Do storitve je lahko upravičen vsakdo, ki se je znašel v
stiski in zatrjuje, da je žrtev kaznivega dejanja, storjenega v Republiki
Sloveniji. Upravičenci so vse osebe, ki jim je bila s kaznivim dejanjem
neposredno povzročena kakršnakoli škoda. Kadar je neposredna posledica
kaznivega dejanja smrt osebe, so upravičenci do podpore tudi njen zakonec
oziroma oseba, s katero je živela v zunajzakonski skupnosti, in drugi bližnji.
Posebna pozornost se namenja najranljivejšim skupinam upravičencev (tj. zlasti
otrokom, invalidom, starejšim, žrtvam spolnega nasilja in žrtvam, za katere
obstaja možnost ponovitve kaznivega dejanja nad njimi). Zagotovili bomo boljše
informiranje o storitvi in opredelili merila, kdaj gre za navedeno storitev,
ter razmerje do drugih nalog po predpisih, ki urejajo preprečevanje nasilja v
družini.
Izhodiščno stanje: 
a.     
Gre za relativno novo socialnovarstveno storitev, ki se po prenosu
določb 8. in 9. člena Direktive o pravicah žrtev (29/2012/EU) v Zakon o
socialnem varstvu izvaja od septembra 2019. Storitev je uporabnikom dostopna na
vseh enotah CSD. Ob začetku izvajanja storitve so bila za ta namen zagotovljena
sredstva za 16 delovnih mest strokovnih delavcev, kar pomeni 1 strokovni
delavec na 130.000 prebivalcev.
b.     
Ključni izzivi: doseči večjo stopnjo prepoznavnosti storitve, krepitev
usposobljenosti strokovnih delavcev ter boljše sodelovanje in povezanost z
drugimi deležniki na tem področju z namenom čim boljše podpore žrtvam kaznivih
dejanj.
Cilj do leta 2030: 0,3 delovnega mesta
strokovnega delavca na enoto CSD oziroma 1 strokovni delavec na 95 000
prebivalcev.
A.5 Pomoč družini za dom
Opis storitve in ciljne skupine: Pomoč družini za
dom obsega strokovno svetovanje in pomoč družini pri urejanju odnosov med
družinskimi člani/članicami, strokovno svetovanje in pomoč pri skrbi za otroke
in usposabljanje družine za opravljanje njene vsakdanje vloge.
Do storitve so upravičeni posamezniki in družine, kadar
socialne stiske in težave izhajajo iz neurejenih odnosov v družini in so
rešljive le s spremembami v družini kot celoti; kadar družina išče strokovno
svetovanje in pomoč pri skrbi za otroke, vendar poznani vzorci vedenja in
znanja družine ne zadoščajo za odpravljanje težav; in kadar socialne stiske
dveh ali več družinskih članov za zagotovitev normalnih pogojev za obstanek in
razvoj družine zahtevajo trajnejšo podporo in vodenje.
Izhodiščno stanje:
a.     
Izvajanje storitve pomoč družini za dom je po veljavni ureditvi urejeno
po merilu en vodja storitve in en soizvajalec na vsakih 10.000 družin.
b.     
Ključni izzivi: krepitev vloge CSD za izvajanje storitve pomoči družini
za dom ter javnih pooblastil in nalog s področja družinske zakonodaje,
povezovanje in vključevanje javnih verificiranih programov, ki izvajajo to
storitev. Izvedba usposabljanj strokovnih delavcev za te naloge in izvedba
novih zaposlitev.
Cilj do leta 2030: 400 strokovnih delavcev,
usposobljenih za izvajanje programov starševskih kompetenc oziroma novih oblik
dela z družinami (180 starševske kompetence oziroma 220 nove oblike dela z
družinami) in 63 na novo zaposlenih strokovnih delavcev za to področje.
V obdobju uresničevanja ReNPSV22−30 bodo storitve, ki jih
izvaja CSD, nadgrajene z elementi socialne aktivacije, ki vključujejo
koordinacijo socialne aktivacije ter podporo za vključitev v programe socialne
aktivacije in spremljanje uporabnikov.
4.1.2 Storitve za samostojno življenje doma in aktivno
vključevanje v skupnost (skupnostne storitve)
Storitve za samostojno življenje doma in aktivno vključevanje
v skupnost so storitve, ki podaljšujejo bivanje v domačem okolju in
preprečujejo socialno izključenost. Izvajajo se kot:
-       
splošne storitve (spremstvo, tehnična podpora, prevoz in pripomočki za
dostop do prostorov in informacij ter za komunikacijo, administrativna podpora
itd.) in
-       
specifične storitve, ki ljudem zagotavljajo podporo za neodvisno
življenje v skupnosti, zaradi katerih lahko osebe izbirajo in odločajo o tem,
kje živijo, s kom živijo, kako si bodo organizirale vsakdanje življenje ipd.
Skupnostne oblike oskrbe so lahko nizke intenzivnosti
(spremstvo oseb z ovirami – senzornimi, gibalnimi, intelektualnimi – socialni
servisi, storitve, ki jih izvajajo CSD-ji in patronažna služba), kamor spadajo
tudi skupnostni programi prav tako nizke intenzivnosti (skupine za samopomoč,
medgeneracijski programi, programi za otroke in mladostnike), vendar imajo
zaradi specifičnih potreb vsaj del dneva zagotovljene določene storitve, lahko
tudi zunaj doma, ali visoke intenzivnosti (oskrba na domu, družinski pomočnik,
koordinirana obravnava, oskrbovana stanovanja). Vse naštete oblike oskrbe
posamezniku omogočajo, da ostane v svojem bivalnem okolju in se še vedno lahko
vključuje v skupnost.
Naštete storitve so namenjene starejšim od 65 let,
invalidom/osebam z ovirami, osebam s težavami v duševnem zdravju, posameznikom
in družinam, ki začasno ne zmorejo samostojnega življenja, posameznikom po
kriznem dogodku, zaradi katerega se ne morejo vrniti v domače okolje,
mladostnikom po končanem rejništvu in po odpustu iz zavodov ter drugim v
posameznih okoljih prepoznanim ranljivim skupinam.
Izvajalci skupnostnih storitev so skupnostne službe, ki
izvajajo oskrbo v skupnosti - javne službe, zasebniki, zasebniki s koncesijo in
nevladne organizacije. Ključno je medresorsko povezovanje vseh deležnikov v
mrežo služb s področja zdravstvenega in socialnega varstva, tako da
zagotavljajo optimalno interdisciplinarno in medresorsko obravnavo v skladu s
potrebami posameznika in skupnosti.
Za doseganje drugega cilja (deinstitucionalizacije) te
resolucije je ključen nadaljnji razvoj vseh storitev in programov, ki so
namenjeni krepitvi posameznika za samostojno življenje in aktivno vključevanje
v skupnost.
B.1 Pomoč družini na domu
(socialna oskrba)
Opis storitve in ciljne skupine: Pomoč družini na
domu vsebuje socialno oskrbo na domu in mobilno pomoč. Socialna oskrba na domu
je namenjena upravičencem, ki imajo zagotovljene bivalne in druge razmere za
življenje doma, zaradi starosti, invalidnosti ali kronične bolezni pa se ne
morejo oskrbovati in negovati sami, njihovi svojci pa take oskrbe in nege ne
zmorejo ali zanju nimajo možnosti. Gre za različne oblike organizirane
praktične pomoči in opravil, s katerimi se osebi vsaj za določen čas nadomesti
potreba po institucionalnem varstvu.
Mobilna pomoč je strokovna pomoč na domu, s katero se osebam
z motnjami v duševnem in telesnem razvoju zagotavlja strokovna obravnava na
domu. Namenjena je predvsem specialno pedagoški, socialni in psihološki
obravnavi ter zaposlitvi.
Do socialne oskrbe na domu so upravičene osebe, ki z občasno
organizirano pomočjo drugega lahko delujejo v znanem bivalnem okolju. To so
osebe, stare nad 65 let, ki zaradi starosti ali pojavov, ki spremljajo starost,
niso sposobne za popolnoma samostojno življenje; osebe s statusom invalida po
Zakonu o socialnem vključevanju invalidov (Uradni list RS, št. 30/18,
196/21 – ZDOsk in 206/21 – ZDUPŠOP), ki po oceni pristojne komisije ne zmorejo
samostojnega življenja; druge invalidne osebe, ki jim je priznana pravica do
tuje pomoči in nege za opravljanje večine življenjskih funkcij; kronično bolni in
osebe z dolgotrajnimi okvarami zdravja; hudo bolni otroci ali otroci s težko
motnjo v telesnem ali težko in najtežjo motnjo v duševnem razvoju, ki niso
vključeni v organizirane oblike varstva.
Upravičenci do mobilne pomoči so otroci, mladostniki in odrasle
osebe z zmerno, težjo ali težko motnjo v duševnem in telesnem razvoju, ki jim
ta oblika storitve nadomešča vodenje, varstvo in zaposlitev pod posebnimi
pogoji ali institucionalno varstvo.
Izhodiščno stanje:
a.     
Zadnji razpoložljivi podatki: Socialna oskrba na domu: na dan
31. decembra 2020: 7.419 uporabnikov starih nad 65 let (kar je 1,7 %
oseb v tej starosti), ki zaradi starosti ali pojavov, ki spremljajo starost,
niso sposobni za popolnoma samostojno življenje; 731 uporabnikov iz ciljne
populacije odraslih invalidnih oseb, kronično bolnih in oseb z dolgotrajnimi
okvarami zdravja ter pet hudo bolnih otrok oziroma mladostnikov (do 18 let).
b.     
Ključni izzivi na področju socialne oskrbe na domu: uvesti bolj
poenoteno ceno za uporabnike na državni ravni; zagotoviti čim večjo časovno
dostopnost storitve (dostopnost vse dni v tednu po celotni državi); na ravni
države vzpostaviti enotni sistem za poročanje podatkov ter pripraviti ustrezno
pravno podlago za to; ozaveščanje potencialnih uporabnikov o storitvi na državni
in lokalni ravni; povečati ugled poklicu socialne oskrbovalke in na splošno
okrepiti kader na tem področju (višje plače, boljše delovne razmere).
Cilj do leta 2030 za socialno oskrbo na domu: v
storitev socialne oskrbe na domu vključiti 3 % prebivalcev, starih 65 let
in več. V storitev socialne oskrbe na domu vključiti okoli 1200 odraslih
invalidnih oseb, kronično bolnih, oseb z dolgotrajnimi okvarami zdravja ter
hudo bolnih otrok. Spodbujeno bo predvsem vključevanje mlajših invalidnih oseb,
ki prehajajo iz institucionalnih oblik nastanitve v oskrbo na domu.
Cilj do leta 2030 za mobilno pomoč: 50 mest.
B.2 Družinski pomočnik
Opis storitve in ciljne skupine: institut družinskega
pomočnika ima pomembno vlogo pri ohranjanju kakovostnega življenja invalidnih
oseb. Ponuja alternativo upravičencem do institucionalnega varstva, s poudarkom
na zagotovitvi večje intimnosti, individualnosti, solidarnosti, osebne
komunikacije, domačnosti in sprejetosti. Je pravica, pri kateri namesto
celodnevnega institucionalnega varstva upravičenec izbere družinskega
pomočnika, ki mu ponudi pomoč v domačem okolju.
Upravičenci do izbire družinskega pomočnika so polnoletne
osebe s težko motnjo v duševnem razvoju ali polnoletne težko gibalno ovirane
osebe, ki potrebujejo pomoč pri opravljanju vseh osnovnih življenjskih potreb.
Izhodiščno stanje:
a.     
Zadnji razpoložljivi podatki: marca 2021 je imelo 559 oseb družinskega
pomočnika.
b.     
Ključni izzivi: preoblikovati status družinskega pomočnika, vključitev v
dolgotrajno oskrbo, preučitev uporabe instituta z vidika ciljne populacije
oziroma spodbujanje koriščenja tega instituta za pomoč starejšim.
Cilj do leta 2030: Ocena je, da bo potreba po
družinskem pomočniku oziroma oskrbovalcu družinskih članov ostala na približno
enaki ravni kot v letu 2021.
B.3 Dnevno varstvo otrok in
mladoletnikov z motnjami v duševnem ali telesnem razvoju ali več motnjami
Opis storitve in ciljne skupine: dnevno varstvo je
oblika varstva, namenjena posameznikom, ki še ne potrebujejo celodnevne,
stacionarne oskrbe in si želijo oziroma potrebujejo pomoč, nadzor ali
organizirano obliko bivanja le za določeno število ur dnevno. Osnovni kriterij
za vključitev oseb v dnevno varstvo je, da se uporabniki dnevno vračajo domov.
Dnevno varstvo za otroke in mladostnike se izvaja do 10 ur dnevno, 5 dni v
tednu in vse tedne v letu, vključuje pa tudi izvajanje posebnega programa
vzgoje in izobraževanja ter prevoz. Za otroke in mladostnike ter odrasle do 26.
leta starosti te storitve izvajajo zavodi za usposabljanje (CUDV).
Ciljna skupina so otroci, mladostniki in odrasle osebe do 26.
leta starosti z zmerno, težjo in težko motnjo v duševnem in telesnem razvoju
oziroma več motnjami (hudimi motnjami vedenja in osebnosti, gibalnimi in
senzornimi oviranostmi ter poškodbami glave).
Izhodiščno stanje:
a.     
Zadnji razpoložljivi podatki: v letu 2020 vključenih 200 oseb.
b.     
Ključni izzivi:
- 
zagotovitev zadostnega števila kadrov in ustrezno usposobljenih
kadrovskih profilov (specialnopedagoških) ter krepitev kompetenc zaposlenih za
obravnavo specifičnih potreb uporabnikov,
- 
prilagoditev kadrovskih normativov ocenjenim potrebam uporabnikov,
- 
zagotavljanje sodobnih metod in konceptov dela z uporabniki ter
različnih oblik oskrbe (individualna in skupinska obravnava),
- 
uravnoteženje kadrovskih normativov na področju socialne in zdravstvene
oskrbe otrok in mladostnikov ter odraslih do 26. leta, ki so vključeni v
program vzgoje in izobraževanja v zavodih za usposabljanje (CUDV).
Cilj do leta 2030: 50 dodatnih mest (skupaj 250).
B.4 Vodenje, varstvo in
zaposlitev pod posebnimi pogoji 
Opis storitve in ciljne skupine: Vodenje, varstvo in
zaposlitev pod posebnimi pogoji je organizirana oblika varstva, s katero se
izpolnjujejo temeljne človekove pravice odraslih invalidnih oseb do storitve,
ki tem osebam v skladu z njihovimi sposobnostmi daje možnost aktivnega
vključevanja v družbeno življenje in delovno okolje ter opravljanja koristnega,
vendar njihovim zmožnostim primernega dela. Storitve so organizirane in se
izvajajo tako, da uporabnikom omogočajo ohranjanje pridobljenih znanj ter
širitev novih znanj in delovnih spretnosti, pridobivanje novih socialnih in
delovnih navad, uresničevanje lastnih idej in ustvarjalnosti ter stimuliranje
občutka koristnosti in samopotrditve. Storitev zagotavlja tudi druge oblike
varstva, ki uporabnikom in njihovim družinam omogočajo delovno in socialno
udejstvovanje.
Upravičenci do storitve so: odrasle osebe z motnjami v
duševnem razvoju in odrasle osebe z več motnjami.
Izhodiščno stanje:
a.     
Zadnji razpoložljivi podatki: v letu 2020 3.617 oseb, ki so bile
vključene v storitev.
b.     
Ključni izzivi:
- 
nadgradnja obstoječih storitev na način, da se uporabnike podpre pri
razvijanju in krepitvi posameznikovih sposobnosti, njegovi ustvarjalnosti,
spretnosti in znanju;
- 
zagotovitev specializiranih oblik storitev za nekatere ciljne skupine
oziroma nadgradnja storitve z novimi oblikami in načini izvajanja za ciljne
skupine (osebe po 65. letu, osebe po pridobljeni možganski poškodbi, osebe z
vedenjskimi motnjami in težavami v duševnem zdravju ter kombinacijo motenj v
razvoju, osebe z avtizmom);
- 
nadgradnja storitev z izvajanjem različnih oblik podpornih storitev, s
katerimi bi posamezniku omogočili čim bolj samostojno življenje in vključevanje
v skupnost, kot so: storitve socialnega vključevanja na podlagi Zakona o
socialnem vključevanju invalidov, mobilna pomoč, podporne storitve na daljavo;
- 
nadgradnja storitev na daljavo oziroma na domu;
- 
opredelitev zdravstvene oskrbe za osebe, ki so vključene v storitev
vodenja, varstva in zaposlitve pod posebnimi pogoji, ki jo izvajajo varstveno-delovni
centri,
- 
zagotovitev zadostnega števila primernih dislociranih prostorskih
kapacitet za izvajanje storitve ter povečanje regijske pokritosti dislociranih
enot za izvajanje specializiranih oblik storitve za nekatere ciljne skupine
(osebe po pridobljeni možganski poškodbi, osebe z vedenjskimi motnjami in
težavami v duševnem zdravju ter kombinacijo motenj v razvoju, osebe z
avtizmom).
Cilj do leta 2030: zagotovitev okvirno 4.500 mest za
izvajanje storitev vodenje, varstvo in zaposlitev pod posebnimi pogoji.
B.5 Dnevno varstvo za starejše
Opis storitve in ciljne skupine: Dnevno
varstvo je oblika varstva, namenjena posameznikom, ki še ne
potrebujejo celodnevne, stacionarne oskrbe in si želijo oziroma potrebujejo
pomoč, nadzor ali organizirano obliko bivanja le za določeno število ur dnevno.
Osnovni kriterij za vključitev oseb v storitev je, da se uporabniki dnevno
vračajo domov. Dnevna oblika storitve se praviloma izvaja 10 ur dnevno, lahko
pa tudi krajši čas, glede na potrebe upravičenca.
Upravičenci do storitve so osebe, stare 65 let in več.
Izhodiščno stanje:
a.     
Zadnji razpoložljivi podatki: V letu 2021 so domovi starejših občanov
nudili 607 mest za dnevno varstvo starejših.
b.     
Ključni izzivi: povečanje kapacitet, ozaveščanje in informiranje
potencialnih uporabnikov o storitvi na državni in lokalni ravni, zagotovitev
uporabnikom prijaznejšega financiranja storitve, vzpostavitev zbiranja podatkov
o uporabnikih storitve (trenutno Skupnost socialnih zavodov Slovenije zbira le
podatke o mestih).
Cilj do leta 2030: zagotovitev okvirno 1.300 mest v
dnevnih oblikah varstva starejših od 65 let. Okrepljene bodo tudi oblike
dnevnega varstva za osebe z demenco.
4.1.3 Storitve institucionalne nastanitve z oskrbo
Storitve institucionalne nastanitve z oskrbo zagotavljajo
posamezniku bivanje (namestitev) v zavodu ali drugi ustanovi, ki izvaja
storitve socialnega varstva, ter potrebno osnovno oskrbo, socialno oskrbo in
zdravstveno varstvo (oskrbo). O institucionalnih nastanitvah z oskrbo (ali
institucionalnem varstvu) govorimo, ko gre za namestitev v ustanovah.
Storitve institucionalne nastanitve z oskrbo so namenjene
osebam, ki zaradi bolezni, zdravstvenih težav in različnih stanj oziroma
starosti ne morejo ali ne želijo bivati doma ali potrebujejo kompleksno oskrbo,
ki na domu ni mogoča. Te storitve se izvajajo v posebnih in kombiniranih
socialnovarstvenih zavodih, varstveno-delovnih centrih, zavodih za
usposabljanje in v domovih za starejše. Izvajajo jih lahko javni izvajalci ali
zasebniki s koncesijo.
V obdobju izvajanja ReNPSV22–30 bo na področju
institucionalnih nastanitev z oskrbo poudarek na prehodu iz institucij v
skupnostne oblike bivanja in oskrbe (deinstitucionalizacija; predvsem za osebe
s posebnimi potrebami) ter na izboljševanju kadrovskih in prostorskih pogojev v
zavodih, ki te storitve izvajajo. Storitve se bodo vse bolj izvajale v manjših
enotah, po sodobnih konceptih socialnega dela. Del institucionalnih kapacitet
(predvsem za osebe s posebnimi potrebami) bo do leta 2030 prešlo v skupnostne
oblike (opredeljene pod točko B). Hkrati se bodo zavodi preoblikovali v
središča za podporo izvajanju skupnostnih storitev. Preoblikovanje ustanov, ki
izvajajo institucionalne nastanitve z oskrbo, pomeni spremembo institucionalne
kulture in konceptov izvajanja storitev.
Na področju skrbi za starejše je predvidena širitev storitev
in razvoj novih, predvsem skupnostnih storitev z namenom izboljšanja
raznolikosti storitev glede na potrebe starejših uporabnikov. Poudarek pri
starejših bo predvsem na možnosti izbire oblike pomoči (skupnostne ali
institucionalne) ter na povečanju dosegljivosti in dostopnosti različnih oblik
storitev. Razvite bodo tudi oblike podpore za svojce in neformalne oskrbovalce.
Večji poudarek bo na vplivu oziroma udeležbi starejših pri načrtovanju razvoja
storitev zanje.
Spodbujali bomo nadaljnjo modernizacijo in razvoj domov za
starejše ne le kot izvajalcev institucionalne nastanitve z oskrbo, ampak tudi
kot ponudnikov storitev v skupnosti. Ob svoji institucionalni dejavnosti bodo
domovi za starejše lahko razvijali tudi ponudbo skupnostnih storitev za
starejše.
V nadaljevanju institucionalne nastanitve z oskrbo
prikazujemo po ciljnih skupinah, ki so jim namenjene, in po funkciji.
4.1.3.1 Institucionalne storitve za otroke in
mladostnike
Institucionalno varstvo za otroke in mladostnike, prikrajšane
za normalno družinsko življenje, zajema institucionalno varstvo, vzgojo in
pripravo na življenje. Za otroke, mladostnike in odrasle osebe do 26. leta
starosti z zmerno, težjo in težko motnjo v duševnem in telesnem razvoju, ki so
usmerjene v posebni program vzgoje in izobraževanja, obsega institucionalno
varstvo tudi usposabljanje po posebnem zakonu, oskrbo in vodenje.
C.1 Celodnevno (24-urno)
institucionalno varstvo otrok in mladoletnikov z motnjami v duševnem ali telesnem
razvoju ali več motnjami
Opis storitve in ciljne skupine: Celodnevno varstvo je
oblika institucionalnega varstva, namenjena posameznikom, ki potrebujejo
celodnevno oskrbo 24 ur na dan. Za otroke in mladostnike ter odrasle do 26.
leta starosti te storitve izvajajo zavodi za usposabljanje.
Ciljna skupina so otroci, mladostniki in odrasle osebe do 26.
leta starosti z zmerno, težjo in težko motnjo v duševnem in telesnem razvoju
oziroma več motnjami (hudimi motnjami vedenja in osebnosti, gibalnimi in senzornimi
oviranostmi ter poškodbami glave).
Izhodiščno stanje:
a.     
Zadnji razpoložljivi podatki: v letu 2020 vključenih 179 oseb.
b.     
Ključni izzivi:
- 
zagotovitev zadostnega števila kadrov in ustrezno usposobljenih
kadrovskih profilov (specialno pedagoških) ter krepitev kompetenc zaposlenih za
obravnavo specifičnih potreb uporabnikov;
- 
uravnoteženje kadrovskih normativov na področju socialne in zdravstvene
oskrbe otrok in mladostnikov ter odraslih do 26. leta, ki so vključeni v
program vzgoje in izobraževanja v zavodih za usposabljanje (CUDV);
- 
zagotovitev zadostnega števila primernih prostorskih kapacitet za
nastanitev otrok in mladostnikov ter odraslih oseb z motnjami v duševnem in
telesnem razvoju ali več motnjami.
Cilj do leta 2030: 50 dodatnih mest (skupaj 230).
4.1.3.2 Institucionalno varstvo za odrasle
C.2 Celodnevno institucionalno
varstvo odraslih oseb z motnjo v telesnem in duševnem razvoju ali več motnjami
in oseb z dolgotrajnimi težavami v duševnem zdravju v okviru posebnih
socialnovarstvenih zavodov in posebnih enot domov za starejše
Opis storitve in ciljne skupine: Celodnevno
varstvo je oblika institucionalnega varstva, namenjena posameznikom, ki
potrebujejo celodnevno oskrbo 24 ur na dan. Za odrasle te storitve izvajajo
posebni socialnovarstveni zavodi, posebne enote domov za starejše za varstvo
odraslih oseb s posebnimi potrebami in varstveno-delovni centri (storitve so
opisane pod točko C.4).
Ciljna skupina so odrasle osebe z zmerno, težjo ali težko
motnjo v duševnem razvoju ali z več motnjami (odrasli z motnjo v duševnem
razvoju, osebnostnimi motnjami, gibalnimi in senzornimi oviranostmi ter s
poškodbami glave).
Izhodiščno stanje: 
a.     
Zadnji razpoložljivi podatki: v letu 2020 je bilo vključenih
2.163 oseb. Okvirno 470 oseb je bivalo v zunanjih enotah zavodov, in sicer
okvirno 425 v bivalnih enotah in 45 v stanovanjskih skupinah.
b.     
Ključni izzivi:
- 
krizne nastanitve kot posledica bolezni ali odsotnosti skrbnikov,
- 
posodobitev obstoječe infrastrukture,
- 
razviti sistem zagovorništva za uporabnike,
- 
prilagajanje storitve in aktivnosti individualnim potrebam uporabnikov,
- 
občasno vključevanje v okolje s končnim ciljem stalne vključenosti v
okolje.
Cilj do leta 2030: ohranitev obstoječega števila
vključenih, s tem da se zagotovi nastanitev v bivalnih enotah in stanovanjskih skupinah
za okvirno polovico stanovalcev.
C.3 Institucionalno varstvo
odraslih oseb z motnjami v telesnem in duševnem razvoju ali več motnjami v
okviru varstveno-delovnih centrov
Opis storitve in ciljne skupine: Varstveno-delovni
centri (v nadaljnjem besedilu: VDC) poleg vodenja, varstva in zaposlitve pod
posebnimi pogoji izvajajo tudi namestitev vključenih oseb. Število oseb,
vključenih v namestitve VDC, se že več let povečuje. Že zdaj VDC-ji
zagotavljajo različne oblike nastanitev v bivalnih enotah in v stanovanjskih
skupinah (v 74 dislociranih enotah VDC). VDC-ji se tako že zdaj usmerjajo v
vmesne in skupnostne oblike nastanitev z oskrbo, pri čemer zagotavljajo
podporne storitve za čim samostojnejše življenje in vključitev uporabnikov v
okolje. Institucionalno varstvo se izvaja v obliki celodnevnega varstva (24 ur)
in v okviru 16-urnega varstva.
Ciljna skupina so odrasle osebe z zmerno, težjo ali težko
motnjo v duševnem razvoju ali z več motnjami (odrasli z motnjo v duševnem
razvoju, osebnostnimi motnjami, gibalnimi in senzornimi oviranostmi ter s
poškodbami glave).
Izhodiščno stanje: 
a.     
Zadnji razpoložljivi podatki: v 24-urno oskrbo je bilo v letu 2020 v
okviru VDC in centrov za usposabljanje, delo in varstvo vključenih 506 oseb, v
16-urno oskrbo pa 1.198 oseb (od tega 59 % v bivanjske enote in
stanovanjske skupine), pri čemer na vključitev na kakršnokoli institucionalno
oskrbo v okviru VDC čaka vsaj še 210 oseb. Število uporabnikov za vključitev v
tovrstno storitev narašča za cca 50 na leto. V institucionalno varstvo v okviru
VDC je bilo vključenih tudi 108 oseb s poškodbami glave (od tega 28,7 % v
stanovanjske skupine ali bivalne enote).
b.     
Ključni izzivi:
- 
omogočiti nastanitve vseh uporabnikov v manjših stanovanjskih skupinah
(skupnostna oblika);
- 
nadgradnja izvajanja storitev, da bo čim bolj omogočala uporabnikom
samostojno bivanje s podporo;
- 
razviti sistem zagovorništva za uporabnike;
- 
nadgraditi in preoblikovati storitev z oskrbo za uporabnike starejše od
65 let v smer integrirane socialne in zdravstvene oskrbe z nastanitvijo v
skupnosti;
- 
vzpostavitev normativov in standardov dela za storitve za ciljni
skupini: osebe po pridobljeni možganski poškodbi in osebe s težavami v duševnem
zdravju ter vzpostavitev mreže za izvajanje storitev in programov.
- 
zagotavljanje sodobnih metod in konceptov dela z uporabniki ter
različnih oblik oskrbe (individualna in skupinska obravnava) kot tudi
zagotovitev specializiranih oblik storitev za nekatere ciljne skupine (osebe z
vedenjskimi motnjami in težavami v duševnem zdravju ter kombinacijo motenj v
razvoju);
- 
uravnoteženje kadrovskih normativov na področju socialne in zdravstvene
oskrbe;
- 
zagotovitev zadostnega števila primernih prostorskih kapacitet za
nastanitev odraslih oseb z motnjami v duševnem in telesnem razvoju ali več
motnjami;
- 
ustrezna tehnična prilagoditev obstoječih prostorskih kapacitet in
premestitve uporabnikov v primerne nastanitvene kapacitete.
Cilj do leta 2030: 2.200 mest; od tega 1/3 v
stanovanjskih skupinah in 1/3 v bivalnih enotah; poleg tega 500 dodatnih mest
za 16-urne oblike institucionalnega varstva.
4.1.3.3 Institucionalno varstvo za starejše
C.4 Celodnevno institucionalno
varstvo starejših oseb (domovi za starejše)
Opis storitve in ciljne skupine: 
Zagotavljanje kakovostne skrbi za starejše je v starajoči, dolgoživi
družbi velik izziv. Ena od pomembnih oblik skrbi za starejše je institucionalno
varstvo v domovih za starejše. Celodnevno varstvo je oblika institucionalnega
varstva, namenjena starejšim, ki potrebujejo celodnevno oskrbo 24 ur na dan.
Cilj nadaljnjega razvoja varstva starejših je nadgrajevanje storitev v okviru
institucionalnega varstva (domovi za starejše; v nadaljnjem besedilu: DSO),
predvidoma še posebej za osebe starejše od 80 let in osebe z demenco, na drugi
strani pa krepitev izvajanja skupnostnih oblik storitev za vse tiste starejše,
ki bi ob ustrezno razvitih oblikah pomoči lahko ostali v svojem bivalnem
okolju. Skupnostne oblike storitev za starejše lahko izvajajo tudi DSO-ji. V
naslednjih letih bodo institucionalne storitve za starejše namenjene predvsem
starejšim osebam z demenco in z zahtevnejšimi zdravstvenimi težavami, čemur se
bodo morali DSO-ji v prihodnjih letih tudi prostorsko in kadrovsko prilagoditi.
Razvoj socialnovarstvenih storitev za starejše bo usmerjen v
nadgradnjo storitev namestitev z oskrbo, ki jo izvajajo domovi za starejše, in
sicer tako da bodo zagotovljeni pogoji za izvajanje teh storitev v skladu s
potrebami oskrbovancev (ustrezne prilagoditve prostora). Domovi za starejše
bodo poleg namestitve z oskrbo v ustanovi (predvidoma predvsem za starejše
osebe s kompleksnimi zdravstvenimi težavami in osebe z demenco) svojo dejavnost
usmerjali k skupnostnim oblikam izvajanja storitev, in sicer k širjenju
namestitev v manjše bivalne enote ter k razvoju dnevnih oblik varstva (dnevni
centri). Do leta 2030 bodo v okviru nastanitev z oskrbo omogočene tudi začasne
namestitve starejših.
Ciljna skupina so osebe, stare 65 let in več.
Izhodiščno stanje: 
a.     
Zadnji razpoložljivi podatki:
16.539 stanovalcev domov za starejše (71 % stanovalcev je
starih več kot 80 let). Več kot 58 % stanovalcev poleg socialne oskrbe
potrebuje tudi zdravstveno nego. Povprečna starost stanovalcev je 83 let.
1. januarja 2021 je bilo v Sloveniji v domovih za
starejše na voljo 18.991 mest.
b.     
Ključni izzivi:
- 
trenutno število mest v domovih za starejše ne dosega cilja iz
ReNPVS13−20 (4,8 % pokritost prebivalstva nad 65 let) – gre za
primanjkljaj 2.879 mest. Vendar bo konec leta 2022 mreža kapacitet povečana za
1.185 mest, ki so bila podeljena na razpisu za koncesije v letu 2020 ter 1.100
mest, ki so bila podeljena na razpisu leta 2021. V okviru Načrta za odpornost
in razvoj načrtujemo gradnjo novih DSO-jev s kapaciteto 850 mest.
- 
Napoved potreb, pripravljena na podlagi demografskih gibanj in
povpraševanja po storitvah, kaže, da se bo povpraševanje do leta 2030 povečalo
za 4.182 uporabnikov. Izkušnje iz drugih evropskih držav kažejo, da se z uvedbo
dolgotrajne oskrbe povpraševanje po institucionalnem varstvu zmanjša.
- 
Spreminja se starostna struktura uporabnikov – gre za starejše nad 80 in
tudi nad 90 let. S tem se spreminjajo tudi potrebe uporabnikov, še predvsem na
področju zagotavljanja skrbi za ljudi z demenco.
- 
Število oseb z demenco se v Sloveniji zelo hitro povečuje; njihovo
število naj bi se v naslednjih 20 letih podvojilo.
- 
Nujen je razvoj novih konceptov dela za različne skupine uporabnikov
(npr. Huntigtonova in Parkinsonova bolezen); za nove koncepte dela so potrebne
tudi prostorske prilagoditve in kadrovske krepitve.
Cilj do leta 2030: 4,5 % vključenost
prebivalstva v starosti nad 65 let.
C.5 Kratkotrajne (začasne)
nastanitve v DSO
Opis storitve in ciljne skupine: 
Začasna (kratkotrajna) namestitev je oblika celodnevnega
varstva, ki je namenjena posameznikom:
-       
ki imajo oskrbo zagotovljeno zunaj institucionalnega varstva in
potrebujejo začasno institucionalno varstvo, ker oskrba zunaj institucionalnega
varstva začasno ni zagotovljena,
-       
ki potrebujejo storitev zaradi akutnega poslabšanja zdravja in bi ob
ustrezni pomoči lahko dosegli vsaj delno samostojnost in zato v nadaljevanju ne
bi potrebovali dolgotrajne celodnevne oblike institucionalnega varstva.
Ciljna skupina so osebe, stare 65 let in več.
V skladu z odpiranjem različnih možnosti izvajanja storitev
bodo do leta 2030 DSO-ji zagotavljali več možnosti začasne namestitve, kadar
oskrbe v domačem okolju začasno ni mogoče zagotoviti.
Izhodiščno stanje: 
a.     
Zadnji razpoložljivi podatki: np
b.     
Ključni izzivi: sezonske potrebe po začasnih namestitvah, predvsem v
času dopustov neformalnih oskrbovalcev in zaradi akutnega poslabšanja zdravja;
težava financiranja zadrževanja prostih postelj za začasne namestitve v času,
ko postelje niso zasedene.
Cilj do leta 2030: 200 mest za začasne namestitve
v DSO-jih in urejeno financiranje storitve.
4.2 Razvoj socialnovarstvenih programov v obdobju 2022–2030
Socialnovarstveni programi so namenjeni preprečevanju in
reševanju socialnih stisk ranljivih skupin prebivalstva (in v določenih
primerih vzdrževanju sprejemljivega socialnega stanja posameznikov, pri katerih
ne moremo pričakovati rešitve težav). Izvajajo se v skladu z doktrino
socialnega dela kot dopolnitev ali alternativa socialnovarstvenim storitvam in
ukrepom ter se sofinancirajo na podlagi javnih razpisov. Za njihovo izvajanje
niso (zakonsko) predpisani tehnični, kadrovski in vsebinski standardi, izvajajo
se na podlagi verifikacije Socialne zbornice Slovenije ali smernic, ki so
objavljene v javnih razpisih za njihovo (so)financiranje.
Poznamo javne, razvojne, eksperimentalne in dopolnilne
socialnovarstvene programe.
Javni socialnovarstveni programi so se že najmanj tri leta
izvajali kot razvojni programi in so strokovno verificirani po postopku, ki ga
sprejme Socialna zbornica Slovenije. Javni socialnovarstveni programi se
vključijo v enotni sistem evalviranja doseganja ciljev programa. Razvojni
socialnovarstveni programi pa se izvajajo krajše časovno obdobje in še ne
izpolnjujejo pogojev za pridobitev strokovne verifikacije. Eksperimentalni
programi se lahko izvajajo največ tri leta in z njimi se razvijajo nove metode
in oblike ter pristopi za preprečevanje in reševanje stisk posameznih ranljivih
skupin. Dopolnilni socialnovarstveni programi pa so programi lokalnega pomena,
ki dopolnjujejo mrežo javnih in razvojnih socialnovarstvenih programov, se pa
izvajajo po načelih in metodah dela v socialnovarstveni dejavnosti.
Vsakoletno spremljanje izvajanja socialnovarstvenih programov
ter evalvacije javnih programov kažejo, da se potrebe uporabnikov spreminjajo,
postajajo vedno bolj kompleksne, pogosto je stisk in težav, zaradi katerih
ljudje prihajajo v programe, več, med seboj pa so povezane in prepletene.
Socialnovarstveni programi so bili do zdaj razdeljeni po ciljnih skupinah
oziroma glede na krovno (primarno) problematiko, zaradi katere se je uporabnik
vključil v program: npr. težave v duševnem zdravju, izkušnja nasilja,
zasvojenost z alkoholom itd., med uporabniki (in tudi potencialnimi uporabniki,
ki za zdaj še niso vključeni v programe) pa je vse pogosteje zaznati
prepletenost in kompleksnost težav in stisk, ki presegajo primarno ali zgolj
eno socialno stisko oziroma težavo, kar tudi od izvajalcev socialnovarstvenih
programov zahteva celosten pristop in obravnavo ter naslavljanje njihovih
potreb iz različnih vidikov.
Opisani dogodki in spremenjene potrebe tako presegajo
dosedanjo delitev socialnovarstvenih programov na področja oziroma ciljne
skupine in zahtevajo drugačno naslavljanje potreb ranljivih skupin. Posodobitve
tega področja bodo tako usmerjene na:
-       
zagotavljanje celovite (usmerjene na celotno situacijo in položaj
uporabnika z vključevanjem vseh relevantnih služb, ki so na voljo v lokalnem
okolju) in kontinuirane pomoči in podpore uporabnikom ter
-       
zagotavljanje regijske dostopnosti programov (usklajene tudi s
specifičnimi situacijami in potrebami v posameznih lokalnih – regionalnih
okoljih).
Področja, ki jim bomo v obdobju izvajanja te resolucije
namenili posebno pozornost, so:
-       
širitev mreže programov in širitve obstoječih programov glede na hitro
spreminjajoče se potrebe uporabnikov, predvsem na področjih, kjer je zaznano
znatno povečanje potreb, in v okoljih, kjer mreža programov ni razvita;
-       
področje duševnega zdravja – širitev mreže programov in spodbujanje
razvoja novih, inovativnih vsebin (medresorsko povezovanje), posodabljanje
zasnove programov na način, da se bodo ti prilagodili aktualnim stiskam in
težavam populacije (tudi odziv na povečanje duševnih stisk zaradi epidemije
COVID-19);
-       
širitev nastanitvenih programov za različne ciljne skupine.
Izvajalci socialnovarstvenih programov so pomemben steber
uresničevanja socialnovarstvene politike, še posebej zato, ker so v nenehnem
stiku z uporabniki v njihovem okolju, ker poznajo njihove potrebe, specifike
lokalnega okolja in možnosti povezovanja različnih deležnikov, navsezadnje pa
se lahko, glede na način delovanja, tudi zelo hitro odzovejo na nastale dogodke
in vsakokratne potrebe uporabnikov. Ustrezna podpora za stabilno delovanje
programov ter dvig kakovosti njihovega izvajanja bosta do leta 2030
zagotovljena prek:
-       
upoštevanja izvajalcev socialnovarstvenih programov kot pomembnih
(enakopravnih) deležnikov pri uresničevanju ciljev socialnovarstvene politike,
-       
poenostavitve postopkov sofinanciranja oziroma postopne poenostavitve in
posodobitve načina izvedbe javnega razpisa,
-       
postopnega prehoda dela javnih, verificiranih, socialnovarstvenih programov
v mrežo javne službe (nastanitveni programi in nenastanitveni programi z vsaj
enim uspešno izvedenim 7-letnim obdobjem sofinanciranja). Kriteriji in merila
za prehod ter višina financiranja programov se določijo v načrtu za izvajanje
resolucije,
-       
sprememb ustrezne zakonodaje: Zakona o socialnem varstvu in podzakonskih
aktov, ki bodo urejali kadrovske, tehnične in prostorske pogoje,
-       
zagotovitve stabilnega obsega sredstev za sofinanciranje
socialnovarstvenih programov v proračunu,
-       
poenostavitve administrativnih opravil, ki jih morajo izvajati izvajalci
socialnovarstvenih programov, ko sodelujejo na javnih razpisih, in
-       
ureditve položaja strokovnih delavcev in drugih zaposlenih, ki izvajajo
socialnovarstvene programe (plačilo, karierni razvoj).
Prestrukturiranje mreže socialnovarstvenih programov bo
izvedeno postopoma.
Poleg programov, ki se bodo izvajali na podlagi razpisov iz
nacionalnih sredstev, je načrtovano izvajanje programov iz evropskih sredstev
na področju socialnega vključevanja, socialne aktivacije in obravnave romske
populacije.
4.2.1 Mreža programov za preprečevanje in reševanje
socialnih stisk ranljivih skupin prebivalstva
Mrežo socialnovarstvenih programov sestavlja pet različnih
tipov programov glede na intenzivnost, kontinuiteto in oblike pomoči ter
podpore, ki jo zagotavljajo uporabnikom.
Prvi tip programov uporabnikom zagotavlja nastanitev.
Namenjen je uporabnikom, ki se spoprijemajo z izkušnjo nasilja, večkratno
socialno izključenostjo, s kompleksnimi, dolgotrajnimi in mnogimi socialnimi
stiskami in težavami ter potrebujejo nastanitev. Poleg celovite, kontinuirane
in intenzivne pomoči ta tip programov ponuja tudi nastanitev, saj poskuša
slediti načelu »najprej stanovanje« (namestitev oziroma relativno varno
stanovanje je praviloma nujni pogoj, da si posameznik uredi tudi druga
življenjska področja in na njih napreduje). Drugi tip programov vključuje
programe psihosocialne podpore in svetovanja, ki so namenjeni uporabnikom s
srednjo intenziteto potreb. Sledijo programi, ki so namenjeni kakovostnemu in
aktivnemu preživljanju določenih delov dneva (npr. dopoldnevov) ali prostega
časa (tretji tip), ter programi, ki temeljijo na načelih samopomoči (četrti
tip). Peti tip programov združuje programe, ki se ukvarjajo predvsem s
preventivnim delovanjem, akcijami in aktivnostmi, ki so usmerjenje v preventivo
in preprečevanje škodljivega vedenja. V ta tip programov smo uvrstili tudi
druge programe, ki se bodo razvili glede na hitro spreminjajoče se potrebe.
Uporabniki se v skladu s svojimi potrebami vključujejo v
različne tipe programov ter glede na izboljšanje situacije in napredovanje
prehajajo iz tipa programa, ki zagotavlja celovito, kontinuirano in intenzivno
pomoč v tip programa, v katerem je ta pomoč manj intenzivna, program bolj
prehoden in pozneje v program, ki zagotavlja le občasno pomoč (po potrebi).
Uporabniki pa se lahko glede na svoje potrebe vključujejo le v programe z nižjo
intenziteto pomoči, se vključijo le občasno ali enkratno, iščejo le določene
informacije in usmeritve ali pa se udeležijo preventivne akcije.
Mrežo programov za preprečevanje in reševanje socialnih stisk
ranljivih skupin prebivalstva sestavljajo naslednji tipi programov.
4.2.1.1 Nastanitveni programi
Opis programov in ciljne skupine: namenjeni so
uporabnikom, ki se spoprijemajo z izkušnjo nasilja, večkratno socialno
izključenostjo, s kompleksnimi, dolgotrajnimi in mnogimi socialnimi stiskami in
težavami ter potrebujejo nastanitev. Poleg celovite, kontinuirane in intenzivne
pomoči ta tip programov ponuja tudi nastanitev, saj poskuša slediti načelu
»najprej stanovanje«. Namestitev oziroma relativno varno stanovanje je
praviloma nujen pogoj, da si posameznik uredi tudi druga življenjska področja
in na njih napreduje. Programi so namenjeni osebam z izkušnjo nasilja, zasvojenim,
osebam s težavami v duševnem zdravju, brezdomcem, invalidom in drugim ranljivim
skupinam.
Vrste programov: materinski domovi, varne hiše in
zatočišča, komune, terapevtske skupnosti, terapevtske skupnosti za uporabnike
drog s pridruženimi težavami, stanovanjske skupine (trije tipi), zavetišča in
prenočišča (trije tipi), varne hiše za zasvojene ženske, zavetišča za
uporabnike drog, bivalne skupnosti za invalide.
Izhodiščno stanje: v letu 2020 je MDDSZ sofinanciralo
61 nastanitvenih programov, uporabnikom pa je bilo na voljo 1.255 ležišč (1.167
formalno priznanih in 88 dodatnih). Sofinancirane so bile naslednje podskupine
programov:
-       
materinski domovi: 8 programov (14 enot),
-       
varne hiše, krizni centri in zatočišča: 13 programov (26 enot),
-       
programi socialne rehabilitacije zasvojenih, ki ponujajo namestitev
(komune, terapevtske skupnosti, terapevtske skupnosti za uporabnike drog s
pridruženimi težavami, nastanitveni deli reintegracije, stanovanjske skupine,
soc. rehabilitacija (z namestitvijo) oseb s težavami zaradi zasvojenosti z
alkoholom) in tudi druge oblike pomoči: sedem programov,
-       
varne hiše za zasvojene ženske: en program,
-       
zavetišča za uporabnike drog: dva programa,
-       
programi, ki ponujajo namestitev brezdomcem (zavetišča, prenočišča,
nastanitvena podpora): 17 programov,
-       
stanovanjske skupine (trije tipi): 12 programov (60 stanovanjskih
skupin), od tega en program odprtih stanovanjskih skupin,
-       
programi pomoči in podpore za samostojno življenje invalidov, ki
vključujejo tudi bivalne skupnosti za invalide, en program.
Cilj do leta 2030: povečanje števila programov, ki
ponujajo nastanitve, za okvirno 25 %, zlasti za naslednje ciljne skupine:
brezdomci (predvsem razvoj novih oblik nastanitvenih programov in programov
namestitvene podpore), osebe s težavami v duševnem zdravju in uporabniki
prepovedanih drog (predvsem programi reintegracije) ter razvijanje drugih
nastanitvenih programov v skladu z izkazano potrebo na terenu (na primer za
osebe z lažjo motnjo v duševnem razvoju).
4.2.1.2 Programi psihosocialne podpore
Opis programov in ciljne skupine: gre za programe
psihosocialne in rehabilitacijske pomoči in podpore ter svetovanja, ki so
namenjeni uporabnikom s srednjo intenziteto potreb. Programi zagotavljajo
različne oblike pomoči (svetovanje, zagovorništvo, rehabilitacijo,
informiranje, motiviranje itd.) in so namenjeni osebam z izkušnjo nasilja,
zasvojenim, osebam s težavami v duševnem zdravju, brezdomcem, otrokom,
mladostnikom in odraslim, parom in družinam, invalidom, istospolnim, migrantom
in drugim ranljivim skupinam. Sem uvrščamo tudi nizkopražne programe, ki so
namenjeni zmanjševanju škode pri aktivnih uživalcih drog.
Vrste programov: dnevni programi, programi
psihosocialne podpore, pomoči in zagovorništva, svetovalnice, informacijske
pisarne in telefoni (klicni centri) za svetovanje in pomoč v stiski ter
programi zmanjševanja škode zaradi drog.
Izhodiščno stanje: leta 2020 je MDDSZ sofinanciralo 45
programov psihosocialne podpore, od tega:
-       
12 programov za osebe z izkušnjo nasilja,
-       
tri programe, ki ponujajo telefonsko pomoč in svetovanje (en namenjen
osebam v duševnih stiskah, en ženskam in otrokom, žrtvam nasilja, en pa
predvsem otrokom in mladostnikom),
-       
pet programov za osebe s težavami v duševnem zdravju,
-       
12 programov za uporabnike drog (med njimi en za osebe, ki imajo težave
povezane s prekomernim pitjem alkohola),
-       
en program za osebe, ki imajo težave povezane z motnjami hranjenja,
-       
en program za osebe, ki imajo težave povezane s prekomerno rabo IKT,
-       
tri programe za brezdomce,
-       
5 celostnih programov za mlade,
-       
dva programa za umirajoče/žalujoče in
-       
po en program za migrante, za istospolne, za osebe v materialni stiski
in dolgovih, za družine v materialni stiski ter žrtve trgovine z ljudmi.
Cilj do leta 2030: povečanje števila programov in
razširitev obstoječih programov za okvirno 40 % (kar pomeni okvirno 20
dodatnih programov), zagotovitev enakomerne regijske dostopnosti programov in
razvijanje drugih programov v skladu z izkazano potrebo na terenu (na primer za
osebe z lažjo motnjo v duševnem razvoju).
4.2.1.3 Programi za aktivno in kakovostno preživljanje
(prostega) časa
Opis programov in ciljne skupine: gre za
programe, ki uporabnikom ponujajo aktivnosti za kakovostno in aktivno
preživljanje prostega časa oziroma delov dneva (običajno dopoldnevov).
Praviloma so uporabnikom na voljo vsak delovni dan določeno število ur, v
spodbudnem in varnem okolju pa imajo uporabniki možnost razvijati svoje
talente, ohranjati pridobljena znanja in veščine ter pridobivati nove, širiti
socialno mrežo ter se socialno vključevati na različnih področjih. Sem spadajo
tudi programi, ki omogočajo bolj neodvisno in samostojno življenje invalidov
(na primer inkluzivni šport invalidov). Programi so namenjeni različnim
ranljivim skupinam, predvsem pa osebam s težavami v duševnem zdravju, osebam s
težavami z zasvojenostjo, otrokom in mladostnikom, starejšim, Romom, invalidom,
migrantom in brezdomcem.
Izhodiščno stanje: leta 2020 je MDDSZ sofinanciralo 44
programov dnevnih centrov, in sicer:
-       
sedem programov za osebe s težavami v duševnem zdravju,
-       
tri programe za uporabnike drog,
-       
19 programov za mlade,
-       
dva programa za brezdomce,
-       
dva programa za starejše,
-       
štiri programe za Rome,
-       
šest programov za invalide in
-       
en program za migrante.
Cilj do leta 2030: povečanje števila programov za
približno 15 % (zlasti za Rome in brezdomce), zagotovitev enakomerne
regijske dostopnosti programov in medresorskega povezovanja ter razvijanje
drugih programov v skladu z izkazano potrebo na terenu.
4.2.1.4 Programi, ki delujejo po načelih samopomoči
Opis programov in ciljne skupine: gre za
programe, ki uporabnikom z nizko intenziteto potreb zagotavljajo kontinuirano
podporo in pomoč prek npr. občasnega spremljanja ter klubov in skupin za
samopomoč. Programi so namenjeni zlasti nekdanjim odvisnikom (predvsem osebam,
ki so končale zdravljenje odvisnosti, osebam s težavami v duševnem zdravju) in
starejšim ter tudi drugim ranljivim skupinam.
Vrste programov: klubi in skupine za samopomoč,
delavnice, ki naslavljajo specifične teme in potrebe uporabnikov ter njihovih
svojcev.
Izhodiščno stanje: leta 2020 je MDDSZ sofinanciralo
štiri programe, in sicer tri za osebe, ki imajo težave, povezane s prekomernim
pitjem alkohola, ter en program za starejše.
Cilj do leta 2030: povečanje števila programov za
približno 20 % in zagotovitev enakomerne regijske dostopnosti programov
ter medresorskega povezovanja.
4.2.1.5 Programi preventive in drugi programi
Opis programov in ciljne skupine: gre za programe
selektivne in indicirane preventive, namenjene rizičnim in ranljivim ciljnim
skupinam. Izvajajo se kot program (ki je uporabnikom dostopen vsak dan, ne gre
za kampanje ali kratkotrajne projekte) in nadgrajujejo že obstoječe tipe
programov. Predvsem so usmerjeni k ozaveščanju, motiviranju posameznikov in
družin ter preprečevanju nastanka različnih socialnih stisk in težav.
Vrste programov: različne vrste preventivnih
programov.
Izhodiščno stanje: leta 2020 je MDDSZ sofinanciralo
osem preventivnih programov, in sicer enega, ki je bil namenjen zlasti mladim,
šest programov za starejše (vključno s programi za osebe z demenco in njihove
bližnje) in en program promocije prostovoljstva.
Cilj do leta 2030: povečanje števila programov za
približno 30 % ter zagotovitev enakomerne regijske dostopnosti programov
in medresorskega povezovanja.
5. IZVAJANJE IN SPREMLJANJE URESNIČEVANJA ReNPSV22−30
Za uspešno izvajanje zastavljenih ciljev ReNPSV22−30 je treba
pospešiti sprejetje ukrepov in aktivnosti, s katerimi bomo zagotovili ustrezne
pogoje in okoliščine, da bodo cilji lahko doseženi. Omeniti velja zlasti ukrepe
in aktivnosti na naslednjih področjih:
-       
spodbuditi večjo zainteresiranost lokalnih skupnosti za socialni razvoj
in vlaganje vanj;
-       
znotraj izvedbenih načrtov zagotoviti stabilne vire financiranja za
izvedbo načrtovanih ukrepov;
-       
okrepiti medresorsko sodelovanje na vseh ravneh in zagotoviti
usklajenost politik na ravni države.
Za neposredno uresničevanje ciljev ReNPSV22−30 je treba
pripraviti dva nacionalna izvedbena načrta, in sicer prvega za obdobje
2022–2025 in drugega za obdobje 2026–2030. V nacionalnih izvedbenih načrtih se
natančno določijo prioritetni cilji za določeno obdobje, ukrepi za doseganje
posameznih ciljev, njihovi nosilci, roki in potrebna finančna sredstva,
indikatorji, na podlagi katerih se bo ugotavljala uspešnost realizacije
zastavljenih ciljev, ter način poročanja o izvajanju. Pripravo nacionalnega
izvedbenega načrta koordinira ministrstvo, pristojno za socialne zadeve.
Nacionalni izvedbeni načrt za določeno obdobje sprejme Vlada Republike
Slovenije (v nadaljnjem besedilu: Vlada RS), ki je tudi odgovorna za izvajanje
izvedbenega načrta.
Najpozneje v enem mesecu po sprejetju ReNPSV22−30 Vlada RS
imenuje Nacionalno koordinacijsko skupino. Nacionalna koordinacijska skupina je
sestavljena iz predstavnikov izvajalcev na področju socialnega varstva
(vključno s predstavniki nevladnih organizacij, ki jih te predlagajo same),
predstavnikov skupin uporabnikov, predstavnikov lokalne skupnosti in različnih
sektorjev države ter predstavnika Inštituta RS za socialno varstvo (v
nadaljnjem besedilu: IRSSV). Naloge Nacionalne koordinacijske skupine so
seznanitev z izvajanjem resolucije, sodelovanje pri pripravi nacionalnih
izvedbenih načrtov, spremljanje njihovega izvajanja in predlaganje morebitnih
korekcij in sprememb ter poročanje o izvedbi nacionalnega izvedbenega načrta
(na podlagi predloga IRSSV) Vladi RS.
Za redno letno spremljanje izvajanja ReNPSV22−30 in
pripadajočih nacionalnih izvedbenih načrtov je pristojen IRSSV, ki mu letno
poročajo posamezni izvajalci storitev in programov, ki so del mreže javne
službe, nosilci ukrepov, opredeljeni v izvedbenih načrtih, pristojna
ministrstva in druge službe, ki so pristojne za izvajanje posameznih delov
Nacionalnega programa socialnega varstva 2022–2030. V prvem letu spremljanja
izvajanja ReNPSV22−30 IRSSV tudi pripravi podrobnejše kazalnike spremljanja
izvajanja ciljev ReNPSV22−30. IRSSV pripravi letna poročila o izvajanju
resolucije in nacionalnega izvedbenega načrta, ki jih nato obravnava nacionalna
koordinacijska skupina. Po vsakem zaključku nacionalnega izvedbenega načrta
IRSSV pripravi tudi poročilo o njegovi izvedbi, ki ga obravnava in sprejme
Nacionalna koordinacijska skupina.
Za sledenje potrebam v lokalnem okolju pri pripravi
nacionalnih izvedbenih načrtov in za zagotavljanje prenosa informacij od lokalne
(območne) na nacionalno raven in obratno območni CSD imenuje kontaktno osebo za
nacionalni program socialnega varstva (ta oseba je lahko koordinator lokalne
mreže na CSD). Naloge kontaktne osebe za nacionalni program socialnega varstva
na CSD so spremljanje potreb po socialnovarstvenih storitvah in programih ter
spremljanje izvajanja nacionalnih izvedbenih načrtov in nacionalnega programa
kot celote na območju, ki ga pokriva območni CSD. Območni CSD je dolžan o
omenjenih potrebah in stanju periodično poročati IRSSV. Poročilo naj vključuje
tudi podatke, ki jih območni CSD pridobi od drugih deležnikov (izvajalci
socialnovarstvene dejavnosti, šole, zdravstveni domovi, zavodi) na območju, ki
ga pokriva.
Najpozneje tri mesece po zaključku obdobja, za katerega velja
nacionalni izvedbeni načrt, pripravi nacionalna koordinacijska skupina (na
podlagi predloga poročila IRSSV) poročilo o izvedbi nacionalnega izvedbenega
načrta, ki ga sprejme Vlada RS, skupaj z nacionalnim izvedbenim načrtom za
naslednje obdobje.
6. VIRI ZA IZVAJANJE ReNPSV22−30
6.1 Kadrovski in organizacijski viri
Naraščajoča kompleksnost sodobnih družb vpliva na zahtevnost
izvajanja socialnovarstvene politike. Izzivi, s katerimi se spoprijema
socialnovarstvena politika, so številni. Ravno zato je potreba po
pluralizaciji storitev in tudi izvajalcev socialnovarstvenih storitev in
programov vse večja.
Razvojne aktivnosti in ukrepi na področju socialnega
varstva morajo biti zato usmerjeni k vzpostavitvi sistema ocenjevanja potreb
uporabnikov ter nadgradnji in razvoju obstoječih storitev v smeri
povezovanja storitev, ki bodo zagotovile celostno podporo in pomoč
uporabniku. Pri tem je treba iskati odgovore na splošne izzive na
področju socialnega varstva, kot so:
-       
razvoj t. i. integriranih storitev (nadgradnja in povezovanje obstoječih
storitev), zagotavljanje sodobnih metod in konceptov dela z uporabniki ter
različnih oblik oskrbe (individualna in skupinska obravnava);
-       
prenova standardov in normativov, ki bo ustrezala nadaljnjemu razvoju
izvajanja in nadgradnje storitev ter specializiranih storitev in bo upoštevala
ocenjene potrebe uporabnikov;
-       
zagotovitev spodbudne kadrovske in plačne politike na področju
socialnega varstva.
Na področju dela izvajalcev socialnovarstvenih storitev in
programov bo treba kakovostno izvajanje storitev zagotoviti z nadaljnjim
izobraževanjem in usposabljanjem strokovnih delavcev in strokovnih sodelavcev,
z opredelitvijo poklicnih kompetenc ter kompetenc in vloge drugih izvajalcev
storitev in programov, z uvajanjem novih tehnologij kot podpore za izvajanje in
razvoj storitev in programov, z razvojem informacijskega sistema, ki bo
omogočal enoten način vodenja in evalvacijo storitev, z večjo stabilnostjo
financiranja javno verificiranih programov, ki bo izboljšala pogoje zaposlovanja
in prostorske ter tehnične pogoje pri izvajalcih socialnovarstvenih programov
in z zagotavljanjem finančnih sredstev za izvajanje eksperimentalnih programov
z namenom pilotiranja novih projektov in snovanja sodobnih konceptov socialnega
dela za učinkovito naslavljanje socialnih stisk.
Na področju plačne politike je treba zagotoviti primerljivo
plačilo za primerljivo delo pri izvajalcih socialnovarstvenih storitev in
programov.
Zaradi demografskih sprememb in ranljivosti določenih skupin
ter posledic COVID-19 bo potrebna širitev mrež na področju
socialnovarstvenih storitev in programov ter nove zaposlitve na področju
socialnega varstva, kar bo pomembno prispevalo k ustvarjanju novih
delovnih mest tako v javnem kot v zasebnem sektorju ter v nevladnih
organizacijah.
Kadrovska krepitev CSD se načrtuje v več fazah:
-       
Kratkoročni ukrepi, s katerimi bo v letu 2022 zagotovljena dodatna
kadrovska okrepitev s prenosom izvajanja socialne aktivacije na centre za
socialno delo (48 novih zaposlitev) ter v letu 2022 in 2023 postopna
razbremenitev zaposlenih, ki odločajo o pravicah iz javnih sredstev, s
sprejemom poenostavitve spremembe socialne zakonodaje na področju pravic iz
javnih sredstev. Poenostavitev socialne zakonodaje bo omogočila večjo
avtomatizacijo postopkov pri pravicah iz javnih sredstev in krepitev nalog na
področju varstva otrok in družine, varstva odraslih in izvajanja
socialnovarstvenih storitev.
-       
Srednjeročni ukrepi so vezani na črpanje evropskih sredstev iz
Večletnega finančnega okvira za obdobje 2021−2027, v okviru katerega so
predvideni ukrepi tako na področju varstva otrok in družine kot socialnega
vključevanja, vzpostavitev mobilnih služb na CSD, ki vključujejo tudi dodatne
zaposlitve, ter ukrepi za redna usposabljanja in izobraževanja strokovnih
delavcev, vključno s specialističnimi znanji za delo z ljudmi s specifičnimi
potrebami ter usposabljanja za hitra prepoznavanja kompleksnih situacij.
-       
Dolgoročni ukrepi obsegajo ukrepe za celostno posodobitev sistema
socialnega varstva, v okviru katerih se zagotavlja normativ zaposlenih z
namenom večje učinkovitosti, dostopnosti in kakovosti storitev.
6.2 Finančni viri
Ukrepi za doseganje ciljev resolucije se bodo pretežno
izvajali v okviru načrtovanih politik socialnega varstva resornega ministrstva.
V določenem obsegu bodo ti ukrepi zadevali tudi področje družinske
politike, zaposlovanje in delo, štipendijsko politiko, stanovanjsko politiko,
zdravstvo, vzgojo in izobraževanje, davčno politiko in druga področja, ki
vplivajo na socialni položaj prebivalcev in na razvoj demografsko ogroženih
območij.
Finančna sredstva za financiranje ukrepov se bodo
zagotavljala iz več virov: državni proračun, proračun lokalnih skupnosti,
zdravstvena in pokojninska blagajna, sredstva EU, participacije uporabnikov ter
drugih virov in bodo za določeno obdobje podrobneje opredeljena v izvedbenem
načrtu, v katerem bodo konkretno določeni ukrepi in naloge izvajalcev
socialnovarstvenih storitev in programov.
Št. 540-01/22-3/9
Ljubljana, dne 23. marca 2022
EPA 2426-VIII
Državni zbor
Republike Slovenije
Igor Zorčič
predsednik

PRILOGA 1: Ocena
uresničevanja Resolucije o nacionalnem programu socialnega varstva za obdobje
2013–2020
PRILOGA 2:
Ključne okoliščine in razvojni izzivi v sistemu socialnega varstva v obdobju
2022–2030 
_______________
1        Izrazi, zapisani v moški spolni slovnični
obliki, se v dokumentu uporabljajo kot nevtralni za ženske in za moške.
2     Akcijski načrt evropskega stebra socialnih pravic, EK 2021,
dostopno na:
https://eur-lex.europa.eu/legal-content/SL/TXT/?uri=COM%3A2021%3A102%3AFIN&qid=1614928358298
3     Strategija razvoja Slovenije 2030, Vlada RS, 2017, dostopno
na: https://www.gov.si/assets/vladne-sluzbe/SVRK/Strategija-razvoja-Slovenije-2030/Strategija_razvoja_Slovenije_2030.pdf
4     Strategija dolgožive družbe. Vlada RS, MDDSZ in UMAR, 2017,
dostopno na:
https://www.umar.gov.si/fileadmin/user_upload/publikacije/kratke_analize/Strategija_dolgozive_druzbe/Strategija_dolgozive_druzbe.pdf
5     Strategija razvoja Slovenije 2030, Vlada RS, 2017, dostopno
na:
https://www.gov.si/assets/vladne-sluzbe/SVRK/Strategija-razvoja-Slovenije-2030/Strategija_razvoja_Slovenije_2030.pdf
6     Ramovš,
Jože (ur.) 2013. Staranje v Sloveniji, str. 305−340.
7     Vključiti tudi umetnost in kulturo – glej: Fancourt, D. and
Finn, S. (2019). What is the evidence on the role of the arts in improving
health and well-being?. WHO: Regional office for Europe.
https://apps.who.int/iris/bitstream/handle/10665/329834/9789289054553-eng.pdf;
Grossi, Enzo, Giorgio Tavano Blessi, Pier Luigi Sacco in Massimo Buscema
(2012). The Interaction Between Culture, Health and Psychological Well-Being:
Data Mining from the Italian Culture and Well-Being Project. Journal of
Happiness Studies, 13, str. 129–148.; From social inclusion to social
cohesion – the role of culture policy (2019). European Union: Directorate
General for Education, Youth, Sport and Culture (European Commission). Dostopno
na: https://op.europa.eu/en/publication-detail/-/publication/e1b88304-f3b0-11e9-8c1f-01aa75ed71a1/language-en
8     Po izračunu, ki se je uporabljal za ugotavljanje razmerja med
skupnostnimi in institucionalnimi oblikami socialnega varstva po ReNPSV13–20
(in je bil nekoliko drugačen od izračuna, ki bo uporabljen za izračunavanje v
ReNPSV22–30 in je opisan zgoraj), je v letu 2020 na enega uporabnika
skupnostnih oblik prišlo 1,08 uporabnika institucionalnih oblik socialnega
varstva (več v: Smolej Jež, S. in Trbanc, M. 2020: Zaključno poročilo o
izvajanju in doseganju ciljev Resolucije o nacionalnem programu socialnega
varstva za obdobje 2013–2020, poročilo za obdobje 2013–2020. IRSSV, oktober
2021; str. 58).
9     Smolej Jež, S. idr. 2020: Spremljanje uresničevanja in
dose-ganja ciljev Resolucije o nacionalnem programu socialnega varstva za
obdobje 2013–2020; Poročilo za obdobje 2019–2020. IRSSV, december 2020; str.
50–52.