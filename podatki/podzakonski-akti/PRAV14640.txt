1. člen
(vsebina)
Ta pravilnik ureja vlogo za začasno zaščito in izkaznico
osebe z začasno zaščito.
2. člen
(vloga za začasno zaščito)
(1) Prosilec za začasno zaščito vloži vlogo za začasno
zaščito (v nadaljnjem besedilu: vloga) na obrazcu iz Priloge 1, ki je sestavni
del tega pravilnika.
(2) Obrazec iz prejšnjega odstavka vsebuje naslednje podatke:
1.     
osebno ime,
2.     
dekliški priimek,
3.     
datum, kraj in državo rojstva,
4.     
državljanstvo,
5.     
spol,
6.     
osebno ime, datum in kraj rojstva ter državljanstvo zakonitega
zastopnika,
7.     
osebno ime, datum in kraj rojstva ter državljanstvo skrbnika,
8.     
zakonski stan,
9.     
naslov zadnjega stalnega oziroma začasnega prebivališča v tujini,
10.  
naslov nameravanega bivanja v Republiki Sloveniji,
11.  
datum odhoda iz matične države,
12.  
datum prihoda v Republiko Slovenijo,
13.  
vrsto, številko, izdajatelja in veljavnost dokumentov za ugotavljanje
identitete,
14.  
vrsto, smer in leto pridobitve izobrazbe (neobvezno),
15.  
vrsto poklica (neobvezno),
16.  
osebno ime, spol, datum rojstva in državljanstvo družinskih članov, ki
spremljajo prosilca za začasno zaščito, z navedbo sorodstvenega razmerja,
17.  
osebno ime in naslov stalnega oziroma začasnega prebivališča družinskih
članov prosilca za začasno zaščito, ki že prebivajo v Republiki Sloveniji, z navedbo
sorodstvenega razmerja,
18.  
zdravstveno stanje (neobvezno),
19.  
izjava prosilca za začasno zaščito (neobvezno),
20.  
kontaktni podatki prosilca za začasno zaščito (neobvezno).
(3) Sestavni del vloge za začasno zaščito je tudi fotografija
obraza prosilca za začasno zaščito v velikosti 35 x 45 mm, ki jo pristojni
organ iz četrtega odstavka 16. člena Zakona o začasni zaščiti razseljenih oseb
(Uradni list RS, št. 16/17 – uradno prečiščeno besedilo; v nadaljnjem besedilu:
zakon) pridobi za potrebe izdaje izkaznice osebe z začasno zaščito. Prosilec za
začasno zaščito lahko priskrbi fotografijo, ki kaže njegovo pravo podobo, tudi
v obliki e-fotografa.
3. člen
(določitev EMŠO)
Upravna enota, ki je v skladu z 18. členom zakona pristojna
za obravnavo vloge, na podlagi podatkov iz vloge določi EMŠO prosilca za
začasno zaščito, če je ta še nima določene.
4. člen
(izkaznica osebe z začasno zaščito)
(1) Osebi z začasno zaščito pristojni organ iz četrtega
odstavka 16. člena zakona izda izkaznico na obrazcu iz Priloge 2, ki je sestavni
del tega pravilnika. Izkaznica se vroči pri organu, ki je izkaznico izdal, ali
po pošti. Način vročitve predlaga prosilec za začasno zaščito ob vložitvi vloge
za začasno zaščito.
(2) Izkaznica osebe z začasno zaščito je plastificirana in
meri 91 x 60 mm.
(3) Obrazec izkaznice osebe z začasno zaščito na prednji
strani vsebuje naziv »IZKAZNICA OSEBE Z ZAČASNO ZAŠČITO«, fotografijo v
velikosti 35 x 45 mm, osebno ime, državljanstvo, spol, datum rojstva in EMŠO
osebe, ki se ji izdaja izkaznica. Obrazec izkaznice osebe z začasno zaščito na
hrbtni strani vsebuje podatek o naslovu njenega začasnega prebivanja v
Republiki Sloveniji ter osebno ime in stalno oziroma začasno prebivališče zakonitega
zastopnika osebe z začasno zaščito. Izkaznica na hrbtni strani vsebuje tudi
naziv organa, ki je izkaznico izdal, datum njene izdaje in podatek o njeni
veljavnosti.
5. člen
(dolžnosti osebe z začasno zaščito)
(1) Pogrešitev, izgubo in tatvino izkaznice mora oseba z
začasno zaščito takoj, ko je to mogoče, najpozneje pa v osmih dneh naznaniti
pristojnemu organu iz četrtega odstavka 16. člena zakona, ki je izkaznico
izdal. Pristojni organ iz četrtega odstavka 16. člena zakona osebi z začasno
zaščito po naznanitvi pogrešitve, izgube ali tatvine izda novo izkaznico.
(2) Oseba z začasno zaščito mora vsako spremembo podatkov iz
tretjega odstavka prejšnjega člena takoj, ko je to mogoče, najpozneje pa v
osmih dneh, naznaniti pristojnemu organu iz četrtega odstavka 16. člena zakona,
ki je izkaznico izdal. Pristojni organ iz četrtega odstavka 16. člena zakona
osebi z začasno zaščito v primeru spremenjenih podatkov iz tretjega odstavka
prejšnjega člena izda novo izkaznico.
(3) Oseba z začasno zaščito, ki ji začasna zaščita preneha
ali ji je odvzeta, in oseba, ki se želi odpovedati začasni zaščiti v Republiki
Sloveniji, mora vrniti izkaznico osebe z začasno zaščito pristojnemu organu iz
četrtega odstavka 16. člena zakona, ki je izkaznico izdal.
KONČNI DOLOČBI
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obrazcu vloge za začasno zaščito, obrazcu zahtevka za denarno pomoč in
obrazcu izkaznice osebe z začasno zaščito (Uradni list RS, št. 26/06).
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-120/2022
Ljubljana, dne 24. marca 2022
EVA 2022-1711-0011
Aleš Hojs
minister
za notranje zadeve

Priloga
1: Vloga za začasno zaščito
Priloga
2: Obrazec izkaznice osebe z začasno zaščito