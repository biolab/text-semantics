1. člen
(Splošne določbe)
(1) Ta sklep določa podrobnejši obseg podatkov in
informacij, ki jih poročajo podružnice bank držav članic (v nadaljevanju: podružnic)
v zvezi s poslovanjem na območju Republike Slovenije.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Poročanje zaradi spremljanja likvidnostnega tveganja)
Podružnica mora poročati o količnikih likvidnosti v skladu s
Sklepom o makrobonitetnem spremljanju področja likvidnosti in strukture
financiranja (Uradni list RS, št. 72/17).
3. člen
(Poročanje za informativne in statistične namene)
(1) Podružnica mora poročati v skladu s Sklepom o
poročanju monetarnih finančnih institucij (Uradni list RS, št. 21/16) ter
Navodilom za izvajanje Sklepa o poročanju monetarnih finančnih institucij z dne
5. decembra 2017, objavljenim na spletni strani Banke Slovenije. Ne glede
na prvi stavek podružnici ni treba:
-       
posredovati četrtletnega poročila o parametrih v zvezi s kreditnim
tveganjem (BS1K);
-       
v mesečnem poročilu o knjigovodskih postavkah z obrestnimi merami (BS1S)
označiti postavk po šifrantih 106. Oznaka bonitete komitenta in glede na
posamezno vrsto restrukturiranja po šifrantu 100. Vrste restrukturiranja z
oznakami a), b), c), d) ali e). Podružnica lahko vse restrukturirane
izpostavljenosti označi z oznako f), medtem ko postavke z izpostavljenostmi, ki
še niso bile deležne ukrepov restrukturiranja, obvezno označi s šifro N.
(2) Podružnica mora poročati v skladu s Sklepom o
obveznosti poročanja o poslovanju s tujino (Uradni list RS, št. 107/08 in
24/13) in Navodilom za izvajanje sklepa o obveznosti poročanja o poslovanju s
tujino (Uradni list RS, št. 107/08, 36/09, 81/09, 81/10, 103/11, 99/12 in
27/13) ter Navodilom o poročanju o poslih z vrednostnimi papirji (Uradni list
RS, št. 109/13).
(3) (črtan)
(4) Če podružnica opravlja plačilne storitve, kakor so
opredeljene v Zakonu o plačilnih storitvah in sistemih (Uradni list RS, št.
58/09, 34/10, 9/11 in 32/12), mora poročati o nadomestilih, ki jih zaračunava
uporabnikom v zvezi z opravljanjem plačilnih storitev na območju Republike
Slovenije, v skladu s Sklepom o zagotavljanju podatkov o nadomestilih za
opravljanje plačilnih storitev (Uradni list RS, št. 71/09).
(5) Če podružnica opravlja menjalniške posle, kakor so
opredeljeni v Zakonu o deviznem poslovanju (Uradni list RS, št. 16/08, 85/09 in
109/12), mora poročati o odkupu tuje gotovine in čekov, ki se glasijo in so
unovčljivi v tujem denarju, ter o prodaji tuje gotovine po valutah v skladu s
Sklepom o opravljanju menjalniških poslov (Uradni list RS, št. 30/13).
(6) Če je podružnica obveznik po Sklepu o poročanju
podatkov statistike plačil (Uradni list RS, št. 38/14), mora poročati v skladu
z Navodilom za izvajanje Sklepa o poročanju podatkov statistike plačil (Uradni
list RS, št. 69/14).
(7) Podružnica mora poročati o medbančnih depozitih v
skladu s Sklepom o poročanju o medbančnih depozitih (Uradni list RS, št.
103/06) in v skladu z Navodilom o vsebini in načinu poročanja o medbančnih
depozitih (Uradni list RS, št. 105/06, 27/07 in 4/14).
(8) Podružnica mora poročati v skladu s Sklepom o
poročanju efektivnih obrestnih mer bank in hranilnic v skladu z Zakonom o
potrošniških kreditih (Uradni list RS, št. 47/15).
(9) Podružnica mora poročati v skladu s Sklepom o
pogojih za posredovanje potrošniških kreditov za bančnega kreditnega posrednika
(Uradni list RS, št. 9/17 in 26/17).
4. člen
(Poročanje za uresničevanje jamstva za vloge)
(1) Podružnica polletno poroča o številu vlagateljev pri
podružnici, katerih vloge so zajamčene po sistemu zajamčenih vlog v državi
sedeža banke, in o skupnem znesku njihovih zajamčenih vlog, ločeno za fizične
in pravne osebe.
(2) Rok za predložitev poročila iz prvega odstavka tega
člena je po stanju ob koncu junija najkasneje do konca julija tekočega leta, po
stanju ob koncu decembra pa najkasneje do konca januarja naslednjega leta.

Sklep o poročanju podružnic bank držav članic
(Uradni list RS, št. 50/15) vsebuje naslednji končni določbi:
»5. člen
(Prenehanje uporabe sklepa)
Z dnem uveljavitve tega sklepa se preneha uporabljati Sklep o
poročanju podružnic bank držav članic (Uradni list RS, št. 32/12).
6. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o poročanju podružnic
bank držav članic (Uradni list RS, št. 96/15) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah Sklepa o poročanju
podružnic bank držav članic (Uradni list RS, št. 72/17) vsebuje naslednjo končno določbo:
»4. člen
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2018.«.