1. člen
(1) Za kulturni spomenik državnega pomena se razglasi enota
dediščine Ptuj – Orfejev spomenik (EŠD 7754). 
(2) Enota iz prejšnjega odstavka ima lastnosti arheološkega
spomenika.
2. člen
Lastnosti, ki utemeljujejo razglasitev za spomenik državnega
pomena, so: 
-       
Orfejev spomenik je izjemen po svoji velikosti, izdelavi iz enega bloka
marmorja (monolit) in umetniški ter izpričevalni vrednosti reliefnih
upodobitev, ki ga uvrščajo v sam vrh antične provincialne umetnosti; 
-       
s svojo pojavnostjo v zgodovinskem kompleksu starega mestnega jedra
(cerkve sv. Jurija, mestnega stolpa z vzidanimi rimskimi spomeniki, ki
sestavljajo Povodnov muzej, eno najstarejših zbirk na prostem iz prve polovice
19. stoletja, in rotovža) oblikuje in je simbol mesta Ptuj, v širšem smislu pa
je eden vrhunskih spomenikov rimskega časa; 
-       
zaradi svoje lege pred rotovžem in svoje vloge je tudi simbol
srednjeveškega mesta in pomemben ter nepogrešljiv del kulturne dediščine
Republike Slovenije in Ptuja.
3. člen
(1) Spomenik stoji na parceli št. 4025, k.o. Ptuj. 
(2) Meja spomenika je določena na digitalnem katastrskem
načrtu (uveljavljen 2. oktobra 2002, Uradni list RS, št. 86/02, datoteka z dne
2. februarja 2007, izvorno merilo 1 : 1000) in vrisana na temeljnem
topografskem načrtu v merilu 1 : 5000. 
(3) Izvirnika načrtov iz prejšnjega odstavka hranita
Ministrstvo za kulturo in Zavod za varstvo kulturne dediščine Slovenije.
4. člen
Za spomenik velja varstveni režim, ki določa: 
-       
varovanje kulturnih, arheoloških, umetnostnih in arhitekturnih ter
zgodovinskih vrednot v celoti, v njihovi izvirnosti in neokrnjenosti; 
-       
podrejanje vseh gradbenih posegov pri ohranjanju, sanaciji in prenovi
varovanih spomeniških lastnosti spomenika kot celote in posameznih delov; 
-       
omogočanje predstavitve celote in posamičnih zaščitenih del z
dostopnostjo javnosti v meri, ki ne ogroža varovanja spomenika; 
-       
prepoved premeščanja spomenika ali njegovih delov, razen če premestitev
ni nujno potrebna zaradi fizične zaščite spomenika.
5. člen
Nadzor nad izvajanjem tega odloka opravlja Inšpektorat
Republike Slovenije za kulturo in medije.
KONČNA DOLOČBA
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 62000-10/2008/7
Ljubljana, dne 28. februarja 2008
EVA 2007-3511-0005
Vlada Republike Slovenije
Janez Janša l.r. 
Predsednik