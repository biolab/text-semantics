1. člen
Ta uredba določa najvišjo dovoljeno drobnoprodajno ceno
električne energije za javne zavode, javne gospodarske zavode, javne agencije,
javne sklade, občine, izvajalce javno veljavnih programov vzgoje in
izobraževanja ter za izvajalce socialno varstvenih storitev, socialnovarstvenih
programov in programov v podporo družini.
2. člen
(1) Do ukrepov iz te
uredbe so upravičeni odjemalci iz prejšnjega odstavka, ki niso upravičeni do
ukrepov iz Uredbe o določitvi cen električne energije (Uradni list RS, št. 95/22 in 98/22).
(2) Distribucijski
operater na zahtevo dobavitelja brezplačno zagotovi vse podatke o izpolnjevanju
pogoja iz 1. člena te uredbe za posameznega odjemalca, ki mu jih
posredujejo pristojna ministrstva, ki vodijo evidence oziroma sezname teh
odjemalcev.
3. člen
Cena iz 1. člena te
uredbe se določi na enoto proizvoda, ki je ena kilovatna ura, brez DDV.
4. člen
Najvišja dovoljena drobnoprodajna cena za električno energijo
znaša:
-       
za višjo dnevno tarifno postavko 0,20700 EUR/kWh,
-       
za nižjo dnevno tarifno postavko 0,14850 EUR/kWh,
-       
za enotno tarifno postavko 0,18600 EUR/kWh.
5. člen
Dobavitelj električne energije je odjemalcem iz 1. člena te uredbe dolžan ponuditi pogodbo o
dobavi za leto 2023 s ceno, ki ne presega cene iz prejšnjega člena.
6. člen
Dobavitelj, ki od uveljavitve te uredbe dobavlja električno
energijo odjemalcem, za katere se uporablja ta uredba, ne sme prenehati z
dejavnostjo dobave tem kategorijam odjemalcev. Dobavitelj mora odjemalcem na
zahtevo posredovati ponudbo in na njeni podlagi skleniti pogodbo o dobavi, vse
skladno s pogoji iz te uredbe. S tem odjemalci ne izgubijo pravice do menjave
dobavitelja.
PREHODNA IN KONČNA DOLOČBA
7. člen
Omejitev cene iz te uredbe velja ne glede na morebitne
predhodno podpisane pogodbe o dobavi za dobave v letu 2023.
8. člen
Ta uredba začne veljati 1. januarja
2023 in velja do 31. decembra 2023.
Št. 00704-453/2022
Ljubljana, dne 22. decembra 2022
EVA 2022-2430-0119
Vlada Republike Slovenije
dr. Robert Golob
predsednik