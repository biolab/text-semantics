1. člen
(vsebina)
(1) Ta uredba določa
najnižjo višino zahtevanega jamstva za povračilo vseh plačil potrošnika in
stroškov povratka potrošnika zaradi likvidnostnih težav organizatorja potovanja
in podjetja, ki omogoča povezane potovalne aranžmaje (v nadaljnjem besedilu:
jamstvo), način izračuna letnega prometa, povezanega z izvedbo turističnih
paketov, in pogoje delovanja jamstvene sheme.
(2) S to uredbo se v
pravni red Republike Slovenije delno prenaša Direktiva (EU) 2015/2302
Evropskega parlamenta in Sveta z dne 25. novembra
2015 o paketnih potovanjih in povezanih potovalnih aranžmajih, spremembi Uredbe
(ES) št. 2006/2004 in Direktive 2011/83/EU Evropskega parlamenta in Sveta
ter razveljavitvi Direktive Sveta 90/314/EGS (UL L št. 326
z dne 11. 12. 2015, str. 1).
2. člen
(uporaba določb)
Določbe te uredbe, ki se uporabljajo za organizatorja
potovanja, se uporabljajo tudi za podjetje, ki omogoča povezane potovalne
aranžmaje.
3. člen
(najnižja višina zahtevanega jamstva)
(1) Najnižja višina zahtevanega
jamstva v obliki zavarovanja pri zavarovalnici, namenskega bančnega depozita
ali bančne garancije zagotavlja kritje v višini najmanj deset odstotkov letnega
prometa organizatorja potovanja, najnižja višina zahtevanega jamstva v
jamstveni shemi pa najmanj dva odstotka skupnega letnega prometa vseh
organizatorjev potovanj, vključenih v jamstveno shemo.
(2) Organizator
potovanja, ki v preteklem poslovnem letu ni imel letnega prometa, zagotovi
najnižjo višino zahtevanega jamstva, ki zagotavlja kritje v višini najmanj
deset odstotkov načrtovanega letnega prometa.
4. člen
(jamstvena shema)
(1) Jamstvena shema je
skupek sredstev, ki se zberejo za namene povračila vseh plačil potrošnika in
stroškov povratka potrošnika iz naslova odgovornosti organizatorja potovanja.
Jamstvena shema se lahko oblikuje v okviru katerekoli pravne osebe, ki postane
nosilec jamstvene sheme.
(2) Sredstva, zbrana za
namene povračila vseh plačil potrošnika in stroškov povratka potrošnika iz
naslova odgovornosti organizatorja potovanja, se vodijo na ločenem namenskem
računu.
(3) Nosilec jamstvene
sheme organizatorju potovanja na njegovo zahtevo omogoči vpogled v namenski
račun iz prejšnjega odstavka.
(4) Če se jamstvena
shema oblikuje v okviru gospodarskega interesnega združenja, članstvo v tem
združenju ne sme biti pogoj za vključitev v to shemo.
5. člen
(vplačila v jamstveno shemo)
(1) Organizator
potovanja, ki se vključi v jamstveno shemo, vplačuje v jamstveno shemo višino
sredstev glede na vrsto in ceno turističnih paketov, vrsto prevoza, dolžino
obdobja zahtevanih predplačil pred začetkom izvedbe turističnega paketa in
svojo bonitetno oceno, pri čemer prispeva v jamstveno shemo najmanj en odstotek
in največ deset odstotkov letnega prometa.
(2) Organizator
potovanja, ki v preteklem poslovnem letu ni imel letnega prometa, vplačuje v
jamstveno shemo višino sredstev v skladu s prejšnjim odstavkom glede na
načrtovani letni promet.
6. člen
(izstop iz jamstvene sheme)
Organizator potovanja, ki izstopi iz jamstvene sheme, je
upravičen do vračila vplačanih sredstev, razen če so bile iz jamstvene sheme
plačane obveznosti zaradi njegovih likvidnostnih težav.
7. člen
(nadomestilo)
Nosilec jamstvene sheme je za svoje delo upravičen do plačila
nadomestila, ki pokriva dejanske stroške upravljanja jamstvene sheme.
8. člen
(povratek potrošnikov)
Organizator potovanja, ki je opravil povratek potrošnikov
namesto organizatorja potovanja, ki ima oziroma je imel likvidnostne težave, je
upravičen do povračila vseh stroškov, ki jih je imel s povratkom potrošnikov,
iz jamstvene sheme.
9. člen
(regresni zahtevek)
(1) Nosilec jamstvene
sheme lahko uveljavlja regresni zahtevek proti organizatorju potovanja, za
katerega je plačal znesek iz naslova jamstva.
(2) Znesek, ki ga nosilec
jamstvene sheme prejme na podlagi regresnega zahtevka iz prejšnjega odstavka,
vrne na ločen namenski račun iz drugega odstavka 4. člena
te uredbe.
10. člen
(pravila nosilca jamstvene sheme)
Nosilec jamstvene sheme sprejme pravila v zvezi z zagotavljanjem
in upravljanjem jamstvene sheme.
11. člen
(način izračuna letnega prometa)
(1) Letni promet iz 3.
in 5. člena te uredbe se izračuna na
podlagi prihodkov od prodaje iz naslova organiziranja potovanj in omogočanja
povezanih potovalnih aranžmajev v preteklem poslovnem letu.
(2) Načrtovani letni
promet iz drugega odstavka 3. člena in
drugega odstavka 5. člena te uredbe se
izračuna na podlagi načrtovanih prihodkov od prodaje iz naslova organiziranja
potovanj in omogočanja povezanih potovalnih aranžmajev v tekočem poslovnem
letu.
PREHODNA IN KONČNI DOLOČBI
12. člen
(prehodno obdobje)
Najnižja višina zahtevanega jamstva iz prvega odstavka
3. člena in višina vplačil v jamstveno shemo iz prvega odstavka 5. člena te uredbe se zagotovi do 1. januarja 2024, pri čemer se od uveljavitve te
uredbe zagotavlja najmanj višina 75 odstotkov zahtevanega jamstva in vplačil.
13. člen
(prenehanje uporabe)
Z dnem uveljavitve te uredbe se preneha uporabljati Uredba o
jamstvu zaradi likvidnostnih težav organizatorja potovanja in podjetja, ki
omogoča povezane potovalne aranžmaje (Uradni list RS, št. 52/18 in 130/22 – ZVPot-1).
14. člen
(začetek veljavnosti)
Ta uredba začne veljati 26. januarja
2023.
Št. 00704-411/2022
Ljubljana, dne 8. decembra 2022
EVA 2022-2130-0040
Vlada Republike Slovenije
Danijel Bešič Loredan
podpredsednik