I. SPLOŠNE DOLOČBE
1. člen
S to uredbo se ureja sofinanciranje študija po javnoveljavnih
doktorskih študijskih programih tretje stopnje (v nadaljnjem besedilu:
doktorski študij) na javnih visokošolskih zavodih.
2. člen
Sredstva za sofinanciranje doktorskega študija se v skladu s
proračunskimi možnostmi zagotovijo v proračunu Republike Slovenije.
3. člen
(1) Sredstva za sofinanciranje doktorskega študija
javnim visokošolskim zavodom se določijo z letnim sklepom ministra, pristojnega
za visoko šolstvo, najpozneje do 15. aprila za prihodnje študijsko leto.
(2) Sredstva se določijo ob upoštevanju števila
diplomantov doktorskih študijskih programov tretje stopnje in podiplomskih študijskih
programov za pridobitev doktorata znanosti, akreditiranih pred 11. junijem
2004, javnega visokošolskega zavoda v zadnjih petih letih.
(3) Pri izračunu sredstev iz prejšnjega odstavka se v
posameznem koledarskem letu n upoštevajo diplomanti v letih od n – 1 do n – 5
tako, da se seštevek teh diplomantov posameznega javnega visokošolskega zavoda
deli s seštevkom diplomantov vseh javnih visokošolskih zavodov. Tako dobljeni
delež za posamezni javni visokošolski zavod se pomnoži z razpoložljivimi
proračunskimi sredstvi.
II. SOFINANCIRANJE
4. člen
(1) Sredstva za sofinanciranje doktorskega študija so
namenjena kritju stroškov šolnine za posameznega študenta za posamezni letnik.
(2) Šolnina se sofinancira za študente:
-       
vpisane v 1., 2., 3. ali 4. letnik doktorskega študija, ki so med
študijem redno napredovali v višji letnik;
-       
ki še nimajo pridobljene ravni izobrazbe, ki ustreza ravni izobrazbe,
pridobljeni po doktorskih študijskih programih tretje stopnje;
-       
ki iz javnih sredstev nimajo oziroma še niso imeli sofinanciranega študija
po študijskih programih za pridobitev doktorata znanosti, četudi doktorskega
študija niso končali.
(3) Vzporedni študij se ne sofinancira.
(4) Študente, ki se jim sofinancira doktorski študij,
izbere javni visokošolski zavod. Pri izboru študentov javni visokošolski zavod
upošteva pogoje in merila za izbiro, ki jih potrdi pristojni organ javnega
visokošolskega zavoda.
5. člen
(1) Sredstva za sofinanciranje doktorskega študija se
javnemu visokošolskemu zavodu nakazujejo na podlagi pogodbe o sofinanciranju (v
nadaljnjem besedilu: pogodba), sklenjene med javnim visokošolskim zavodom in
ministrstvom, pristojnim za visoko šolstvo (v nadaljnjem besedilu:
ministrstvo).
(2) V pogodbi se poleg bistvenih sestavin določijo tudi:
-       
strateški oziroma dolgoročni cilji javnega visokošolskega zavoda glede
izvajanja doktorskega študija, ukrepi za njihovo doseganje in ciljne vrednosti;
-       
načrt izvajanja doktorskega študija, ki vključuje predvsem študijska
področja, na katerih se bo izvajal doktorski študij, izvajanje aplikativnih in
raziskovalnih nalog ter morebitna povečanja ali zmanjšanja razpisanih vpisnih
mest v prvi letnik doktorskega študija za naslednje študijsko leto in
pričakovano število študentov doktorskega študija za naslednji dve študijski
leti;
-       
glavni letni cilji javnega visokošolskega zavoda glede izvajanja doktorskega
študija za tekoče študijsko oziroma koledarsko leto z ukrepi za njihovo
doseganje in ciljne vrednosti;
-       
način poročanja;
-       
ukrepi v primeru neizpolnjevanja določil pogodbe.
(3) Podatke za pripravo pogodbe iz prve do tretje
alineje prejšnjega odstavka sporoči ministrstvu javni visokošolski zavod do
31. marca tekočega leta za naslednje leto.

Uredba o sofinanciranju doktorskega študija
(Uradni list RS, št. 22/17) vsebuje naslednji prehodni in
končni določbi:
»III. PREHODNI IN KONČNI DOLOČBI
6. člen
Ne glede na prvi odstavek 3. člena te uredbe se sredstva za
sofinanciranje doktorskega študija za študijsko leto 2017/2018 določijo
najpozneje do 1. junija 2017.
7. člen
Ne glede na tretji odstavek 5. člena te uredbe javni
visokošolski zavodi podatke za pripravo pogodbe ministrstvu za študijsko leto
2017/2018 pošljejo najpozneje do 15. junija 2017.
8. člen
Z dnem uveljavitve te uredbe preneha veljati Uredba o
sofinanciranju doktorskega študija (Uradni list RS, št. 50/16).
9. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembi Uredbe o sofinanciranju
doktorskega študija (Uradni list RS, št. 105/20) vsebuje naslednjo končno določbo:
»KONČNA DOLOČBA
2. člen
Ta uredba začne veljati petnajsti dan po objavi v Uradnem
listu Republike Slovenije.«.