1. člen
Pravne osebe s sedežem v Republiki Sloveniji, ki imajo
poslovne enote v republikah in avtonomnih pokrajinah nekdanje Jugoslavije (v
nadaljevanju: pravne osebe) in poslovne enote, ki so jih ustanovile pravne
osebe s sedežem na območju drugih republik in avtonomnih pokrajin nekdanje
Jugoslavije v Republiki Sloveniji (v nadaljevanju: poslovne enote) so dolžne
evidentirati premoženje poslovnih enot. 
S poslovno enoto po prvem odstavku so mišljeni obrati,
prodajalne, skladišča, predstavništva, filiale in druge delovne enote pravne
osebe ter pravne osebe, ki so nastale s preoblikovanjem poslovnih enot.
2. člen
Pravne osebe evidentirajo premoženje poslovnih enot na
obrazcu PEP-1 – podatki p premoženju, ki so ga imele poslovne enote v drugih
republikah na dan 31. decembra 1991 in na obrazcu PEP-OD – podatki o odtujitvah
premoženja poslovnih enot v drugih republikah v času od 10. 10. 1990 do
vključno 15. 4. 1992. 
Poslovne enote pa evidentirajo svoje premoženje na obrazcu
PEP-2 – podatki o premoženju poslovnih enot v Republiki Sloveniji.
3. člen
Obrazce PEP-1, PEP-2 in PEP-OD izda Služba družbenega
knjigovodstva v Republiki Sloveniji in so sestavni del tega odloka.
4. člen
Pravna oseba in poslovna enota pošlje izpolnjene in potrjene
obrazce enoti Službe družbenega knjigovodstva v Republiki Sloveniji v kraju,
kjer ima svoj sedež oziroma v kraju, kjer je ustanovljena, najpozneje do 15.
maja 1992. 
Za pravočasno predložitev obrazcev je odgovoren direktor
pravne osebe oziroma vodja poslovne enote.
5. člen
Služba družbenega knjigovodstva v Republiki Sloveniji obdela
navedene obrazce in posreduje poročilo o tem Vladi Republike Slovenije do 15.
junija 1992.
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 460-01/92-2/1-8
Ljubljana, dne 16. aprila 1992.
Vlada Republike Slovenije
Predsednik 
Lojze Peterle l. r.

Priloga
1: Obrazec PEP-1 – podatki o premoženju, ki so ga imele poslovne enote v drugih
republikah na dan 31. decembra 1991
Priloga
2: Obrazec PEP-2 – podatki o premoženju poslovnih enot v Republiki Sloveniji
Priloga
3: Obrazec OD – podatki o odtujitvah premoženja poslovnih enot v drugih
republikah v času od 10. 10. 1990 do vključno 14. 4. 1992
 