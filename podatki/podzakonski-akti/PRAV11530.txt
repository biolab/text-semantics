1 člen
(vsebina)
Ta pravilnik določa podrobnejše zahteve za
izvajanje integriranega varstva rastlin pred škodljivimi organizmi in vodenje
podatkov o uporabljenih metodah za nadzor škodljivih organizmov v skladu s
Prilogo III Direktive 2009/128/ES Evropskega parlamenta in Sveta z dne
21. oktobra 2009 o določitvi okvira za ukrepe Skupnosti za doseganje
trajnostne rabe pesticidov (UL L št. 309 z dne 24. 11. 2009, str. 71),
zadnjič popravljeno s popravkom (UL L št. 161 z dne 29. 6. 2010, str. 11),
(v nadaljnjem besedilu: Direktiva 2009/128/ES).
2. člen
(pomen izrazov)
Izrazi, uporabljeni v tem pravilniku, imajo
enak pomen kot izrazi v zakonu, ki ureja fitofarmacevtska sredstva (v
nadaljnjem besedilu: FFS), in zakonu, ki ureja zdravstveno varstvo rastlin.
3 člen
(splošne zahteve)
(1) Uporabnik FFS za poklicno rabo za
izvajanje integriranega varstva rastlin pred škodljivimi organizmi uporablja
način varstva, ki z optimalno kombinacijo preventivnih ukrepov, metod varstva
rastlin z nizkim tveganjem in FFS za poklicno rabo zagotavlja zdravo rast
rastlin in omogoča obvladovanje škodljivih organizmov. Redno mora pregledovati
svoje posevke in nasade, opazovati pojav škodljivih organizmov in na podlagi
lastne presoje in lastnih izkušenj izbrati najprimernejšo metodo varstva
rastlin.
(2) Za obvladovanje škodljivih
organizmov uporabnik FFS za poklicno rabo upošteva tudi informacije o pragu škodljivosti,
če te obstajajo, o primernem času za uporabo FFS ter nasvete o uporabi tistih
FFS, ki so čim bolj specifična in učinkovita glede na namen uporabe in imajo
najmanj neželenih učinkov na zdravje ljudi, neciljne organizme in okolje, ter
uporabi metod varstva rastlin z nizkim tveganjem. Te informacije zagotavljajo
izvajalci javne službe zdravstvenega varstva rastlin v skladu s predpisi, ki
urejajo zdravstveno varstvo rastlin, objavlja pa jih Ministrstvo za kmetijstvo
in okolje (v nadaljnjem besedilu: ministrstvo) na svoji spletni strani.
(3) Uporabnik FFS za poklicno rabo
mora izvajati integrirano varstvo rastlin pred škodljivimi organizmi v skladu s
tem pravilnikom na vseh obdelovalnih površinah, ki so v njegovi lasti, zakupu
ali najemu.
4. člen
(preventivni ukrepi)
(1) Uporabnik FFS za poklicno rabo
mora pridelavo načrtovati in izvajati tako, da izvaja v tem členu navedene
preventivne ukrepe s ciljem preprečiti razvoj škodljivih organizmov in plevela.
(2) Pri pridelavi kmetijskih rastlin
na njivah se mora izvajati ustrezen kolobar na najmanj 50 % njivskih površin.
Kot ustrezen kolobar se šteje vsak kolobar, ki ustreza izbrani tehnologiji
pridelave, in kot takega lahko štejemo dvoletni kolobar, priporočljiv pa je
triletni. Ne glede na prejšnji stavek se lahko koruza na vseh njivskih
površinah gospodarstva v monokulturi prideluje največ tri leta.
(3) Ne glede na prejšnji odstavek so
trave, travno-deteljne mešanice in deteljno-travne mešanice na njivah del
kolobarja in so lahko na istem zemljišču več kot tri leta.
(4) Ne glede na drugi odstavek tega
člena se za dveletni kolobar štejejo tudi praha, podsevki in dosevki.
(5) Za optimalno rast pridelka se poskrbi
z uravnoteženim gnojenjem z organskimi in mineralnimi gnojili v skladu s
potrebami rastlin ter namakalnimi tehnikami, kjer je to mogoče.
(6) Za zagotavljanje zdrave rasti
pridelka se daje prednost uporabi odpornih sort oziroma semenu ali sadilnemu materialu,
ki izpolnjuje pogoje v skladu s predpisi o trženju semenskega materiala
kmetijskih rastlin.
(7) Kadar je to smiselno (npr. po
končanem delu na določeni površini ali na koncu delovnega dne), je treba
mehanizacijo in opremo, ki se uporablja pri delu z rastlinami, po uporabi
očistiti, da se prepreči razširjanje škodljivih organizmov.
5. člen
(metode varstva rastlin z nizkim
tveganjem)
(1) Za obvladovanje škodljivih
organizmov se lahko uporabljajo naslednje metode varstva rastlin z nizkim
tveganjem:
-       
mehansko ali fizikalno zatiranje plevela (strojno ali ročno),
-       
mehansko ali fizikalno odstranjevanje napadenih ali okuženih rastlin,
ali delov rastlin ali škodljivih organizmov,
-       
uporaba FFS, izdelanih na podlagi mikroorganizmov, rastlinskih
izvlečkov, feromonov in snovi z nizkim tveganjem, registriranih oziroma
dovoljenih v skladu z zakonom, ki ureja fitofarmacevtska sredstva,
-       
uporaba koristnih organizmov za biotično varstvo rastlin, dovoljenih z
zakonom, ki ureja zdravstveno varstvo rastlin,
-       
uporaba osnovnih snovi, za katere v skladu z zakonom, ki ureja
fitofarmacevtska sredstva, ni treba pridobiti odločbe o registraciji ali
dovoljenja, in
-       
uporaba pripravkov, ki so dovoljeni za ekološko kmetovanje v skladu z
Uredbo Sveta (ES) št. 834/2007 z dne 28. junija 2007 o ekološki pridelavi
in označevanju ekoloških proizvodov ter razveljavitvi Uredbe (EGS) št. 2092/91
(UL L št. 189 z dne 20. 7. 2007, str. 1), zadnjič spremenjeno z izvedbeno Uredbo
komisije (EU) št. 392/2013 z dne 29. aprila 2013 o spremembi Uredbe (ES)
št. 889/2008 v zvezi z nadzornim sistemom za ekološko pridelavo (UL L št. 118 z
dne 30. 4. 2013, str. 5), če niso že urejeni z Uredbo (ES) št. 1107/2009
Evropskega Parlamenta in Sveta z dne 21. oktobra 2009 o dajanju
fitofarmacevtskih sredstev v promet in razveljavitvi Direktiv Sveta 79/117/EGS
in 91/414/EGS (UL L št. 309 z dne 24. 11. 2009, str. 1), zadnjič
spremenjeno z Uredbo Sveta (EU) št. 518/2013 z dne 13. maja 2013 o prilagoditvi
Uredbe (ES) št. 1107/2009 Evropskega parlamenta in Sveta zaradi pristopa
Republike Hrvaške (UL L št. 158 z dne 10. 6. 2013, str. 72).
(2) Seznami iz tretje, četrte, pete in
šeste alineje prejšnjega odstavka so dostopni na spletni strani ministrstva.
6. člen
(uporaba FFS za poklicno rabo)
(1) Uporabnik lahko uporabi FFS za
poklicno rabo takrat, kadar presodi, da z metodami varstva rastlin z nizkim
tveganjem iz prejšnjega člena ni mogoče doseči zadovoljivega učinka pri
obvladovanju škodljivih organizmov.
(2) Pri uporabi FFS za poklicno rabo
je treba upoštevati navodila in etiketo proizvajalca glede načina uporabe FFS,
da se prepreči razvoj odpornosti škodljivega organizma ali plevela na FFS,
predvsem dosledno upoštevati vsa predpisana opozorila, zlasti opozorila o
varnostnih pasovih do voda, varstvu čebel in drugih neciljnih organizmov ter
druga opozorila o omejitvi uporabe, ki so navedena na etiketi in navodilu za
uporabo FFS in glede uporabe osebne varovalne opreme pri tretiranju.
7 člen
(vodenje podatkov)
(1) Uporabnik FFS za poklicno rabo
mora voditi podatke o uporabi metod varstva rastlin iz 5. člena tega
pravilnika, uspešnosti uporabljenih ukrepov in metod in jih hraniti skupaj s
podatki o uporabi FFS in račune, s katerimi zagotavlja sledljivost od nakupa do
uporabe FFS, kar omogoča preverjanje vrste, količine in uporabe FFS.
(2) Podatki o uporabi FFS in metodah
varstva rastlin z nizkim tveganjem se vodijo na obrazcu iz Priloge 1, ki je
sestavni del tega pravilnika. Podatke o izvedbi kolobarja iz 4. člena tega
pravilnika se spremlja na podlagi podatkov iz preteklih let.
(3) Podatki o uporabi FFS v objektih
za tretiranje semena se vodijo na obrazcu iz Priloge 2, ki je sestavni del tega
pravilnika.
(4) Račune od nakupa FFS, s katerimi
zagotavlja sledljivost od nakupa do uporabe FFS, mora uporabnik FFS za poklicno
rabo hraniti skupaj s podatki o uporabi FFS. Podatke o uporabi FFS in račune od
nakupa FFS mora uporabnik dati na vpogled fitosanitarnemu inšpektorju na
njegovo zahtevo.
(5) Podatki iz drugega in tretjega
odstavka tega člena se lahko vodijo v papirni oziroma elektronski obliki.
8. člen
(prenehanje veljavnosti)
Z dnem uveljavitve tega pravilnika preneha
veljati 8. člen Pravilnika o dolžnostih uporabnikov fitofarmacevtskih
sredstev (Uradni list RS, št. 62/03, 5/07, 30/09 in 83/12 – ZFfS-1)
9. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-486/2013
Ljubljana, dne 23. maja 2014
EVA 2012-2330-0261
mag. Dejan Židan l.r.
Minister
za kmetijstvo in okolje

Priloga 1:
Podatki o uporabi FFS v kmetijski pridelavi
Priloga 2:
Podatki o uporabi FFS v objektih za tretiranje semena