1. SPLOŠNE DOLOČBE
1. člen
(vsebina pravilnika)
(1) Ta pravilnik določa osnove za določanje rokov hrambe
dokumentarnega gradiva za organe državne uprave, uprave samoupravnih lokalnih
skupnosti ter pravne in fizične osebe, kadar na podlagi javnih pooblastil
opravljajo upravne naloge (v nadaljnjem besedilu: organi) z orientacijskimi
roki hrambe dokumentarnega gradiva.
(2) S tem pravilnikom so določeni tudi orientacijski časovno
opredeljeni roki hrambe trajnega dokumentarnega gradiva organov, ki se
uporabljajo, dokler trajnemu gradivu ne prenehajo vse pravne in dejanske
posledice, ki izhajajo iz gradiva, ali kadar trajno gradivo nima več
nikakršnega pravnega in dejanskega učinka.
2. člen
(vrste dokumentarnega gradiva glede na rok hrambe)
Glede na rok hrambe v organih ločimo tri vrste dokumentarnega
gradiva:
-       
arhivsko gradivo (oznaka A ali A vzorčno),
-       
trajno dokumentarno gradivo (oznaka T ali T oziroma najmanj xx let) in
-       
dokumentarno gradivo z roki hrambe v letih (npr. dve, pet, deset in več
let), ko zadevi poteče rok hrambe.
3. člen
(zbirni katalog rokov hrambe dokumentarnega gradiva)
(1) Orientacijsko opredeljene roke hrambe dokumentarnega
gradiva, trajnega dokumentarnega gradiva in arhivskega gradiva organov vsebuje
zbirni katalog rokov hrambe dokumentarnega gradiva v Prilogi, ki je sestavni
del tega pravilnika.
(2) Zbirni katalog rokov hrambe dokumentarnega gradiva ni
osnova za spreminjanje ali razčlenjevanje veljavnih enotnih in posameznih
načrtov klasifikacijskih znakov organov, temveč le osnova za določanje rokov
hrambe dokumentarnega gradiva.
4. člen
(struktura zbirnega kataloga rokov hrambe dokumentarnega gradiva)
Zbirni katalog rokov hrambe dokumentarnega gradiva je
sestavljen iz štirih delov:
-       
prvi del določa orientacijske roke hrambe dokumentarnega gradiva za vsak
klasifikacijski znak v obveznem okviru načrta klasifikacijskih znakov (v
nadaljnjem besedilu: klasifikacijski načrt) na tretjem nivoju in manj vsebinsko
razgrajene upravne in druge naloge za posamezna področja za organe državne
uprave ter pravne in fizične osebe, kadar na podlagi javnih pooblastil
opravljajo upravne naloge;
-       
drugi del vsebuje izbor rokov hrambe na podlagi specifičnih poslovnih
funkcij ter upravnih in drugih nalog za posamezna področja oziroma organe;
-       
tretji del določa orientacijske roke hrambe za upravne enote;
-       
četrti del določa orientacijske roke hrambe za organe samoupravnih lokalnih
skupnosti (občine in medobčinske inšpektorate).
2. DOLOČANJE ROKOV HRAMBE DOKUMENTARNEGA GRADIVA
5. člen
(določanje arhivskega gradiva)
(1) Arhivsko gradivo organa v skladu s predpisi, ki urejajo
varstvo arhivskega gradiva, določi pristojni arhiv v sodelovanju z organom s
pisnimi strokovnimi navodili za odbiranje arhivskega gradiva iz dokumentarnega
gradiva na podlagi njegovega klasifikacijskega načrta. Pristojni arhiv pri
določanju arhivskega gradiva upošteva metodologijo, merila za vrednotenje dokumentarnega
gradiva in določitev arhivskega gradiva iz tega pravilnika.
(2) Določbe pristojnega arhiva o arhivskem gradivu v
klasifikacijskem načrtu organa prevladujejo nad roki hrambe, ki so določeni v
letih, in nad določbami o trajnem dokumentarnem gradivu.
6. člen
(določanje roka hrambe trajnega dokumentarnega gradiva)
Trajno dokumentarno gradivo in rok trajne hrambe v načrtu
klasifikacijskih znakov določi predstojnik organa, ki pri tem upošteva
predpisane roke hrambe, potrebe poslovanja organa in osnove z orientacijskimi
roki hrambe dokumentarnega gradiva iz tega pravilnika.
7. člen
(določanje rokov hrambe dokumentarnega gradiva v letih)
Za dokumentarno gradivo, ki ni arhivsko ali trajno
dokumentarno gradivo, predstojnik organa določi rok hrambe v letih v skladu s
predpisi, ki neposredno določajo roke hrambe s tem pravilnikom, in glede na
oceno, koliko časa je posamezno dokumentarno gradivo pomembno za delo organa.
8. člen
(roki hrambe gradiva, ki prihaja izključno v vednost ali
informiranje)
Dokumentarno gradivo, ki ga organ prejme od pravnih in
fizičnih oseb zaradi informiranja ali v vednost, se hrani najmanj dve leti
(npr. prejeti zapisniki in gradivo za seje državnega zbora, vlade, občinskega
sveta, svetov javnih zavodov, nadzornih odborov in skupščin, razna obvestila,
okrožnice).
9. člen
(roki hrambe dokumentov zadeve glede na pomen njihove
vsebine ali pravne posledice)
(1) Dokumentarno gradivo, nastalo v zvezi z odločanjem v
upravnih in drugih javnopravnih zadevah, organ praviloma hrani v celoti kot
trajno dokumentarno gradivo ali kot arhivsko gradivo. V zadevah se lahko kot
trajno dokumentarno gradivo ali kot arhivsko gradivo hranijo le pomembnejši
dokumenti zadeve (npr. odločbe, sklepi, zapisniki, poročila in analize), drugi
dokumenti zadeve pa le določeno število let (npr. vloge, priloge, soglasja,
mnenja, mesečna poročila, statistika itd.).
(2) Zadeve, katerih zahtevki se pri odločanju v upravnih in
drugih javnopravnih zadevah zavržejo, se hranijo najmanj dve leti.
10. člen
(roki hrambe vlog za vpis v uradne registre in evidence ter
izstavitev potrdil)
(1) Dokumenti s prilogami, ki so podlaga za vpis dejstev
oziroma podatkov v registre in evidence, ki jih v skladu s predpisi vodi organ,
se hranijo najmanj dve leti.
(2) Vloge za izstavitev potrdil iz javnih in drugih evidenc,
ki jih vodi organ, ter kopije izdanih potrdil se hranijo najmanj dve leti.
11. člen
(uradne evidence)
(1) Uradne evidence in registri so arhivsko gradivo.
(2) Pristojni arhivi lahko na podlagi meril za vrednotenje
določijo tudi izjeme iz prejšnjega odstavka, kar je lahko razvidno iz zbirnega
kataloga rokov hrambe dokumentarnega gradiva iz 3. člena tega pravilnika.
12. člen
(roki hrambe programov, poročil in statističnega gradiva)
Letni, srednjeročni, dolgoročni ali občasni programi, načrti,
poročila, analize in statistika se hranijo trajno ali kot arhivsko gradivo,
dnevni, tedenski, mesečni ali kvartalni programi, načrti, poročila, analize in
statistika pa najmanj dve leti.
3. OZNAČEVANJE ROKOV HRAMBE
13. člen
(označevanje rokov hrambe)
(1) Arhivsko gradivo z oznako A in A vzorčno označi pristojni
arhiv v klasifikacijski načrt organa pod ustreznimi klasifikacijskimi znaki.
Organ vnese klasifikacijski načrt z roki hrambe dokumentarnega gradiva v
informacijski sistem za vodenje evidence dokumentarnega gradiva.
(2) Trajno dokumentarno gradivo se z oznako T ali T oziroma
najmanj xx let (npr. personalne mape: T oziroma najmanj 100 let od rojstva
javnega uslužbenca) označi v klasifikacijskem načrtu pod ustreznimi
klasifikacijskimi znaki in v informacijski sistem za vodenje evidence
dokumentarnega gradiva.
(3) Roki hrambe A, A vzorčno, T in rok hrambe v letih se za
zadeve ter posamezne dokumente v zadevah vpisujejo v informacijski sistem za
vodenje evidence dokumentarnega gradiva.
(4) Oznaka arhivskega gradiva (A in A vzorčno) in trajnega
dokumentarnega gradiva (T) se na fizični ovoj zadeve ali na posamezne dokumente
izpiše že ob nastanku zadeve oziroma ob prejemu ali nastanku posameznega
dokumenta in najpozneje ob rešitvi zadeve.
(5) Če je za en klasifikacijski znak predvidenih več rokov
hrambe, javni uslužbenec, ki reši zadevo, na ovoju zadeve označi ustrezen rok
hrambe glede na vsebino rešene zadeve. Če je gradivo v elektronski obliki, se
rok hrambe zapiše v informacijski sistem za vodenje evidence dokumentarnega
gradiva.
(6) Kadar je rok hrambe izražen v letih, javni uslužbenci ob
rešitvi zadeve izračunajo letnico, ko se dokumentarno gradivo lahko izloči in
uniči, ter jo vpišejo v desni spodnji kot ovoja zadeve ali posameznih
dokumentov v zadevi. Poskrbijo, da se letnica uničenja posamezne zadeve oziroma
posameznega dokumenta v zadevi vpiše v informacijski sistem za vodenje evidence
dokumentarnega gradiva, če ta sam ne izračuna letnice uničenja. Za zadeve in
dokumente v elektronski obliki se letnica uničenja ročno ali samodejno vpiše v
informacijski sistem za vodenje evidence dokumentarnega gradiva.
14. člen
(označevanje tehničnih enot gradiva z roki hrambe)
Roki hrambe A, A vzorčno in T ter letnice izločitve oziroma
uničenja gradiva se pred arhiviranjem rešenih zadev v tekočo zbirko
dokumentarnega gradiva vpišejo na oznake tehničnih enot (fascikle,
registratorje ali rednike, arhivske škatle, mape, nosilce računalniških
informacij itd.).
15. člen
(določanje rokov hrambe v primeru razčlenitve okvirnega
načrta klasifikacijskih znakov)
Kadar organ v skladu s petim odstavkom 45. člena Uredbe o
upravnem poslovanju (Uradni list RS, št. 9/18) obvezne trimestne
klasifikacijske znake iz okvirnega klasifikacijskega načrta glede na svoje
pristojnosti in specifične naloge podrobneje razdeli na največ petmestne
klasifikacijske znake oziroma na četrti in peti nivo, predstojnik organa v
skladu z navedeno uredbo in s tem pravilnikom določi roke hrambe za vse dodatno
razdeljene klasifikacijske znake, pristojni arhiv pa določi arhivsko gradivo.
4. PREHODNE IN KONČNE DOLOČBE
16. člen
(prilagoditev načrtov klasifikacijskih znakov)
Organi sprejmejo klasifikacijske načrte, v katerih določijo
roke hrambe dokumentarnega gradiva v skladu z orientacijskimi roki, določenimi
s tem pravilnikom, v treh mesecih od uveljavitve tega pravilnika.
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o določanju rokov hranjenja dokumentarnega gradiva v javni upravi (Uradni list
RS, št. 52/09).
18. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-26/2018
Ljubljana, dne 29. julija 2019
EVA 2018-3340-0025
Mag. Zoran Poznič
minister
za kulturo

Priloga:
Zbirni katalog rokov hrambe dokumentarnega gradiva 