I. UVODNE DOLOČBE
1. člen
S to uredbo se natančneje predpisuje izdelava razdelitvene
bilance za podjetje, katerega del, ki se nahaja na območju Triglavskega
narodnega parka (v nadaljevanju: TNP), predstavlja zaključeno delovno celoto (v
nadaljevanju: matično podjetje).
2. člen
Matično podjetje iz prejšnjega člena se v skladu s 26. členom
zakona o lastninskem preoblikovanju podjetij (z družbenim kapitalom), ki
opravljajo turistično dejavnost in katerih nepremičnine se nahajajo na območju
Triglavskega narodnega parka (v nadaljevanju: ZLPPTR), razdeli na dve
gospodarski družbi, pri čemer se del, ki se nahaja na območju TNP, oblikuje kot
samostojna delniška družba oziroma družba z omejeno odgovornostjo.
II. IZDELAVA RAZDELITVENE BILANCE
3. člen
Višina sredstev in obveznosti do njihovih virov se v
novonastalih delniških družbah oziroma družbah z omejeno odgovornostjo ugotovi
z razdelitveno bilanco, ki jo na podlagi podatkov iz zaključnega računa za leto
1992 (po stanju 31. 12.) pripravi matično podjetje v skladu s to uredbo.
Razdelitev na strani sredstev
4. člen
Celotna sredstva matičnega podjetja se razdelijo v dva dela,
in sicer so to: 
-       
sredstva, povezana z opravljanjem dejavnosti na območju TNP, 
-       
sredstva, ki niso povezana z opravljanjem dejavnosti na območju TNP.
5. člen
Med sredstva, ki so povezana z opravljanjem dejavnosti na
območju TNP, sodijo: 
1.     
nematerialne naložbe, ki služijo opravljanju dejavnosti na območju TNP, 
2.     
zemljišča in gradbeni objekti, ki se nahajajo na območju TNP, 
3.     
proizvodna in druga oprema, ki služi opravljanju dejavnosti na območju
TNP, 
4.     
materialne naložbe v pripravi, ki so namenjene opravljanju dejavnosti na
območju TNP, 
5.     
ostale postavke materialnih naložb, ki služijo opravljanju dejavnosti na
območju TNP, 
6.     
vse dolgoročne terjatve, ki so neposredno povezane z opravljanjem
dejavnosti na območju TNP, 
7.     
zaloge, ki neposredno služijo opravljanju dejavnosti na območju TNP, 
8.     
vse kratkoročne terjatve in aktivne časovne razmejitve, ki so nastale na
osnovi opravljanja dejavnosti na območju TNP, 
9.     
tisti del morebitne izgube, ki je neposredno povezan z opravljanjem
dejavnosti na območju TNP, 
10.  
najeta stanovanja in stanovanjske hiše, v katerih živijo delavci (in
njihovi družinski člani), ki opravljajo dejavnost na območju TNP, 
11.  
prosta stanovanja in stanovanjske hiše, ki v sorazmernem delu pripadajo
delavcem, ki opravljajo dejavnost na območju TNP 
12.  
vrednost počitniških in športnih objektov (s pripadajočo opremo), ki v
sorazmernem delu pripadajo delavcem, ki opravljajo dejavnost na območju TNP, se
v tistem delu razdelitvene bilance, ki se nanaša na opravljanje dejavnosti na
območju TNP, izkaže kot terjatev do drugega dela matičnega podjetja, ki ni
povezan z opravljanjem dejavnosti na območju TNP, 
13.  
krediti za stanovanjsko graditev tistih delavcev, ki opravljajo
dejavnost na območju TNP, 
14.  
druge terjatve iz naslova skupne porabe za stanovanjske potrebe, ki v
sorazmernem delu pripadajo delavcem, ki opravljajo dejavnost na območju TNP, 
15.  
ostala izvenposlovna sredstva, ki v sorazmernem delu pripadajo delavcem,
ki opravljajo dejavnost na območju TNP.
6. člen
Da bi bila možna opredelitev višine sredstev iz točke 9. –
14. prejšnjega člena te uredbe, mora matično podjetje že pred izdelavo razdelitvene
bilance evidentirati število delavcev (zaposlenih na dan 31. december 1992), ki
so opravljali dejavnost na območju TNP.
7. člen
V posebni prilogi razdelitvene bilance poda matično podjetje
za vsako posamezno sredstvo oziroma skupino sredstev obrazložitev, iz katere je
razvidno, na kakšen način je posamezno sredstvo oziroma skupina sredstev
povezana z opravljanjem dejavnosti na območju TNP.
Razdelitev na strani obveznosti
8. člen
Vse obveznosti matičnega podjetja se razdelijo v dva dela, in
sicer so to: 
-       
obveznosti, povezane z opravljanjem dejavnosti na območju TNP, 
-       
obveznosti, ki niso povezane z opravljanjem dejavnosti na območju TNP.
9. člen
Med obveznosti, ki so povezane z opravljanjem dejavnosti na
območju TNP, sodijo: 
1.     
dolgoročne rezervacije, ki so neposredno povezane z opravljanjem
dejavnosti na območju TNP, 
2.     
vse dolgoročne obveznosti, ki so povezane z opravljanjem dejavnosti na
območju TNP, 
3.     
vse kratkoročne obveznosti in pasivne časovne razmejitve, ki so povezane
z opravljanjem dejavnosti na območju TNP, 
4.     
morebitni nerazporejeni dobiček, ki je povezan z opravljanjem dejavnosti
na območju TNP, 
5.     
obveznosti do virov izvenposlovnih sredstev, ki v vsebinskem oziroma
sorazmernem delu pripadajo zaposlenim, ki opravljajo dejavnost na območju TNP.
10. člen
V posebni prilogi razdelitvene bilance poda matično podjetje
za vsako posamezno obveznost oziroma skupino obveznosti obrazložitev, iz katere
je razvidno, na kakšen način je posamezna obveznost oziroma skupina obveznosti
povezana z opravljanjem dejavnosti na območju TNP.
11. člen
Vsa ostala sredstva in obveznosti, ki niso zajeta v 5. in 9.
členu te uredbe, pripadajo drugemu delu matičnega podjetja, ki ne opravlja
dejavnosti na območju TNP.
12. člen
Kapital vsakega izmed obeh na novo nastalih delov podjetja je
razlika med vsemi sredstvi in vsemi obveznostmi vsakega dela podjetja.
III. UGOTAVLJANJE DRUŽBENEGA KAPITALA, KI JE OSNOVA ZA
LASTNINSKO PREOBLIKOVANJE
13. člen
Na podlagi razdelitvene bilance, izdelane v skladu s 3. do
12. členom te uredbe, nastaneta po stanju na dan 31. december 1992 dve novi
bilanci za dva dela matičnega podjetja.
14. člen
Višina družbenega kapitala, ki je predmet lastninskega
preoblikovanja, se v vsakem posameznem delu matičnega podjetja ugotovi z
otvoritveno bilanco, izdelano v skladu s 26. členom ZLPPTR po določilih uredbe
o metodologiji za izdelavo otvoritvene bilance stanja (Uradni list RS, št.
24/93, 62/93, 72/93, 19/94, 32/94, 45/94 in 5/95).
15. člen
Razdelitvena bilanca, izdelana v skladu z določili te uredbe,
je vključno s pojasnili iz 6., 7. in 10. člena te uredbe sestavni del programa
lastninskega preoblikovanja, ki ga matično podjetje za vsako posamezno
novoustanovljeno gospodarsko družbo predloži Agenciji Republike Slovenije za
prestrukturiranje in privatizacijo (v nadaljevanju: agencija).
16. člen
V postopku odobritve programa lastninskega preoblikovanja
preveri agencija formalno in vsebinsko pravilnost izdelave razdelitvene bilance
matičnega podjetja v skladu s to uredbo.
IV. KONČNA DOLOČBA
17. člen
Ta uredba začne veljati naslednji dan po objavi v Uradnem
listu Republike Slovenije.
Št. 300-09/97-1
Ljubljana, dne 17. julija 1997.
Vlada Republike Slovenije
dr. Janez Drnovšek l. r. 
Predsednik