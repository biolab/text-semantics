I. SPLOŠNE DOLOČBE
1. člen
(vsebina uredbe)
Ta uredba podrobneje določa cilje in obliko
finančnih spodbud (v nadaljnjem besedilu: spodbuda) za začetne vhodne tuje neposredne
investicije ter pogoje, merila in postopke za dodelitev spodbud.
2. člen
(oblika spodbud)
Spodbude po tej uredbi se dodelijo kot
regionalne državne pomoči v obliki subvencij v skladu z Uredbo Komisije (ES)
št. 800/2008 z dne 6. avgusta 2008 o razglasitvi nekaterih vrst pomoči za
združljive s skupnim trgom z uporabo členov 87 in 88 Pogodbe (Uredba o splošnih skupinskih izjemah) (UL L št. 800/2008 z dne 9. 8. 2008,
str. 3; v nadaljnjem besedilu: Uredba 800/2008/ES) in 3. členom Uredbe o
dodeljevanju regionalnih državnih pomoči (Uradni list RS, št. 72/06, 70/07,
99/08 in 17/09).
3. člen
(pomen izrazov)
(1) Izrazi v tej uredbi imajo
naslednji pomen:
-      
podjetje je gospodarska družba in samostojni podjetnik posameznik v
skladu z zakonom, ki ureja gospodarske družbe,
-      
upravičeni stroški so stroški, za katere se lahko dodeljuje spodbuda,
-      
začetna vhodna tuja neposredna investicija je investicija nerezidenta v
lastniški kapital nove ali obstoječe pravne osebe, registrirane v Republiki
Sloveniji, če delež nerezidenta predstavlja najmanj 10 odstotkov lastniškega
kapitala,
-      
investicija je investicija v osnovna opredmetena oziroma neopredmetena
sredstva pri vzpostavitvi novega podjetja, širitvi obstoječega podjetja,
diverzifikaciji produktov podjetja z novimi dodatnimi produkti ali v bistvene
spremembe proizvodnega procesa v obstoječem podjetju,
-      
materialne investicije so investicije v opredmetena osnovna sredstva
(zemljišča, stavbe in oprema, komunalno in infrastrukturno opremljanje
zemljišč, nakup, gradnja in posodobitev stavb, nakup novih strojev in opreme),
-      
nematerialne investicije so investicije v neopredmetena dolgoročna
sredstva (nakup patentov, licenc, znanja in izkušenj (know-howa) ali
nepatentiranega tehničnega znanja),
-      
velik investicijski projekt je začetna investicija v osnovna sredstva z
upravičenimi stroški nad 50 milijonov eurov, preračunano na osnovi cen in
menjalnih tečajev na dan dodelitve pomoči. Za velik investicijski projekt se
šteje tudi skupina posameznih projektov, ki posamezno ne dosegajo vrednosti 50
milijonov eurov, če podjetje ali podjetja v treh letih začno posamezne
investicije v osnovna sredstva, ki se lahko združena obravnavajo na ekonomsko
nedeljiv način ali pomenijo ekonomsko celoto, v skupni vrednosti 50 milijonov
eurov,
-      
stroški odpiranja novih delovnih mest so stroški bruto plač in obvezni
prispevki za socialno varnost,
-      
intenzivnost pomoči je višina pomoči, izražena kot odstotek upravičenih
stroškov,
-      
projektno podjetje je gospodarska družba, registrirana v Republiki
Sloveniji, v kateri imajo tuji investitorji neposredno najmanj 10-odstotni
lastniški delež,
-      
tuji investitor je nerezident, ki je ali pa namerava postati nosilec
investicije,
-      
agencija je javna agencija, pristojna za spodbujanje tujih neposrednih
investicij in internacionalizacije podjetij,
-      
regija je območje, ki je upravičeno do dodeljevanja regionalnih državnih
pomoči.
(2) Za razvrščanje gospodarskih družb
in podjetij po velikosti na majhna, srednje velika in velika se po tej uredbi
uporabljajo merila, ki jih opredeljuje Priloga I Uredbe 800/2008/ES.
II. CILJ SPODBUD
4. člen
(cilj spodbud)
Cilj dodeljevanja spodbud je privabljanje
tujih investitorjev k investiranju na območju Republike Slovenije, katerih
investicije bodo:
-      
v skladu s ponudbo na trgu dela v Republiki Sloveniji zagotavljale nova
delovna mesta, in sicer predvsem v panogah z višjo dodano vrednostjo,
-      
prispevale k prenosu znanja in tehnologij in k sodelovanju
znanstveno-raziskovalnih podjetij in ustanov na območju Republike Slovenije s
tujimi investitorji,
-      
prispevale k skladnejšemu regionalnemu razvoju,
-      
prispevale k povečanju sinergičnih učinkov povezovanja tujih
investitorjev s slovenskimi podjetji, predvsem na področju dobav tujim
investitorjem in izmenjave znanj in tehnologij.
III. POGOJI, UPRAVIČENCI IN UPRAVIČENI STROŠKI
5. člen
(vrste investicij, za katere se lahko
dodelijo spodbude)
(1) Spodbude po tej uredbi se lahko
dodelijo za investicije v:
-      
predelovalno dejavnost,
-      
storitveno dejavnost, katere storitve se mednarodno tržijo,
-      
razvojno-raziskovalno dejavnost.
(2) Spodbude po tej uredbi se ne dodelijo
za investicije v naslednje dejavnosti:
-      
primarna proizvodnja kmetijskih izdelkov iz seznama v Prilogi I Pogodbe
o ustanovitvi Evropske Skupnosti, proizvodov, ki posnemajo ali nadomeščajo
mleko in mlečne proizvode, ter proizvodov, ki se uvrščajo pod oznake KN 4502, 4503 in 4504 (plutasti izdelki),
-      
predelava in trženje kmetijskih proizvodov, kadar je znesek spodbude
določen na podlagi cene oziroma količine takih proizvodov, ki so kupljeni od
primarnih proizvajalcev ali jih je na trg dalo zadevno podjetje, ali kadar je
spodbuda pogojena s tem, da je delno ali v celoti prenesena na primarne
proizvajalce,
-      
ribištvo in ribogojništvo,
-      
premogovništvo,
-      
jeklarstvo,
-      
promet,
-      
ladjedelništvo,
-      
industrija sintetičnih vlaken,
-      
proizvodnja orožja in streliva.
(3) Spodbude po tej uredbi se ne dodelijo
za dejavnosti, povezane z izvozom, ki je neposredno povezan z izvoženimi
količinami, z vzpostavitvijo in delovanjem distribucijske mreže ali z drugimi
tekočimi stroški v zvezi z izvozno dejavnostjo. Prav tako se spodbude ne
dodeljujejo v primerih, ko bi se uporabi domačega blaga dajala prednost pred
uporabo uvoženega blaga.
(4) Ta uredba se ne uporablja za
podjetja, ki so v postopku vračanja neupravičeno prejete državne pomoči na
osnovi odločbe Evropske komisije, ki je prejeto državno pomoč razglasila za
nezakonito in nezdružljivo s skupnim trgom Skupnosti.
6. člen
(upravičenci)
(1) Vlogo na razpis za dodelitev
spodbud po tej uredbi lahko vložijo tuji investitorji, ki imajo sami ali
njihove tuje povezane družbe izkušnje z opravljanjem dejavnosti projektnega
podjetja, ki morajo biti izkazane v vlogi na razpis za dodelitev spodbude.
(2) Prejemniki spodbud so projektna
podjetja.
(3) Spodbuda se ne dodeli, če:
-      
je investicijski projekt za isti namen, ki vsebuje elemente državnih
pomoči, že sofinanciran iz drugih sredstev državnega, lokalnega ali EU
proračuna, ali če skupna višina prejetih sredstev iz tega naslova presega
najvišje dovoljene višine sofinanciranja, ki jo določajo pravila s področja
državnih pomoči,
-      
je tuji investitor ali projektno podjetje insolventno,
-      
je tuji investitor ali projektno podjetje v stanju kapitalske
neustreznosti po Zakonu o finančnem poslovanju podjetij (Uradni list RS, št.
54/99, 110/99, 93/02 – odl. US, 114/06 – ZUE in 117/06 – ZDDPO-2),
-      
je zoper tujega investitorja ali zoper projektno podjetje s pravnomočno
odločbo sodišča začet stečajni postopek, postopek prisilne poravnave ali
likvidacije,
-      
je projektno podjetje navedeno v seznamu podjetij, s katerimi državne
institucije ne smejo poslovati v skladu z zakonom, ki ureja preprečevanje
korupcije,
-      
ima tuji investitor ali projektno podjetje neporavnane obveznosti do
Republike Slovenije,
-      
je projektno podjetje v težavah v skladu s Smernicami Skupnosti o
državni pomoči za reševanje in prestrukturiranje podjetij v težavah (UL C 244 z
dne 1. 10. 2004, str. 2) in Zakonom o pomoči za reševanje in
prestrukturiranje gospodarskih družb v težavah (Uradni list RS, št. 44/07
– uradno prečiščeno besedilo). Mala in srednja podjetja, ki delujejo manj
kot tri leta od vpisa v register, se ne štejejo kot podjetja v težavah v smislu
Smernic Skupnosti o državni pomoči za reševanje in prestrukturiranje podjetij v
težavah, razen če izpolnjujejo merila za stečajni postopek po predpisih, ki
urejajo finančno poslovanje podjetij.
7. člen
(pogoj nujnosti)
(1) Ob dodelitvi spodbude malim in srednje
velikim podjetjem mora upravičenec vložiti vlogo za dodelitev spodbude, preden
je začelo projektno podjetje izvajati investicijski projekt.
(2) Ob dodelitvi spodbude velikim
podjetjem mora upravičenec izpolnjevati pogoje iz prejšnjega odstavka. Agencija
pred dodelitvijo zadevne individualne spodbude preveri, ali dokumentacija, ki
jo je pripravil upravičenec, izpolnjuje enega ali več naslednjih meril:
-      
bistvena razširitev velikosti podjetja ali dejavnosti zaradi spodbude;
-      
bistvena razširitev obsega projekta ali dejavnosti zaradi spodbude;
-      
bistveno povečanje skupnega zneska, ki ga je upravičenec porabil za
projekt ali dejavnost zaradi pomoči;
-      
bistveno povečanje hitrosti zaključka zadevnega projekta ali dejavnosti;
-      
če spodbuda ne bi bila dodeljena, projekt kot tak v zadevni regiji ne bi
bil izveden.
(3) (črtan)
8. člen
(upravičeni stroški)
(1) S spodbudami se lahko financirajo
naslednji upravičeni stroški investicij na ozemlju Republike Slovenije:
-      
stroški odpiranja novih delovnih mest, ki so neposredno ustvarjena z
investicijskim projektom, izračunani za obdobje dveh let,
-      
stroški materialnih investicij,
-      
stroški nematerialnih investicij.
(2) Med upravičene stroške materialnih
investicij sodijo tudi stroški zakupa zemljišč in stavb, vendar mora biti v tem
primeru zakupna pogodba sklenjena najmanj za pet let po pričakovanem datumu
zaključka naložbenega projekta za velika podjetja in tri leta za mala in
srednje velika podjetja. Pri zakupu opreme se upoštevajo samo stroški zakupa v
obliki finančnega zakupa z obvezo nakupa sredstev po izteku pogodbe. Zakup mora
biti izveden po tržnih pogojih.
(3) Pri investicijah v velika podjetja
lahko upravičeni stroški nematerialnih investicij znašajo največ do 50 odstotkov
upravičenih stroškov cele investicije.
(4) Pri investicijah v mala in srednje
velika podjetja so lahko upravičeni stroški tudi stroški pripravljalnih študij
in svetovanja, povezani z investicijo, v višini do 50 odstotkov dejanskih nastalih
stroškov. Upravičeni so le stroški svetovalnih storitev, ki jih izvedejo
zunanji svetovalci. Če znesek spodbude za svetovalne storitve v korist malih in
srednjih podjetij iz vseh virov preseže 2 milijona eurov na podjetje in na
projekt, je potrebna predhodna individualna priglasitev spodbude.
(5) Pri investicijah v velika podjetja
se kot upravičeni stroški priznajo le nakupi novih osnovnih sredstev.
9. člen
(pogoji za dodelitev spodbud)
(1) Prejemnik spodbud mora iz lastnih
virov ali z zunanjim financiranjem in v obliki, ki ni povezana z javnimi
sredstvi, zagotoviti sredstva v višini najmanj 25 odstotkov upravičenih
stroškov materialnih in nematerialnih investicij.
(2) Pri velikih podjetjih mora
investicijski projekt ostati v regiji vsaj 5 let po zaključku investicije, za
mala in srednje velika podjetja pa je to obdobje najmanj 3 leta.
(3) Nematerialne investicije se morajo
uporabljati izključno v podjetju, ki je prejemnik spodbude. Obravnavati jih je
treba kot sredstva, ki se amortizirajo. Kupljene morajo biti od tretje osebe po
tržnih pogojih. Vključene morajo biti v osnovna sredstva podjetja in morajo pri
velikem podjetju ostati v podjetju, ki je prejelo spodbudo, najmanj 5 let, pri
malem ali srednjem podjetju pa najmanj 3 leta.
(4) Nova delovna mesta morajo biti
zasedena najpozneje v 3 letih po zaključku investicije. Povečanje števila novih
delovnih mest se ugotavlja kot neto povečanje števila zaposlenih v primerjavi s
povprečjem zadnjih dvanajstih mesecev. Pri velikih podjetjih morajo nova
delovna mesta ostati v regiji najmanj 5 let po dnevu, ko je bilo delovno mesto
prvič zasedeno, pri malih in srednje velikih podjetjih pa najmanj 3 leta.
10. člen
(najmanjše število novih delovnih mest)
Spodbuda je lahko dodeljena le projektnemu
podjetju, ki bo najpozneje v treh letih po zaključku investicije zagotovilo
najmanj naslednje število novih delovnih mest:
-      
25 v predelovalni dejavnosti,
-      
10 v storitveni dejavnosti,
-      
5 v razvojno-raziskovalni dejavnosti.
IV. VIŠINA SPODBUD
11. člen
(intenzivnost spodbud)
(1) Pri velikih podjetjih lahko znaša
dodeljena spodbuda največ 30 odstotkov vrednosti upravičenih stroškov
investicije ali ustvarjenih delovnih mest, povezanih z investicijo.
(2) Pri srednje velikih podjetjih se
zgornja meja višine dodeljene spodbude, določena v skladu s prejšnjim odstavkom,
lahko poveča za 10 odstotnih točk, pri malih podjetjih pa za 20 odstotnih točk.
11.a člen
(višina spodbud za velik investicijski
projekt)
(1) Najvišja dovoljena višina spodbude
za velik investicijski projekt se določi na naslednji način:
-      
za del do 50 milijonov eurov vrednosti upravičenih stroškov se upošteva
30 odstotkov vrednosti upravičenih stroškov investicije,
-      
za del med 50 milijonov eurov in 100 milijonov eurov upravičenih
stroškov se upošteva 15 odstotkov vrednosti upravičenih stroškov investicije,
-      
za del nad 100 milijonov eurov vrednosti upravičenih stroškov se
upošteva 10,2 odstotka vrednosti upravičenih stroškov investicije.
(2) Veliki investicijski projekti niso
upravičeni do dodatkov za mala in srednja podjetja, določenih v drugem odstavku
11. člena te uredbe.
(3) Če celotni znesek spodbude iz vseh
virov presega 75 odstotkov najvišjega zneska spodbude, ki bi ga lahko prejela
investicija z upravičenimi stroški v višini 100 milijonov eurov ob uporabi
standardne zgornje meje pomoči v veljavi za velika podjetja na odobreni karti
regionalne pomoči na dan, ko naj bi bila spodbuda dodeljena, je potrebna
predhodna individualna priglasitev spodbude za velike investicijske projekte
Evropski komisiji.
(4) Spodbuda do zneska, določenega v
tretjem odstavku tega člena, in dodeljena na podlagi sheme državne pomoči, je
izvzeta iz obveznosti priglasitve Evropski komisiji. Upravljavec sheme državne
pomoči je dolžan v desetih dneh po dodelitvi takšne spodbude velikemu
investicijskemu projektu ministrstvu, pristojnemu za finance, poročati podatke,
kot so opredeljeni v Prilogi II Uredbe 800/2008/ES.
12. člen
(kumulacija pomoči)
(1) Pri dodelitvi spodbud, ki zapadejo
pod nadzor z vidika državnih pomoči, veljajo zgornje meje sofinanciranja upravičenih
stroškov v okviru posameznih ukrepov ne glede na to, iz katerih javnih sredstev
je pomoč dodeljena za posamezni namen in ali je pomoč dodeljena v okviru več
shem ali individualnih pomoči hkrati. Dodelitev spodbud se ne more združiti s
podporo »de minimis« za iste upravičene stroške, če bi bile s tem presežene
dovoljene meje intenzivnosti spodbud iz 11. in 11.a člena te uredbe. Pomoči se
seštevajo.
(2) Spodbude za materialne in
nematerialne investicije ter za ustvarjanje novih delovnih mest, povezanih z
investicijo, se lahko združijo ob upoštevanju praga intenzivnosti iz 11. in
11.a člena te uredbe.
(3) Kadar podjetje prejme pomoč v obliki
tveganega kapitala in v prvih treh letih po prejemu tveganega kapitala zaprosi
za pomoč po tej uredbi, znaša najvišja dovoljena stopnja intenzivnosti pomoči
lahko do 24 odstotkov upravičenih stroškov naložb ali stroškov ustvarjenih
delovnih mest, povezanih z investicijo za velika podjetja. Za srednja podjetja
se tako določena zgornja meja lahko poveča za osem odstotnih točk in za mala
podjetja za 16 odstotnih točk. Za svetovalne storitve malim in srednjim
podjetjem znaša v tem primeru najvišja dovoljena stopnja intenzivnosti pomoči
lahko do 40 odstotkov stroškov svetovanja. Kadar bi razlika med najvišjo dovoljeno
stopnjo intenzivnosti pomoči, po 11. členu te uredbe in tem odstavkom, presegla
skupni znesek vloženega tveganega kapitala, se največja dovoljena višina
pomoči, dodeljene po tej uredbi, zmanjša samo za znesek vloženega tveganega
kapitala.
13. člen
(najnižja vrednost investicije)
(1) Najnižja vrednost investicije v
predelovalni dejavnosti, za katero se lahko dodelijo spodbude, znaša 1 milijon
eurov. Agencija lahko v javnem razpisu določi višjo najnižjo vrednost
investicije za posamezno statistično regijo, upoštevaje njeno razvitost.
(2) Najnižja vrednost investicije v
storitveni ali razvojno-raziskovalni dejavnosti, za katero se lahko dodelijo
spodbude, je 0,5 milijona eurov.
V. MERILA IN POSTOPEK ZA DODELITEV SPODBUD
14. člen
(pristojnost za dodeljevanje spodbud)
Za dodeljevanje spodbud po tej uredbi je
pristojna agencija, razen za spodbude, ki jih v skladu z 22. členom te
uredbe dodeli Vlada Republike Slovenije.
15. člen
(merila za dodelitev spodbud)
Pri odločanju o dodelitvi in višini spodbud
agencija uporablja naslednja merila:
-      
vrednost investicije,
-      
reference tujega investitorja, ki vključujejo njegovo kreditno uvrstitev
in boniteto, poslovni ugled in izkušnje pri investiranju ter opravljanju
dejavnosti projektnega podjetja, vključno s tržnim položajem investitorja v tej
panogi na njegovem domačem trgu in na tujih trgih,
-      
vpliv investicije na okolje,
-      
sedež, zaposlovanje in opravljanje dejavnosti projektnega podjetja v
manj razvitih statističnih regijah,
-      
število in trajanje novo odprtih delovnih mest,
-      
prispevek investicije k razvoju človeškega kapitala v državi in v manj
razvitih statističnih regijah,
-      
predviden obseg poslovanja,
-      
dodana vrednost in dodana vrednost na zaposlenega, ustvarjena v
projektnem podjetju,
-      
prenos tehnologij, znanj in izkušenj, ki so pomembne za razvoj podjetja,
panoge in narodnega gospodarstva.
16. člen
(objava razpisa)
(1) Spodbude se dodeljujejo na osnovi
javnega razpisa, ki ga objavi agencija v Uradnem listu Republike Slovenije in
na svoji spletni strani.
(2) Na dan objave razpisa agencija
objavi na svojih spletnih straneh razpisno dokumentacijo.
(3) Pred objavo javnega razpisa in
razpisne dokumentacije mora agencija pridobiti pisno soglasje ministrstva,
pristojnega za gospodarstvo.
17. člen
(vsebina in pogoji razpisov)
(1) Objava javnega razpisa mora
vsebovati zlasti:
-      
ime oziroma naziv in sedež agencije, ki dodeljuje spodbude,
-      
pravno podlago za izvedbo javnega razpisa,
-      
predmet javnega razpisa,
-      
navedbo pogojev in meril za dodelitev spodbud,
-      
okvirno višino sredstev, ki so na razpolago,
-      
določitev obdobja, v katerem morajo biti porabljene spodbude, ali rokov,
če je predvideno zaporedno dodeljevanje sredstev,
-      
datum odpiranja vlog ali datumi odpiranja vlog, če je v javnem razpisu
predvideno zaporedno dodeljevanje spodbud,
-      
rok, do katerega morajo biti predložene vloge za dodelitev spodbud,
-      
rok, v katerem bodo potencialni prejemniki obveščeni o izidu javnega
razpisa,
-      
kraj, čas in ime osebe, pri kateri lahko zainteresirani dvignejo
razpisno dokumentacijo.
(2) Agencija pripravi razpisno
dokumentacijo v slovenskem in angleškem jeziku.
18. člen
(ocenjevalna komisija)
(1) Za strokovno oceno investicije in
za oblikovanje predloga za dodelitev spodbude imenuje direktor ali direktorica
agencije ocenjevalno komisijo (v nadaljnjem besedilu: komisija), ki ima
predsednika in najmanj štiri člane.
(2) Za predsednika in člane komisije
lahko direktor imenuje strokovnjake iz agencije, ministrstev, pristojnih za gospodarstvo,
finance, delo, znanost in tehnologijo ter strokovnjake s področja investicij,
industrijske politike, financ, mednarodnih ekonomskih odnosov, tehnologije,
upravljanja podjetij in pravic intelektualne lastnine.
(3) V komisijo morajo biti imenovani
najmanj trije predstavniki ministrstva, pristojnega za gospodarstvo.
(4) Predsednik in člani komisije
morajo direktorja agencije pisno obvestiti o svojih morebitnih povezavah s
tujim investitorjem in o drugih interesnih povezavah, ki bi lahko vplivale na
njihovo ocenjevanje.
19. člen
(odločanje komisije)
(1) Pri odločanju in oblikovanju
predloga za dodelitev spodbud komisija upošteva poleg določb te uredbe tudi pogoje
javnega razpisa.
(2) Odločitev o predlogu za dodelitev
spodbud se, če s poslovnikom komisije ni določeno drugače, sprejema z absolutno
večino glasov.
20. člen
(odobritev spodbude)
(1) Agencija na podlagi predloga
komisije najpozneje v 60 dneh od dneva odpiranja vlog s sklepom obvesti
vlagatelja o dodelitvi spodbude.
(2) Za dodelitev spodbude, katere
vrednost presega 2 milijona eurov, je potrebno predhodno soglasje Vlade
Republike Slovenije.
21. člen
(pogodba o dodelitvi spodbude)
(1) Agencija s projektnim podjetjem
sklene pogodbo, s katero uredi obveznosti projektnega podjetja.
(2) Pogodba iz prejšnjega odstavka
mora vsebovati predvsem:
-      
predmet pogodbe,
-      
navedbo sheme pomoči, ki je podlaga za dodelitev spodbude,
-      
intenzivnost spodbude,
-      
vrsto upravičenih stroškov,
-      
višino spodbude,
-      
pogoje, roke in način izplačila spodbude,
-      
obveznosti prejemnika glede poročanja o izvajanju investicije in glede
dostopa agencije do informacij, ki so potrebne za spremljanje in ocenjevanje
učinkovitosti in upravičenosti dodeljenih spodbud,
-      
regresna upravičenja agencije in morebitne varščine, če se spodbude
uporabljajo v nasprotju s to uredbo ali določbami pogodbe.
(3) Če projektno podjetje v 60 dneh po
prejemu sklepa iz prvega odstavka 20. člena pogodbe ne podpiše, se šteje,
da spodbuda ni bila dodeljena.
22. člen
(poseben postopek)
(1) Na predlog ministrstva,
pristojnega za gospodarstvo, lahko Vlada Republike Slovenije dodeli spodbude
tudi brez javnega razpisa, če:
-      
bo investicija ustvarila za 50 odstotkov večje število novih delovnih
mest, kot določa 10. člen te uredbe, ali
-      
znaša vrednost investicije več kot dvanajst milijonov eurov ali
-      
če komisija iz tretjega odstavka tega člena oceni, da bo investicija
bistveno prispevala k razvoju slovenskega gospodarstva.
(2) Poleg pogojev iz prejšnjega
odstavka veljajo za dodeljevanje spodbud na podlagi prejšnjega odstavka tudi
vsi ostali pogoji in merila, ki jih določa ta uredba.
(3) Izpolnjevanje pogojev in meril iz
prejšnjih dveh odstavkov ugotavlja in ocenjuje posebna tričlanska komisija, ki
jo za ocenjevanje vsake investicije imenuje minister, pristojen za
gospodarstvo.
(4) Člani posebne komisije iz
prejšnjega odstavka morajo ministra, pristojnega za gospodarstvo, pisno
obvestiti o svojih morebitnih povezavah s tujim investitorjem in o drugih
interesnih povezavah, ki bi lahko vplivale na njihovo ocenjevanje.
VI. SPREMLJANJE DODELJENIH SPODBUD
23. člen
(vodenje evidenc in poročanje o dodeljenih
spodbudah)
O dodeljenih spodbudah agencija vodi
evidenco. V evidenci se vodijo podatki o prejemnikih, obliki dodeljenih spodbud,
vrsti upravičenih stroškov, višini spodbud, pogojih in rokih izplačila spodbud
ter o uresničevanju zastavljenih ciljev. O dodeljenih spodbudah agencija poroča
ministrstvu, pristojnemu za gospodarstvo. Agencija pripravi polletno poročilo
za tekoče leto do 31. junija, letno poročilo za preteklo leto pa do
20. januarja.
24. člen
(spremljanje učinkovitosti dodeljenih
spodbud)
Ministrstvo, pristojno za gospodarstvo, na
podlagi podatkov, ki mu jih posreduje agencija, enkrat na leto poroča
ministrstvu, pristojnemu za finance, o realizaciji pogodb o dodelitvi spodbud
in učinkovitosti dodeljevanja spodbud v skladu z Uredbo o posredovanju podatkov
in poročanju o dodeljenih državnih pomočeh in pomočeh po pravilu »de minimis«
(Uradni list RS, št. 61/04 in 22/07).

Uredba o finančnih spodbudah za tuje neposredne
investicije (Uradni list RS, št. 11/07)
vsebuje naslednje prehodne in končne določbe:
»VII. PREHODNE IN KONČNE DOLOČBE
25. člen
(dokončanje
postopkov v teku)
Postopki za dodelitev spodbud za
investicije, ki so bili začeti pred uveljavitvijo te uredbe, se dokončajo v
skladu s predpisi, ki so veljali pred njeno uveljavitvijo.
26. člen
(prenehanje
veljavnosti dosedanje ureditve)
Z dnem uveljavitve te uredbe preneha
veljati Uredba o finančnih spodbudah za tuje investicije (Uradni list RS, št.
66/05).
27. člen
(uveljavitev
uredbe)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o finančnih
spodbudah za tuje neposredne investicije (Uradni list RS, št. 19/09)
vsebuje naslednjo končno določbo:
»13. člen
Ta uredba začne veljati naslednji dan po
objavi v Uradnem listu Republike Slovenije.«.