I. SPLOŠNE DOLOČBE
1. člen
(vsebina)
Ta pravilnik določa obveznosti nosilcev dejavnosti, pogoje za
premike in dajanje na trg, uradni nadzor, pogoje za uporabo protimikrobnih
sredstev in cepiv, obveznosti laboratorijev, ki opravljajo preiskave nosilcev
dejavnosti in preiskave uradnih vzorcev, pravila za vzorčenje nosilcev
dejavnosti in pravila uradnega vzorčenja, ukrepe v primeru ugotovitve salmonel
in ukrepe v primeru izbruha okužbe z živili pri ljudeh ter zahteve za usposobljenost
oseb, ki jemljejo vzorce za izvajanje nacionalnega programa nadzora salmonel v
jatah puranov, za izvajanje: 
-       
Uredbe (ES) št. 2160/2003 Evropskega parlamenta in Sveta z dne 17.
novembra 2003 o nadzoru salmonele in drugih opredeljenih povzročiteljev zoonoz,
ki se prenašajo z živili (UL L št. 325 z dne 12. 12. 2003, str. 1), zadnjič
spremenjene z Uredbo (ES) št. 596/2009 Evropskega parlamenta in Sveta z dne 18.
junija 2009 o prilagoditvi nekaterih aktov, za katere se uporablja postopek iz
člena 251 Pogodbe, Sklepu Sveta 1999/468/ES glede regulativnega postopka s
pregledom (UL L št. 188 z dne 18. 7. 2009, str. 14), (v nadaljnjem besedilu:
Uredba 2160/2003/ES); 
-       
Uredbe Komisije (ES) št. 1177/2006 z dne 1. avgusta 2006 o izvajanju
Uredbe (ES) št. 2160/2003 Evropskega parlamenta in Sveta glede zahtev za
uporabo posebnih metod nadzora v okviru nacionalnih programov za nadzor
salmonele pri perutnini (UL L št. 212 z dne 2. 8. 2006, str. 3; v nadaljnjem
besedilu: Uredba 1177/2006/ES); 
-       
Uredbe Komisije (ES) št. 584/2008 z dne 20. junija 2008 o izvajanju
Uredbe (ES) št. 2160/2003 Evropskega parlamenta in Sveta glede cilja Skupnosti
za zmanjšanje razširjenosti Salmonelle Enteritidis in Salmonelle
Typhimurium pri puranih (UL L št. 162 z dne 21. 6. 2008, str. 3; v nadaljnjem
besedilu: Uredba 584/2008/ES).
2. člen
(pomen izrazov)
Za potrebe tega pravilnika imajo uporabljeni izrazi naslednji
pomen: 
1.     
enodnevni purani so purani, stari manj kot 72 ur, ki še niso bili
krmljeni; 
2.     
matična jata puranov so purani, stari 72 ur ali več, ki so namenjeni za
proizvodnjo valilnih jajc; 
3.     
jata pitovnih puranov je jata puranov, starih 72 ur ali več, ki se
redijo za proizvodnjo mesa; 
4.     
jata je perutnina z enakim zdravstvenim statusom, ki se goji v istih
nastanitvenih prostorih ali v isti ogradi in predstavlja eno samo epizootiološko
enoto; pri perutnini, ki se goji v zaprtih prostorih, jata zajema živali, ki si
delijo isti zračni prostor; 
5.     
vzrejna jata je jata pred nesnostjo; 
6.     
odrasla jata je jata v fazi nesnosti; 
7.     
pozitivna jata je jata, v kateri so bile ugotovljene zadevne salmonele,
oziroma jata, ki je bila zdravljena, in sicer: 
a)   
vzrejna matična jata je pozitivna, če so bili ugotovljeni oziroma
potrjeni serovari Salmonella Enteritidis oziroma Salmonella
Typhimurium v vzorcih notranjih podlog škatel, v katerih se purani dostavijo
na gospodarstvo, oziroma v truplih enodnevnih puranov, odvzetih pri izvajanju
načrta monitoringa in nadzora nosilca dejavnosti, ali v enem oziroma več
vzorcih fecesa, odvzetih na gospodarstvu pri izvajanju uradnega vzorčenja; 
b)   
odrasla matična jata je pozitivna v primerih iz točke 4.2 Priloge Uredbe
584/2008/ES pri izvajanju uradnega vzorčenja; 
c)   
jata pitovnih puranov je pozitivna v primerih iz točke 4.2 Priloge
Uredbe 584/2008/ES pri izvajanju načrta monitoringa in nadzora nosilca
dejavnosti ali pri izvajanju uradnega vzorčenja; 
d)   
matična jata ali jata pitovnih puranov je pozitivna: 
-   
če so bila uporabljena protimikrobna sredstva v nasprotju z Uredbo
1177/2006/ES, 
-   
če so pa bile ugotovljene protimikrobne snovi v uradnih vzorcih in
uporaba protimikrobnih sredstev v času uradnega vzorčenja ni bila evidentirana
v dnevniku veterinarskih posegov, 
-   
če je na veterinarskem spričevalu potrjeno, da so v jati ugotovljeni
serovari Salmonella Enteritidis oziroma Salmonella Typhimurium; 
8.     
sumljiva jata je: 
- 
vzrejna matična jata, pri kateri so bile izolirani serovari Salmonella
Enteritidis oziroma Salmonella Typhimurium v enem oziroma več
vzorcih fecesa, odvzetih na gospodarstvu pri izvajanju načrta monitoringa in
nadzora nosilca dejavnosti, 
- 
odrasla matična jata, pri kateri so bili izolirani serovari Salmonella
Enteritidis oziroma Salmonella Typhimurium v vzorcih, odvzetih v
valilnici, ali v enem ali več vzorcih, odvzetih na gospodarstvu pri izvajanju
načrta monitoringa in nadzora nosilca dejavnosti, oziroma v vzorcih, odvzetih
pri uradnem vzorčenju v valilnici; 
- 
matična jata ali jata pitovnih puranov z neznanim zdravstvenim statusom;
9.     
jata z neznanim zdravstvenim statusom je jata, pri kateri nosilec
dejavnosti ne opravlja predpisanih preiskav na prisotnost salmonel v skladu s tem
pravilnikom; 
10.  
sumljivo gospodarstvo je gospodarstvo, na katerem je sumljiva jata; 
11.  
valilnica je obrat, kjer se inkubirajo in valijo jajca in dobavljajo
enodnevni purani; 
12.  
nosilec dejavnosti je imetnik perutnine, nosilec dejavnosti valilnice in
nosilec živilske dejavnosti; 
13.  
identifikacijska številka jate je številka ali oznaka, ki jo nosilec
dejavnosti dodeli vsaki posamezni jati tako, da je zagotovljena sledljivost
jate v vseh fazah proizvodnje; 
14.  
perutnina so ptice vrste Meleagris gallopavo domestica.
3. člen
(načrt monitoringa salmonel pri puranih)
Odobreni nacionalni program nadzora salmonel iz 6. člena
Uredbe 2160/2003/ES je načrt monitoringa salmonel pri puranih kot eden od
načrtov monitoringa zoonoz in njihovih povzročiteljev v skladu z zakonom, ki ureja
veterinarska merila skladnosti, in se objavi na spletni strani Veterinarske
uprave Republike Slovenije (v nadaljnjem besedilu: VURS).
4. člen
(obveznosti nosilcev dejavnosti)
(1) Nosilec dejavnosti mora: 
-       
imeti izdelan lasten načrt monitoringa in nadzora, ki izpolnjuje pogoje
iz tega pravilnika; 
-       
na lastne stroške zagotoviti odvzem in preiskave vzorcev za odkrivanje
salmonel v skladu s tem pravilnikom; 
-       
voditi evidenco o odvzemu vzorcev in rezultatih opravljenih preiskav in
hraniti kopije obrazcev, ki se izpolnijo ob odvzemu vzorcev, in poročila o
rezultatih preiskav; 
-       
na lastne stroške izvesti ukrepe v primeru ugotovitve salmonel v jati; 
-       
voditi evidenco o jatah na gospodarstvu; 
-       
obvestiti območni urad VURS (v nadaljnjem besedilu: OU VURS) o predvidenih
vselitvah oziroma izločitvah jat; 
-       
na zahtevo VURS posredovati podatke iz petega, šestega in sedmega
odstavka tega člena. 
(2) Nosilec dejavnosti mora o ugotovitvi prisotnosti
serovarov Salmonella Enteritidis oziroma Salmonella Typhimurium
obvestiti OU VURS: 
-       
pri matičnih jatah puranov telefonsko, po telefaksu ali po elektronski
pošti najpozneje v dveh delovnih dneh po prejemu laboratorijskega poročila; 
-       
pri jatah pitovnih puranov najpozneje ob ante mortem pregledu na
gospodarstvu. 
(3) V načrtu monitoringa in nadzora mora nosilec dejavnosti
za vsako vrsto perutnine opredeliti vsaj: 
-       
plan vzorčenja za vsako posamezno jato, vključno z okvirnimi termini
vzorčenja; 
-       
protokol vzorčenja (vrsta vzorca, število vzorcev, tehnika vzorčenja
ipd.); 
-       
odgovorno osebo oziroma ime veterinarske organizacije, ki izvaja
vzorčenje; 
-       
laboratorij, ki opravlja preiskave vzorcev; 
-       
ukrepe v primeru pozitivne jate oziroma ukrepe v primeru ugotovitve
ostalih serovarov salmonel v jati. 
(4) Evidenca o odvzemu vzorcev in rezultatih opravljenih
preiskav se vodi za vsako jato posebej in mora vsebovati naslednje podatke: 
-       
datum vzorčenja; 
-       
identifikacijsko oznako jate, pri kateri so bili vzorci odvzeti; 
-       
vrsto vzorca; 
-       
starost jate ob vzorčenju; 
-       
rezultat preiskave. 
(5) Evidenca o jatah na gospodarstvu mora vsebovati naslednje
podatke: 
-       
vrsto jate (matična jata puranov, jata pitovnih puranov); 
-       
oznako oziroma identifikacijo jate; 
-       
oznako hleva ali prostora, v katerem se jata nahaja; 
-       
datum vselitve oziroma izločitve jate in starost živali ob vselitvi
oziroma izločitvi; 
-       
število živali ob vselitvi oziroma izločitvi; 
-       
podatke o nosilcu dejavnosti, od koder so živali prišle na gospodarstvo,
in podatke o nosilcu dejavnosti, kamor se živali odpremijo z gospodarstva. 
(6) Če nosilec dejavnosti ne izloči oziroma vseljuje vseh
živali v posamezni jati istočasno, ampak postopoma izloča oziroma vseljuje
živali, je treba v evidenci o jatah na gospodarstvu navesti podatke iz
prejšnjega odstavka tudi za postopno izločene oziroma vseljene živali. 
(7) Nosilec dejavnosti mora pisno ali po elektronski pošti
obvestiti OU VURS o: 
-       
vselitvi ali izločitvi matične jate puranov vsaj štiri tedne pred
predvideno vselitvijo oziroma osem tednov pred predvideno izločitvijo; 
-       
spremembi predvidenega datuma iz prejšnje alinee vsaj dva tedna pred
dejansko vselitvijo ali izločitvijo; 
-       
vselitvi nove jate pitovnih puranov najpozneje v 7 dneh po vselitvi. 
(8) Obvestilo iz prejšnjega odstavka mora vsebovati naslednje
podatke: 
-       
osebno ime in naslov oziroma firmo in sedež nosilca dejavnosti; 
-       
registrsko številko hleva oziroma oznako hleva in naslov gospodarstva,
kjer se jata nahaja; 
-       
vrsto jate (matična jata, jata pitovnih puranov); 
-       
oznako oziroma identifikacijo jate; 
-       
predviden ali dejanski datum vselitve oziroma izločitve. 
(9) Evidence iz četrtega in petega odstavka tega člena ter
poročila o rezultatih preiskav mora nosilec dejavnosti hraniti najmanj dve
leti.
5. člen
(premiki in dajanje na trg)
(1) Premiki perutnine in valilnih jajc niso dovoljeni, če
živali oziroma valilna jajca izvirajo iz sumljivih jat, pozitivnih jat oziroma
jat z neznanim zdravstvenim statusom, razen v primerih, ko so premiki dovoljeni
s tem pravilnikom. 
(2) Pri zakolu puranov, pri katerih je bila v reji
ugotovljena prisotnost Salmonelle Enteritidis ali Salmonelle
Typhimurium, uradni veterinar poleg veterinarskega spričevala za žive
živali, prepeljane iz gospodarstva v klavnico, izpolni še prilogo k
veterinarskemu spričevalu iz Priloge 4, ki je sestavni del tega pravilnika. V
rubriko 4 (drugi zadevni podatki) veterinarskega spričevala vpiše, da je izdana
priloga k veterinarskemu spričevalu in navede številko priloge. 
(3) Jata se ne šteje več za jato z neznanim zdravstvenim
statusom, ko nosilec dejavnosti za tako jato predloži uradnemu veterinarju
rezultate preiskav v skladu s tem pravilnikom.
6. člen
(uradni nadzor)
(1) Uradni nadzor nad izvajanjem monitoringa in nadzora
salmonel obsega: 
-       
uradno vzorčenje; 
-       
pregled načrta monitoringa in nadzora; 
-       
pregled izvajanja monitoringa nosilcev dejavnosti; 
-       
pregled evidenc, ki jih mora voditi nosilec dejavnosti; 
-       
odreditev predpisanih ukrepov v primeru ugotovitve salmonel; 
-       
nadzor nad izvedenimi ukrepi. 
(2) Preglede iz druge, tretje in četrte alinee ter določene
naloge uradnega nadzora iz prve alinee prejšnjega odstavka lahko opravljajo tudi
odobreni veterinarji v skladu s predpisi, ki določajo pogoje in postopek
prenosa posameznih nalog, ki jih opravljajo odobreni veterinarji. 
(3) Naloge uradnega nadzora iz prve alinee prvega odstavka
tega člena, ki jih lahko opravljajo tudi odobreni veterinarji, so uradna
vzorčenja iz prve in tretje alinee točke 1.(b)(iii) Priloge Uredbe 584/2008/ES.
7. člen
(uporaba protimikrobnih sredstev in cepiv)
(1) V primeru uporabe protimikrobnih sredstev zaradi
okoliščin iz točke (a) drugega odstavka 2. člena Uredbe 1177/2006/ES mora
nosilec dejavnosti zaradi zmanjšanja tveganja za širjenje salmonel zagotoviti
izvedbo naslednjih ukrepov za jato, pri kateri so bila uporabljena
protimikrobna sredstva: 
-       
prepoved prometa in trgovanja z živalmi in jajci; 
-       
prepoved valjenja jajc; 
-       
po izteku karenčne dobe uporabljenih protimikrobnih sredstev opraviti
vzorčenje na gospodarstvu na prisotnost salmonel na način iz točke 2.2. Priloge
Uredbe 584/2008/ES. 
(2) V vlogi za pridobitev dovoljenja iz točke (c) drugega
odstavka 2. člena Uredbe 1177/2006/ES mora nosilec dejavnosti navesti naslednje
podatke: 
-       
osebno ime in naslov oziroma firmo in sedež nosilca dejavnosti; 
-       
podatke o jati, pri kateri bi bila uporabljena protimikrobna sredstva
(vrsta jate, identifikacijska številka oziroma oznaka jate, naslov gospodarstva
in oznaka hleva ali ograde, v kateri se jata nahaja); 
-       
namen oziroma razlog za uporabo protimikrobnih sredstev (klinična slika,
rezultati diagnostičnih preiskav, če so bile opravljene ipd.); 
-       
podatke o protimikrobnih sredstvih, ki jih namerava uporabiti (vrsta
protimikrobnega sredstva in rezultate testiranja odpornosti, če je bilo
testiranje opravljeno). 
(3) OU VURS dovoli uporabo protimikrobnih sredstev na podlagi
pozitivnega mnenja, ki ga pripravi Nacionalni veterinarski inštitut
Veterinarske fakultete Univerze v Ljubljani. 
(4) Veterinarska organizacija s koncesijo v skladu z zakonom,
ki ureja veterinarstvo (v nadaljnjem besedilu: veterinarska organizacija s
koncesijo), lahko začne z uporabo protimikrobnih sredstev zaradi okoliščin iz
točke (c) drugega odstavka 2. člena Uredbe 1177/2006/ES brez predhodne
pridobitve dovoljenja VURS iz prejšnjega odstavka, če živali zaradi kliničnih
znakov bolezni prekomerno trpijo oziroma če bi lahko opustitev zdravljenja
povzročila širjenje bolezni živali ali veliko gospodarsko škodo. 
(5) Za izvajanje nadzora iz tretjega odstavka 2. člena Uredbe
1177/2006/ES mora veterinarska organizacija s koncesijo, ki je opravila
zdravljenje, najpozneje v petih delovnih dneh po zaključeni uporabi protimikrobnih
sredstev, v primeru uporabe protimikrobnih sredstev iz prejšnjega odstavka pa
najpozneje v dveh delovnih dneh po začetku uporabe protimikrobnih sredstev
pisno ali po elektronski pošti na OU VURS poslati pisno poročilo, ki mora
vsebovati: 
-       
osebno ime in naslov oziroma firmo in sedež nosilca dejavnosti; 
-       
podatke o jati, pri kateri so bila uporabljena protimikrobna sredstva
(vrsta jate, ki je bila zdravljena, identifikacijska številka oziroma oznaka
jate, naslov gospodarstva in oznaka hleva ali ograde, v kateri se jata nahaja);
-       
podatke o uporabi protimikrobnih sredstev (vrsta in količina
uporabljenega sredstva, datum začetka in zaključka uporabe protimikrobnih
sredstva, datum izteka karenčne dobe) in o rezultatih testiranja odpornosti, če
je bilo testiranje opravljeno; 
-       
razloge, zaradi katerih so bila protimikrobna sredstva uporabljena
(klinična slika, rezultati diagnostičnih preiskav, če so bile opravljene,
odstotek dnevnega pogina ipd.); 
-       
kopijo obrazca za odvzem vzorcev in kopijo laboratorijskega poročila o
rezultatih preiskav iz tretje alinee prvega odstavka tega člena. 
(6) Nosilec dejavnosti mora za vsako posamezno jato na
gospodarstvu voditi evidenco o vakcinaciji ter o vrsti vakcine in starosti
živali ob vakcinaciji.
8. člen
(preiskave vzorcev nosilcev dejavnosti)
(1) Za izvajanje točke (a) prvega odstavka 12. člena Uredbe
2160/2003/ES VURS določi laboratorije, ki sodelujejo v načrtu monitoringa
salmonel pri puranih za preiskave vzorcev, ki jih mora zagotoviti nosilec
dejavnosti v skladu s tem pravilnikom in jih vpiše na seznam določenih
laboratorijev, če ugotovi, da laboratorij izpolnjuje pogoje iz točke (b) prvega
odstavka ter tretjega odstavka 12. člena Uredbe 2160/2003/ES in za preiskave
uporablja analitično metodo, ki izpolnjuje zahteve iz četrtega odstavka tega
člena. 
(2) Laboratorij vlogi za določitev laboratorija priloži
izpolnjen obrazec LabS, ki je na voljo na spletni strani VURS. Seznam določenih
laboratorijev se objavi na spletni strani VURS. 
(3) Analitična metoda ki jo laboratorij uporablja za
odkrivanje prisotnosti salmonel, mora biti validirana, s čimer laboratorij
ugotovi mejo detekcije, občutljivost in specifičnost. 
(4) VURS skupaj s strokovnjaki iz nacionalnega referenčnega
laboratorija za salmonelo (v nadaljnjem besedilu: NRL) preveri izpolnjevanje
pogojev iz točke (a) prvega odstavka 12. člena Uredbe 2160/2003/ES ter
ustreznost rezultatov validacije iz prejšnjega odstavka najmanj vsaka tri leta
in svoje ugotovitve posreduje laboratoriju. Pregleda ni potrebno opraviti, če
je laboratorij akreditiran in to dokazuje z akreditacijsko listino, ki jo izda
Slovenska akreditacija ali akreditacijska služba druge države in listino prizna
Slovenska akreditacija. 
(5) VURS laboratorij izbriše s seznama laboratorijev: 
-       
če ugotovi, da laboratorij za preiskave vzorcev ne uporablja predpisane
metode; 
-       
če ugotovi, da ugotovljene nepravilnosti oziroma pomanjkljivosti v
sistemu zagotavljanja kakovosti iz točke (b) prvega odstavka 12. člena Uredbe
2160/2003/ES lahko vplivajo na pravilnost rezultatov preiskav; 
-       
če laboratorij v določenem roku ne odpravi ugotovljenih pomanjkljivosti
oziroma nepravilnosti, ki ne vplivajo neposredno na pravilnost rezultatov
preiskav; 
-       
na zahtevo laboratorija.
9. člen
(preiskave uradnih vzorcev)
(1) Preiskave uradnih vzorcev se lahko opravijo samo v
imenovanih laboratorijih. 
(2) Preiskave uradnih vzorcev, odvzetih v sumljivi jati
zaradi potrditve okužbe s salmonelo, in vzorcev, odvzetih zaradi izbruha okužbe
s hrano pri ljudeh, se opravijo v NRL.
10. člen
(obveznosti laboratorija)
(1) Ne glede na zahteve iz prvega odstavka točke 3.1 Priloge
Uredbe 584/2008/ES mora imenovani laboratorij začeti s preiskavo uradnih
vzorcev, odvzetih v sumljivi jati zaradi potrditve okužbe s salmonelo, in
vzorcev, odvzetih zaradi izbruha okužbe s hrano pri ljudeh, najpozneje v 24
urah po prejemu vzorcev. 
(2) Laboratoriji, ki pošiljajo izolate v serotipizacijo v
NRL, morajo izolate poslati najpozneje naslednji delovni dan po prejemu le-teh.
NRL mora s serotipizacijo pričeti in poslati pisne rezultate o opravljeni
preiskavi po telefaksu ali elektronski pošti najpozneje naslednji delovni dan
po prejemu izolata oziroma končani preiskavi. 
(3) Po končani preiskavi mora laboratorij iz prvega odstavka
8. člena tega pravilnika poslati nosilcu dejavnosti poročilo o preiskavi, ki
mora vsebovati naslednje podatke: 
-       
osebno ime in naslov oziroma firmo in sedež nosilca dejavnosti; 
-       
ime in naslov gospodarstva ali valilnice, kjer so bili vzorci odvzeti; 
-       
registrsko številko oziroma oznako hleva, v katerem so bili vzorci
odvzeti oziroma v katerem se nahaja vzorčena jata v primeru vzorčenja v
valilnici; registrska številka oziroma oznaka hleva ni potrebna, če je na
gospodarstvu samo en hlev); 
-       
oznako oziroma identifikacijo jate; 
-       
datum prejema vzorca in datum pričetka preiskave; 
-       
opis vzorca (brisi obutve, jajčne lupine, feces ipd.); 
-       
rezultat preiskave in datum zaključka preiskave; 
-       
osebno ime in podpis odgovorne osebe. 
(4) Če laboratorij iz prvega odstavka 8. člena in 9. člena
tega pravilnika ugotovi serovare Salmonella Enteritidis oziroma Salmonella
Typhimurium, v matičnih jatah puranov ali v jatah pitovnih puranov, mora
poslati poročilo o rezultatih preiskav najpozneje naslednji delovni dan po
prejemu poročila o opravljeni preiskavi iz prejšnjega odstavka po elektronski
pošti ali telefaksu na OU VURS, ki je pristojen za nadzor gospodarstva, kjer se
nahaja jata. 
(5) Če laboratorij iz prvega odstavka 8. člena tega
pravilnika po zaključeni determinaciji ugotovi serovare salmonel, ki niso
navedeni v prejšnjem odstavku, mora poslati poročilo o rezultatih preiskav
najpozneje v treh delovnih dneh po elektronski pošti ali telefaksu na OU VURS,
ki je pristojen za nadzor gospodarstva, kjer se nahaja jata. 
(6) Laboratoriji iz prvega odstavka 8. člena tega pravilnika
morajo vsaj enkrat mesečno za pretekli mesec poslati fotokopije poročil o
preiskavi vzorcev nosilcev dejavnosti skupaj z obrazcem iz Priloge 2 ali
Priloge 3, ki sta sestavni del tega pravilnika, na glavni urad VURS.
II. MONITORING IN UKREPI V MATIČNIH JATAH PURANOV
11. člen
(vzorčenje nosilcev dejavnosti v matičnih jatah)
(1) Vzorčenje za namen spremljanja mora nosilec dejavnosti
izvajati v vseh matičnih jatah puranov na način, določen v Prilogi 1, ki je
sestavni del tega pravilnika. 
(2) Nosilec dejavnosti valilnice, kjer se valijo uvožena
valilna jajca oziroma valilna jajca iz drugih držav članic Evropske unije (v
nadaljnjem besedilu: EU), mora v lasten načrt monitoringa in nadzora vključiti
tudi program vzorčenja za uvožena valilna jajca oziroma valilna jajca iz drugih
držav članic EU. 
(3) Pri odvzemu vzorcev mora nosilec dejavnosti izpolniti: 
-       
pri vzorčenju v valilnici: obrazec iz Priloge 2 tega pravilnika; 
-       
pri vzorčenju na gospodarstvu: obrazec iz Priloge 3 tega pravilnika. 
(4) Vzorce mora nosilec dejavnosti dostaviti v laboratorij iz
prvega odstavka 8. člena tega pravilnika skupaj z izpolnjenim obrazcem iz prejšnjega
odstavka. Vzorce je treba v laboratorij dostaviti takoj po odvzemu oziroma
najpozneje v 24 urah. Do odpreme v laboratorij je potrebno vzorce hraniti na
hladnem, na temperaturi med 0 °C
in 8 °C.
12. člen
(uradno vzorčenje v matičnih jatah)
(1) Uradno vzorčenje iz prve alinee točke 1.(b)(iii) Priloge
Uredbe 584/2008/ES se opravi na gospodarstvu. Za preiskavo se vzorce obuval
združi v dva zbirna vzorca. 
(2) Pri uradnem vzorčenju iz druge alinee točke 1.(b)(iii)
Priloge Uredbe 584/2008/ES in uradnem vzorčenju v sumljivi matični jati, se
preiskava vzorcev opravi ločeno za vsak vzorec posebej. 
(3) O odvzemu uradnih vzorcev se sestavi zapisnik. Zapisnik
mora vsebovati naslednje podatke: 
-       
iz I., II. in III. točke Priloge 2 oziroma Priloge 3 tega pravilnika; 
-       
identifikacijsko številko embalaže za pečatenje uradnega vzorca pri
uradnem potrditvenem vzorčenju; 
-       
vrsto preiskave, ki jo mora laboratorij opraviti (vključno s
serotipizacijo serovara salmonel); 
-       
imenovani laboratorij, kamor se vzorec pošlje. 
(4) Pri uradnem vzorčenju v sumljivi jati zaradi potrditve
okužbe s salmonelo mora uradni veterinar, ki je opravil vzorčenje, na spremni
dokument, s katerim vzorce pošlje v laboratorij, navesti, da je treba s
preiskavo pričeti najpozneje v 24 urah po prejemu vzorcev. 
(5) Vzorce je treba v laboratorij dostaviti takoj po odvzemu
oziroma najpozneje v 24 urah. Do odpreme v laboratorij je potrebno vzorce
hraniti na hladnem, na temperaturi med 0 °C
in 8 °C. 
(6) Uradni veterinar mora o rezultatih preiskav uradnih vzorcev
seznaniti nosilca dejavnosti s kopijo poročila o preiskavi.
13. člen
(ukrepi uradnega nadzora v primeru sumljivih matičnih jat)
(1) Uradni veterinar opravi uradno vzorčenje v sumljivi
matični jati po prejemu obvestila iz drugega odstavka 4. člena tega pravilnika
oziroma na podlagi poročila o rezultatih preiskave iz četrtega odstavka 10.
člena tega pravilnika. 
(2) Na sumljivem gospodarstvu mora nosilec dejavnosti
zagotoviti naslednje ukrepe: 
-       
prepoved premikov živali iz sumljive jate; 
-       
prepoved trgovanja in prometa z jajci iz sumljive jate, razen če se z
njimi ravna kot je določeno v 3. točki prvega odstavka 14. člena tega
pravilnika; 
-       
prepoved valjenja jajc iz sumljive jate v primeru ugotovitve Salmonella
Enteritidis oziroma Salmonella Typhimurium. 
(3) Uradni veterinar na sumljivem gospodarstvu opravi
epizootiološko poizvedbo in odvzame vzorce krme za preiskavo na prisotnost
salmonel v skladu s predpisi, ki urejajo uradni nadzor in vzorčenje krme, kadar
je to smiselno zaradi ugotovitve izvora okužbe. 
(4) Ne glede na določbo prve alinee drugega odstavka tega
člena se lahko sumljiva jata po opravljenem uradnem potrditvenem vzorčenju
odpremi v zakol v klavnico oziroma se usmrti in uniči pod pogoji iz 14. člena
tega pravilnika. 
(5) Ukrepi iz drugega odstavka tega člena ostanejo v veljavi
dokler se prisotnost serovarov Salmonella Enteritidis in Salmonella
Typhimurium uradno ne izključi na podlagi rezultatov potrditvenega uradnega
vzorčenja oziroma do izvedbe ukrepov iz 14. člena tega pravilnika v primeru pozitivnih
jat. 
(6) Uradni veterinar lahko ukrepe iz drugega, četrtega in
petega odstavka tega člena odredi tudi v primeru, ko se na sumljivem
gospodarstvo izvajajo dodatna uradna vzorčenja oziroma kadar je to potrebno, da
se prepreči prenos salmonel s sumljivega gospodarstva na ljudi in živali.
14. člen
(ukrepi nosilcev dejavnosti v primeru ugotovitve oziroma
potrditve prisotnosti salmonel)
(1) Po ugotovitvi oziroma potrditvi prisotnosti serovarov Salmonella
Enteritidis oziroma Salmonella Typhimurium v matični jati mora
nosilec dejavnosti v skladu z lastnim načrtom monitoringa in nadzora zaradi
izvedbe ukrepov iz točke C Priloge II Uredbe 2160/2003/ES: 
1.     
pri zakolu v klavnici: 
- 
ob najavi klanja in vložitvi zahteve za izdajo veterinarskega
spričevala, obvestiti OU VURS o datumu zakola ter imenu in naslovu klavnice,
kjer bo opravljen zakol pozitivne jate, pri čemer se posebej navede, da gre za
zakol jate, pozitivne na salmonelo, 
- 
ob izdaji veterinarskega spričevala za živo perutnino za zakol,
prepeljano iz gospodarstva v klavnico, predložiti uradnemu veterinarju poročilo
o rezultatu preiskave za pozitivno jato, ki se odpremlja v zakol, 
- 
v izjavi o prehranski varnosti živali za zakol iz pravilnika, ki ureja
označevanje živali, veterinarsko spričevalo in napotnico, izjavo o prehranski
varnosti, povratno informacijo ter izjavo prevoznika, navesti, da je bil pri
preiskavi na salmonele ugotovljen serovar Salmonella Enteritidis oziroma
Salmonella Typhimurium; 
2.     
pri usmrtitvi in uničenju pozitivne jate oziroma enodnevnih puranov mora
nosilec dejavnosti: 
- 
obvestiti OU VURS o datumu in načinu usmrtitve; 
- 
zagotoviti, da sta usmrtitev in uničenje izvedena v skladu s predpisi,
ki urejajo zaščito živali in ravnanje z živalskimi stranskimi proizvodi; 
3.     
če se jajca, znesena v pozitivni jati od dneva prepovedi iz druge alinee
drugega odstavka prejšnjega člena, ki niso vložena v valilnik, odpremijo v
odobreni obrat za proizvodnjo jajčnih izdelkov: 
- 
najpozneje en delovni dan pred odpremo jajc obvestiti OU VURS o količini
jajc, namenjenih za predelavo, ter imenu in naslovu odobrenega obrata za
proizvodnjo jajčnih izdelkov, kamor so jajca namenjena; 
- 
označiti jajca na način iz točke (b) pod D Priloge II Uredbe
2160/2003/ES ali označiti transportna pakiranja z napisom JAJCA POZITIVNE JATE;
4.     
po odstranitvi oziroma odpremi jate, v kateri so bile ugotovljene
salmonele, se odstrani gnoj oziroma nastil v skladu s predpisi, ki urejajo
ravnanje z živalskimi stranskimi proizvodi, in izvede temeljito čiščenje ter
razkuževanje; 
5.     
pred ponovno naselitvijo se izvede bakteriološka kontrola učinkovitosti
čiščenja in razkuževanja, katere rezultat mora biti negativen na salmonelo;
vzorce za kontrolo učinkovitosti čiščenja in razkuževanja lahko odvzamejo samo
usposobljene osebe iz 20. člena tega pravilnika. 
(2) Nosilec živilske dejavnosti klanja mora o zakolu živali
iz pozitivne jate vsaj en delovni dan pred zakolom obvestiti uradnega
veterinarja in zagotoviti, da se: 
-       
zakol živali iz pozitivne jate opravi kot zadnja serija klavnega procesa
v proizvodnem dnevu na način, ki omeji možnost širjenja salmonel na najmanjšo
možno mero, v skladu s predpisi, ki urejajo higieno živil; 
-       
živalski proizvodi, pridobljeni iz perutnine iz prejšnje alinee, se dajo
na trg oziroma v promet le, če so bili obdelani po postopku, ki zanesljivo
uniči salmonele, oziroma da se jih odstrani in uporabi v skladu s predpisi, ki
urejajo ravnanje z živalskimi stranskimi proizvodi. 
(3) Če se jajca iz pozitivne jate uporabijo za prehrano ljudi
v skladu z drugim odstavkom 3. točke pod C Priloge II Uredbe 2160/2003/ES, mora
nosilec živilske dejavnosti proizvodnje jajčnih izdelkov vsaj en delovni dan
pred sprejemom jajc v obrat obvestiti uradnega veterinarja. 
(4) Ukrepe iz 2. do 5. točke prvega odstavka tega člena mora
nosilec dejavnosti zagotoviti tudi v primeru iz četrtega odstavka prejšnjega
člena.
III. MONITORING IN UKREPI V JATAH PITOVNIH PURANOV
15. člen
(vzorčenje nosilcev dejavnosti v jatah pitovnih puranov)
(1) Vzorčenje za namen spremljanja mora nosilec dejavnosti
izvajati v skladu s točko 1.(b)(i) in na način iz točke 2.2.2 Priloge Uredbe
584/2008/ES v vseh jatah pitovnih puranov za zakol, razen v primeru zakola
manjših količin iz pravilnika, ki ureja obrate na področju živil živalskega
izvora. 
(2) Za izvajanje drugega odstavka točke 2.2.2 Priloge Uredbe
584/2008/ES se kot primerna tehnika vzorčenja šteje odvzem dveh vzorcev po 150
g svežega fecesa, ki se odvzameta iz 60 različnih mest v objektu, kjer se
zadržujejo živali. Za preiskavo se lahko vzorca fecesa združita v en zbirni
vzorec. 
(3) Rezultate preiskav vzorcev iz prvega ali drugega odstavka
tega člena mora nosilec dejavnosti predložiti uradnemu veterinarju ob izdaji
veterinarskega spričevala za živo perutnino za zakol, prepeljano iz
gospodarstva v klavnico. 
(4) Pri odvzemu vzorcev nosilec dejavnosti izpolni obrazec iz
Priloge 3 tega pravilnika. 
(5) Vzorce mora nosilec dejavnosti dostaviti v laboratorij iz
prvega odstavka 8. člena tega pravilnika skupaj z izpolnjenim obrazcem iz
prejšnjega odstavka. Vzorce je treba v laboratorij dostaviti takoj po odvzemu
oziroma najpozneje v 24 urah. Do odpreme v laboratorij je potrebno vzorce
hraniti na hladnem, na temperaturi med 0 °C
in 8 °C.
16. člen
(uradno vzorčenje v jatah pitovnih puranov)
(1) Vzorca obuval oziroma vzorca svežega fecesa za preiskavo
se združi v en zbirni vzorec, če se uradno vzorčenje opravi v okviru rutinskega
uradnega vzorčenja na 10% gospodarstvih z najmanj 500 pitovnimi purani iz
tretje alinee točke 1.(b)(iii) Priloge Uredbe 584/2008/ES. 
(2) Za izvedbo uradnega vzorčenja jat pitovnih puranov iz
osmega odstavka točke 2.2.2 Priloge Uredbe 584/2008/ES se za odkrivanje
prisotnosti protimikrobnih snovi odvzame naključni vzorec trupel najmanj petih
živali iz hleva, kjer so se živali zadrževale. 
(3) Glede zapisnika, ravnanja z vzorci po odvzemu in
obveščanja nosilcev dejavnosti se uporabljajo določbe tretjega do šestega
odstavka 12. člena tega pravilnika.
17. člen
(ukrepi nosilca dejavnosti v primeru ugotovitve prisotnosti
salmonel)
(1) Po ugotovitvi prisotnosti serovarov Salmonella
Enteritidis oziroma Salmonella Typhimurium v jatah pitovnih puranov
mora nosilec dejavnosti v skladu z lastnim načrtom monitoringa in nadzora za
izvedbo ukrepov iz točke E Priloge II Uredbe 2160/2003/ES zagotoviti, da: 
-       
nobena žival iz jate, v kateri so bile ugotovljene salmonele, ne zapusti
gospodarstva, razen v primeru zakola v odobreni klavnici; 
-       
pri zakolu v odobreni klavnici ob najavi klanja in vložitvi zahteve za
izdajo veterinarskega spričevala, obvesti OU VURS o datumu zakola ter imenu in
naslovu klavnice, kjer bo opravljen zakol pozitivne jate, pri čemer se posebej
navede, da gre za zakol jate, pozitivne na salmonelo; 
-       
ob izdaji veterinarskega spričevala za živo perutnino za zakol,
prepeljano iz gospodarstva v klavnico, predloži uradnemu veterinarju poročilo o
rezultatu preiskave za pozitivno jato, ki se odpremlja v zakol; 
-       
v izjavi o prehranski varnosti živali za zakol iz pravilnika, ki ureja
označevanje živali, veterinarsko spričevalo in napotnico, izjavo o prehranski
varnosti, povratno informacijo ter izjavo prevoznika, navesti, da je bil pri
preiskavi na salmonele ugotovljen serovar Salmonella Enteritidis oziroma
Salmonella Typhimurium; 
-       
se po odpremi jate, v kateri so bile ugotovljene salmonele, odstrani
gnoj oziroma nastil v skladu s predpisi, ki urejajo ravnanje z živalskimi
stranskimi proizvodi, in izvede temeljito čiščenje ter razkuževanje; 
-       
se pred ponovno naselitvijo izvede bakteriološka kontrola učinkovitosti
čiščenja in razkuževanja, katere rezultat mora biti negativen na salmonelo;
vzorce za kontrolo učinkovitosti čiščenja in razkuževanja lahko odvzamejo samo
usposobljene osebe iz 20. člena tega pravilnika. 
(2) Nosilec živilske dejavnosti klanja mora o zakolu živali
iz pozitivne jate vsaj en delovni dan pred zakolom obvestiti uradnega
veterinarja in zagotoviti, da se: 
-       
zakol živali iz pozitivne jate opravi kot zadnja serija klavnega procesa
v proizvodnem dnevu na način, ki omeji možnost širjenja salmonel na najmanjšo
možno mero, v skladu s predpisi, ki urejajo higieno živil; 
-       
živalski proizvodi, pridobljeni iz perutnine iz prejšnje alinee, se dajo
na trg oziroma v promet le, če so bili obdelani po postopku, ki zanesljivo
uniči salmonele, oziroma da se jih odstrani in uporabi v skladu s predpisi, ki
urejajo ravnanje z živalskimi stranskimi proizvodi. 
(3) Če se ugotovijo serovari salmonel, ki niso navedeni v
prvem odstavku tega člena, mora nosilec dejavnosti po izločitvi jate izvesti
temeljito čiščenje in razkuževanje ter druge ukrepe, določene v lastnem načrtu
monitoringa in nadzora. 
(4) V sumljivih jatah pitovnih puranov uradni veterinar
odredi ukrepe iz prve in druge alinee prvega odstavka ter drugega odstavka tega
člena.
18. člen
(ukrepi v matičnih jatah puranov in jatah pitovnih puranov v
primeru ugotovitve protimikrobnih snovi)
(1) Kadar se v jati, pri kateri protimikrobna sredstva niso
bila uporabljena z namenom nadzora salmonel v skladu z Uredbo 1177/2006/ES,
ugotovi prisotnost protimikrobnih snovi in je bila uporaba protimikrobnih
sredstev v času uradnega vzorčenja evidentirana v dnevniku veterinarskih
posegov, uradni veterinar odredi za jato naslednje ukrepe: 
-       
prepoved prometa in trgovanja z živalmi in jajci, razen v primeru
izvedbe ukrepov iz petega odstavka tega člena; 
-       
prepoved valjenja jajc. 
(2) Ukrepi iz prejšnjega odstavka veljajo, dokler se
protimikrobnih sredstev ne odkrije več in ni odkrita prisotnost salmonel. 
(3) V jati iz prvega odstavka tega člena mora uradni
veterinar opraviti ponovno vzorčenje na prisotnost salmonel in prisotnost
protimikrobnih sredstev glede na določeno karenčno dobo uporabljenega sredstva.
Vzorčenje jate se ponavlja, dokler se protimikrobnih sredstev ne odkrije več. 
(4) Vzorčenje iz prejšnjega odstavka se opravi na naslednji
način: 
-       
v matičnih jatah puranov na način iz točke 2.2.1 priloge Uredbe
584/2008/ES; 
-       
v jatah pitovnih puranov na način iz točke 2.2.2 priloge Uredbe
584/2008/ES; 
-       
za odkrivanje prisotnosti protimikrobnih snovi se v matičnih jatah
puranov odvzame 12 jajc, v jatah pitovnih puranov pa naključni vzorec trupel
najmanj petih živali iz hleva, kjer so se živali zadrževale. 
(5) Ne glede na določbo prejšnjega odstavka vzorčenja ni
potrebno opraviti oziroma ponoviti, če se nosilec dejavnosti odloči, da se jata
in jajca, pridobljena iz te jate, uničijo pod uradnim veterinarskim nadzorom,
pri čemer morata biti usmrtitev in uničenje izvedena v skladu s predpisi, ki
urejajo zaščito živali in ravnanje z živalskimi stranskimi proizvodi.
IV. UKREPI V PRIMERU IZBRUHA OKUŽBE PRI LJUDEH
19. člen
(ukrepi uradnega nadzora v primeru izbruha okužbe z živili
pri ljudeh)
(1) Če pristojna zdravstvena služba obvesti veterinarsko
službo o pojavu izbruha salmoneloze pri ljudeh in je izbruh vezan ali verjetno
vezan na živila, ki izvirajo iz jat perutnine oziroma je ugotovljena
epidemiološka povezava med živilom ali jato in izbruhom okužbe pri ljudeh,
lahko uradni veterinar: 
-       
z namenom ugotoviti vir okužbe opravi uradno vzorčenje v jati oziroma na
gospodarstvu, iz katerega izvira jata, od katere so bila pridobljena
kontaminirana ali potencialno kontaminirana živila; 
-       
do pridobitve rezultatov uradnega vzorčenja odredi izvedbo ukrepov, ki
veljajo za sumljivo jato, kadar je to potrebno zaradi varovanja zdravja ljudi. 
(2) Uradno vzorčenje iz prve alinee prejšnjega odstavka se
opravi na način, določen v prvem odstavku točke 2.2.2. priloge Uredbe
584/2008/ES, v primerih iz drugega odstavka točke 2.2.2. pa na način iz drugega
odstavka 15. člena tega pravilnika. Preiskava se opravi ločeno za vsak vzorec
posebej.
20. člen
(odvzem vzorcev in usposabljanje)
(1) Za izvajanje sedmega odstavka točke 2.2.2 Priloge Uredbe
584/2008/ES morajo nosilci dejavnosti zagotoviti, da odvzem vzorcev iz druge
alinee prvega odstavka 4. člena tega pravilnika opravljajo osebe, ki so
opravile usposabljanje v trajanju najmanj treh šolskih ur in to dokazujejo s
potrdilom iz tretjega odstavka tega člena. 
(2) Usposabljanje se organizira po programu, ki ga potrdi
VURS. Program mora obsegati vsaj naslednje vsebine: 
-       
sheme spremljanja za posamezno vrsto perutnine; 
-       
protokol in tehnike vzorčenja; 
-       
način transporta vzorcev in spremna dokumentacija. 
(3) Organizator usposabljanja po opravljenem usposabljanju
udeležencem izda potrdila o usposabljanju in vodi evidenco o opravljenih
usposabljanjih. 
(4) Ne glede na določbo prvega odstavka tega člena usposabljanja
ni potrebno opraviti veterinarjem veterinarskih organizacij, veterinarskim
tehnikom, ki so v veterinarski organizaciji pod nadzorom veterinarja opravili
interno usposabljanje iz vsebin iz drugega odstavka tega člena, in nosilcu
dejavnosti za vzorčenje na lastnem gospodarstvu, če je po izobrazbi doktor
veterinarske medicine. 
(5) Veterinarska organizacija mora za izvedbo usposabljanj iz
tega člena pripraviti program usposabljanja in hraniti evidence o opravljenih
usposabljanjih.
V. PREHODNA IN KONČNA DOLOČBA
21. člen
(prehodno obdobje)
Določbe prvega odstavka 20. člena tega pravilnika se začnejo
uporabljati 1. julija 2011.
22. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 007-31/2009
Ljubljana, dne 19. marca 2010
EVA 2009-2311-0016
dr. Milan Pogačnik 
Minister 
za kmetijstvo, 
gozdarstvo in prehrano

Priloga
1: Vzorčenje v matičnih jatah puranov
Priloga
2: Obrazec za vzorčenje v valilnici
Priloga
3: Obrazec za vzorčenje na gospodarstvu
Priloga
4: Priloga k veterinarskemu spričevalu