1. člen
Ta pravilnik določa geografsko območje ter način predelave in
priprave za trg za Vipavski zašinek z zaščiteno geografsko označbo (v
nadaljnjem besedilu: Vipavski zašinek).
2. člen
(1) Ime Vipavski zašinek ima lahko samo zašinek, predelan in
pripravljen za trg na geografskem območju in na način, ki sta določena v
specifikaciji za Vipavski zašinek, ki jo potrdi Ministrstvo za kmetijstvo,
gozdarstvo in prehrano v skladu s predpisom, ki ureja postopke zaščite
kmetijskih pridelkov oziroma živil. 
(2) Specifikacija za Vipavski zašinek iz prejšnjega odstavka
je dosegljiva na Ministrstvu za kmetijstvo, gozdarstvo in prehrano, Dunajska
cesta 58, Ljubljana, ali na spletnih straneh ministrstva www.mkgp.gov.si pod
povezavo Zaščita kmetijskih pridelkov oziroma živil.
3. člen
Vipavski zašinek mora biti označen v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Vipavski zašinek lahko uporablja proizvajalec zašinka, ki
zanj pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Vipavski zašinek lahko pridobi proizvajalec
tega zašinka v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Vsi proizvajalci Vipavskega zašinka, ki pridobijo certifikat
iz 4. člena tega pravilnika in proizvajajo Vipavski zašinek, morajo enkrat
letno, najpozneje do konca februarja, na Ministrstvo za kmetijstvo, gozdarstvo
in prehrano pisno sporočiti količino Vipavskega zašinka, ki so ga v preteklem
letu proizvedli.
7. člen
Proizvajalci Vipavskega zašinka, ki so do uveljavitve tega
pravilnika za svoje proizvode uporabljali ime Vipavski zašinek, morajo
pridobiti certifikat iz 4. člena tega pravilnika najpozneje v roku enega leta
od dneva uveljavitve tega pravilnika. Če certifikata v predpisanem roku ne
pridobijo, imena Vipavski zašinek na svojih proizvodih ne smejo več
uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 324-547/2005/10
Ljubljana, dne 3. marca 2008
EVA 2008-2311-0082
Iztok Jarc l.r. 
Minister 
za kmetijstvo, gozdarstvo in prehrano