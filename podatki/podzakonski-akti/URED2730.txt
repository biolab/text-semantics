1. člen
Ta uredba določa pogoje za uvoz blaga, ki se v letu 2003
uvaža v Republiko Slovenijo in je po poreklu iz držav članic EFTA (Švice,
Lihtenštajna, Norveške in Islandije).
2. člen
Za namene te uredbe izraz “uvoz“ pomeni sprostitev blaga v
prosti promet, kakor tudi katerikoli drug carinski postopek, pri katerem
nastane carinski dolg.
3. člen
Za industrijske izdelke, ki se uvažajo v Republiko Slovenijo
in so po poreklu iz držav članic EFTA, se uporablja carinska stopnja “prosto“. 
Za industrijske izdelke v smislu prejšnjega odstavka se
štejejo izdelki, uvrščeni v 25. do 97. poglavje kombinirane nomenklature, razen
izdelkov, navedenih v prilogi 1 k tej uredbi, ki je njen sestavni del.
4. člen
Za kmetijske izdelke po poreklu iz Švice, ki so navedeni v
prilogi 2 k tej uredbi, ki je njen sestavni del, se pri uvozu v Republiko
Slovenijo plačuje carina po znižanih carinskih stopnjah in v okviru carinskih
kvot, določenih v tej prilogi. 
Za ribe, ribje in morske izdelke po poreklu iz držav članic
EFTA, navedene v prilogi 3 k tej uredbi, ki je njen sestavni del, se pri uvozu
v Slovenijo uporablja carinska stopnja “prosto“. 
Za predelane kmetijske izdelke po poreklu iz držav članic
EFTA, ki so navedeni v prilogi 4 k tej uredbi, ki je njen sestavni del, se pri
uvozu v Republiko Slovenijo plačuje carina po stopnjah oziroma posebna uvozna
dajatev v višini določeni v tej prilogi.
5. člen
Količine blaga v okviru posamezne carinske kvote iz priloge 2
k tej uredbi se razdelijo po metodi prednostne obravnave po vrstnem redu
prispelih zahtevkov, ki je določena z Uredbo o načinu delitve količin blaga v
okviru carinskih kvot (Uradni list RS, št. 107/01, 67/02).
6. člen
Pri uveljavljanju preferencialne carinske obravnave pri uvozu
blaga po 3. oziroma 4. členu te uredbe, je treba carinskemu organu poleg drugih
dokumentov predložiti tudi dokazilo o poreklu blaga, ki je izdano ali dano v
državi izvoza v skladu s preferencialnimi pravili o poreklu blaga, določenimi v
prilogi 5 k tej uredbi, ki je njen sestavni del. 
Carinski organi Republike Slovenije potrjujejo dokazila o
poreklu blaga za izvoz blaga iz Republike Slovenije v države članice EFTA, če
gre za izvoz blaga, ki v skladu s sporazumom o prosti trgovini med Republiko
Slovenijo in državami članicami EFTA uživa preferencialno obravnavo in, če so
izpolnjeni pogoji, določeni s preferencialnimi pravili o poreklu blaga iz
prejšnjega odstavka.
7. člen
Pri uvozu blaga po določbah te uredbe se v enotno carinsko
listino (ECL) v skladu s 126. členom Uredbe za izvajanje carinskega zakona
(Uradni list RS, št. 107/02) v polje 39 vpiše naslednje štirimestne šifre: 
2101 – za izdelke iz 3. člena te uredbe po
poreklu iz Švice, 
2201 – za izdelke iz 3. člena te uredbe po
poreklu iz Norveške, 
2401 – za izdelke iz 3. člena te uredbe po
poreklu iz Islandije, 
2102 – za izdelke iz priloge 2 k tej uredbi,
2002 – za izdelke iz priloge 3 k tej uredbi,
2003 – za izdelke iz priloge 4 k tej uredbi.
8. člen
Ta uredba začne veljati 1. januarja 2003.
Št. 334-02/2000-9
Ljubljana, dne 18. decembra 2002.
Vlada Republike Slovenije
mag. Anton Rop l. r. 
Minister

Priloga
1: EFTA – Priloga 1
Priloga
2: EFTA – Priloga 2
Priloga
3: EFTA – Priloga 3
Priloga
4: EFTA – Priloga 4: Predelani kmetijski izdelki