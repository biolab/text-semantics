1. člen
(vsebina in namen)
Ta akt določa način posredovanja podatkov,
ki jih Agencija za energijo (v nadaljnjem besedilu: agencija) potrebuje za
izvajanje primerjave veljavnih rednih cenikov ponudnikov elektrike in
zemeljskega plina za gospodinjske in male poslovne odjemalce in zagotavljanje
informacij v okviru skupne kontaktne točke.
2. člen
(pomen izrazov)
Izrazi, uporabljeni v tem aktu, imajo
naslednji pomen:

-       
  cena:

je denarna vrednost na enoto količine ali storitve;


-       
  cenik:

je tarifa, ki zajema vse tarifne postavke s pripadajočo
  ceno in metodo izračuna stroška storitve oskrbe;


-       
  elektronske storitve
skupne kontaktne 
točke:

so storitve, ki zahtevajo elektronsko obdelavo in objavo
  podatkov na spletnih straneh agencije s ciljem zagotavljati transparentnost
  in spodbujati konkurenčnost na maloprodajnih trgih z električno energijo in
  zemeljskim plinom za gospodinjski in mali poslovni odjem;


-       
  kvalificirano
digitalno potrdilo:

je kvalificirano potrdilo kot ga določa zakon, ki ureja
  elektronsko poslovanje in elektronski podpis;


-       
  ponudba:

je skupek podatkov, ki opredeljujejo pogoje storitve
  dobave na podlagi določenega cenika;


-       
  primerjalnik cen:

je orodje za primerjavo stroškov oskrbe z električno
  energijo in zemeljskim plinom za točno določen tip odjema;


-       
  strošek oskrbe:

je skupni znesek za plačilo storitve oskrbe z električno
  energijo oziroma zemeljskim plinom, ki vključuje znesek uporabe omrežja,
  dobave električne energije oziroma zemeljskega plina, prispevke, dodatke,
  trošarino in davek na dodano vrednost, pri čemer znesek pomeni denarno
  vrednost, ki je določena kot produkt cene in količine ali opravljene
  storitve. 

3. člen
(elektronske storitve skupne kontaktne
točke)
(1) Elektronske storitve skupne
kontaktne točke obsegajo vsaj naslednje storitve:
-       
primerjavo stroškov oskrbe na maloprodajnem trgu z električno energijo
in zemeljskim plinom za gospodinjski in mali poslovni odjem na podlagi rednih
cenikov dobaviteljev;
-       
preverjanje pravilnosti mesečnega obračuna storitve oskrbe z električno
energijo in zemeljskim plinom;
-       
nadzor nad spremembami ponudb na maloprodajnem trgu z električno
energijo in zemeljskim plinom;
-       
izračun stroškov uporabe omrežja električne energije;
-       
informacije o dobaviteljih električne energije in zemeljskega plina;
-       
ciljno elektronsko obveščanje registriranih uporabnikov o novostih.
(2) Elektronske storitve iz prejšnjega
odstavka agencija zagotavlja v okviru storitvenega portala skupne kontaktne
točke na podlagi podatkov, s katerimi razpolaga, in ki jih zagotavljajo
zavezanci iz 4. člena.
4. člen
(zavezanci)
Za namen delovanja primerjalnika cen so
agenciji dolžni posredovati podatke dobavitelji elektrike in zemeljskega plina
(v nadaljnjem besedilu: zavezanci).
5. člen
(odgovorne osebe)
(1) Zavezanec oziroma njegov zakoniti
zastopnik pisno pooblasti eno ali več oseb, ki so odgovorne za posredovanje
podatkov po tem aktu (v nadaljnjem besedilu: odgovorne osebe).
(2) Odgovorne osebe se v spletno
aplikacijo prijavijo na način določen v 8. členu tega akta.
6. člen
(uporabniki elektronskih storitev skupne
kontaktne točke)
Uporabniki elektronskih storitev skupne
kontaktne točke so:
-       
anonimni uporabniki, ki uporabljajo elektronske storitve agencije zaradi
pridobivanja osnovnih informacij iz skupne kontaktne točke;
-       
registrirani uporabniki, ki uporabljajo elektronske storitve agencije
zaradi pridobivanja osnovnih in naprednih informacij iz skupne kontaktne točke
ter imajo možnost nadzora nad ponudbami na trgu in prejemanja novic po
elektronski pošti;
-       
registrirani uporabniki v vlogi dobavitelja;
-       
agencija v vlogi administratorja, ki upravlja s podatki v sistemu in
izvaja proces potrjevanja podatkov v skladu s 16. členom tega akta.
7. člen
(registracija zavezanca)
(1) Zavezanci morajo za uporabo
elektronskih storitev skupne kontaktne točke izvesti postopek registracije.
Agencija odgovornim osebam iz 5. člena tega akta dodeli vlogo dobavitelja v
sistemu za poročanje (avtorizacija za uporabo elektronskih storitev na
uporabniškem nivoju).
(2) Zavezanec mora agenciji sporočiti
kontaktne podatke odgovorne osebe. Elektronski naslov odgovorne osebe se mora
ujemati z elektronskim naslovom, ki je zapisan v pridobljenem kvalificiranem
digitalnem potrdilu.
(3) Agencija odgovornim osebam
zagotovi naslednje podatke:
-       
spletno povezavo do sistema za upravljanje podatkov skupne kontaktne
točke in
-       
avtentikacijske podatke: uporabniško ime in geslo za prvo prijavo.
(4) Odgovorna oseba je v postopku
registracije obveščena o vseh potrebnih ukrepih za zagotavljanje ustrezne ravni
varnosti podatkov (npr. spremembe uporabniškega gesla).
(5) Če odgovorni osebi delovno
razmerje pri zavezancu preneha oziroma preneha opravljati določene naloge za
zavezanca, ji zavezanec odvzame kvalificirano digitalno potrdilo, s čemer ji
onemogoči nadaljnje prijavljanje v aplikacijo, in o tem nemudoma obvesti
agencijo. Vsako spremembo odgovorne osebe je zavezanec dolžan nemudoma
sporočiti agenciji in začeti nov postopek za pridobitev dostopa do aplikacije.
8. člen
(prijava zavezanca)
(1) Zavezanec mora zaradi prijave v
sistem za odgovorno osebo pridobiti kvalificirano digitalno potrdilo ter
izvesti postopek registracije.
(2) Odgovorna oseba se v aplikacijo
prijavi z avtentikacijskimi podatki in svoje kvalificirano digitalno potrdilo
poveže s svojim uporabniškim profilom. Vsaka naslednja prijava se izvede
samodejno.
9. člen
(način posredovanja podatkov)
(1) Zavezanci posredujejo podatke
agenciji na naslednji način:
-       
ročno, z vnosom podatkov v spletni obrazec zalednega sistema in
potrjevanjem vnosa ali
-       
avtomatizirano, z uporabo spletnih storitev preko varne povezave in z
uporabo kvalificiranega digitalnega potrdila.
(2) Pogoj za posredovanje podatkov je
uspešna prijava registriranega uporabnika v sistem za upravljanje podatkov ali
uspešna izvedba avtomatizirane avtentikacije z uporabo spletnih storitev.
(3) Agencija zavezancu po uspešni
registraciji pošlje uporabniška navodila za posredovanje podatkov.
(4) Avtomatizirano izmenjavo podatkov
iz druge alineje prvega odstavka tega člena zagotovi agencija za vse zavezance
na pisno zahtevo vsaj dveh zavezancev na področju posameznega trga z energijo.
Funkcionalnost se zagotovi najkasneje v šestih mesecih od izpolnitve pogojev iz
prejšnjega stavka.
10. člen
(sistem za upravljanje podatkov)
(1) Glede na dodeljeno raven
avtorizacije se zavezancu po prijavi omogoči določen obseg funkcionalnosti
sistema za upravljanje podatkov, ki je del zalednega sistema za upravljanje
oziroma administracijo podatkov.
(2) Zavezancu se omogočijo najmanj
naslednje funkcionalnosti:
-       
modul za urejanje podatkov o zavezancu;
-       
modul za urejanje podatkov o ponudbah;
-       
zagon primerjalne storitve v registriranem načinu;
-       
navodila za uporabo sistema za upravljanje podatkov.
(3) Obseg funkcionalnosti in njihovo
izvedbo določa agencija, pri čemer upošteva dobre prakse za zagotavljanje
uporabnosti aplikacij.
11. člen
(opredelitev podatkov)
(1) Nabor podatkov, ki so predmet
poročanja po tem aktu, obsega:
-       
podatke o zavezancu in
-       
podatke o lastnostih posamezne ponudbe za storitev dobave elektrike
oziroma zemeljskega plina gospodinjskim odjemalcem in malim poslovnim
odjemalcem.
(2) Strukturo in vrsto podatkov
določajo spletni obrazci sistema za upravljanje podatkov ali definicija spletne
storitve za avtomatizirano izmenjavo podatkov, ki jo določi agencija. Obvezni
podatki so v sistemu za upravljanje podatkov označeni.
(3) Sistem za upravljanje podatkov
omogoča, da odgovorna oseba določene podatke označi kot poslovno skrivnost. Za
upravljanje in varovanje zaupnih podatkov je odgovorna agencija.
12. člen
(spremembe nabora podatkov)
(1) Agencija lahko v sodelovanju z
zavezanci spremeni strukturo oziroma nabor podatkov, ki so jih zavezanci dolžni
poročati.
(2) Če se nabor podatkov poveča,
agencija za vsak posamezen podatek ali za sklop podatkov določi prehodno
obdobje, s katerim zagotovi, da se zavezanci ustrezno pripravijo na spremljanje
in posredovanje teh podatkov.
(3) Agencija zavezance pisno obvesti o
spremembah nabora podatkov in o terminskem načrtu uveljavitve sprememb ter po
potrebi omogoči izobraževanje osebja zavezancev.
13. člen
(zagotavljanje kakovosti podatkov)
(1) Zavezanci so odgovorni za kakovost
in ažurnost posredovanih podatkov. Če agencija ugotovi napake ali
pomanjkljivosti v posredovanih podatkih, mora zavezanec le-te odpraviti v roku,
ki ga določi agencija v pozivu za odpravo nepravilnosti.
(2) Agencija lahko na podlagi
ugotovljenih odstopanj med posredovanimi podatki in referenčnimi informacijami
(objavljen cenik na spletni strani zavezanca, splošni pogodbeni pogoji itd.) v
postopku potrjevanja podatkov sama izvede popravke, o čemer obvesti zavezanca
po elektronski pošti.
14. člen
(obseg poročanja)
(1) Zavezanci so dolžni podatke iz 11.
člena tega akta za vsako ponudbo o dobavi električne energije oziroma
zemeljskega plina na maloprodajnem trgu gospodinjskih in malih poslovnih
odjemalcev, ki je javno objavljena, posredovati in ažurirati v rokih iz 15.
člena tega akta. Dolžnost posredovanja in ažuriranja podatkov velja tudi za vse
ponudbe, ki jim je veljavnost že potekla, vendar se na podlagi sklenjenih
pogodb dobava elektrike oziroma zemeljskega plina še vedno izvaja vsaj enemu
odjemalcu.
(2) V rokih iz 15. člena tega akta so
zavezanci agenciji dolžni posredovati in ažurirati tudi podatke, ki se nanašajo
na spremembo obveznih in neobveznih podatkov o zavezancu.
15. člen
(rok za posredovanje podatkov)
(1) Zavezanci posredujejo podatke o
novih ali spremenjenih ponudbah najkasneje z začetkom veljavnosti ponudb.
(2) Zavezanec mora v sistemu za upravljanje
podatkov najkasneje zadnji dan tekočega meseca potrditi ažurnost in kakovost
vseh podatkov za prvi dan naslednjega meseca.
16. člen
(proces obdelave podatkov)
(1) Proces uporabe podatkov je v
sistemu za upravljanje s podatki nadzorovan na podlagi vnaprej določenega
delovnega toka, ki opredeljuje status posamezne ponudbe. Agenciji omogoča
validacijo, urejanje in potrjevanje posredovanih podatkov kot pogoj za uporabo
podatkov v okviru elektronskih primerjalnih storitev agencije.
(2) Ponudba ima lahko naslednje
statuse:
-       
ponudba v pripravi: izvaja se oblikovanje ponudbe s strani zavezanca;
-       
ponudba pripravljena za pregled: zavezanec potrdi kakovost podatkov in
zagotovi celovitost podatkov (obvezni podatki);
-       
validacija ponudbe: podatki ponudbe so v postopku pregleda s strani
agencije;
-       
aktivna ponudba: agencija potrdi ponudbo, ki je glede na obdobje
veljavnosti vključena v primerjalno obdelavo in objavo;
-       
neaktivna ponudba: agencija potrdi ponudbo, začetek veljavnosti te
ponudbe pa še ni nastopil;
-       
potekla ponudba: ponudbi je pretekel rok veljavnosti, vendar je
vključena v statistično obdelavo zgodovinskih podatkov.
(3) Vsaka sprememba lastnosti ponudbe
zahteva ponovno validacijo in potrditev agencije. Do potrditve sprememb s
strani agencije je aktivna in objavljena verzija ponudbe pred spremembo.
Zavezanec nima možnosti izbrisa ponudbe, temveč lahko ponudbi zaključi obdobje
veljavnosti (potekla ponudba).
17. člen
(avtomatizirano obveščanje zavezancev)
Sistem za upravljanje podatkov zagotavlja
avtomatizirano obveščanje zavezancev in agencije kot sledi:
-       
obveščanje o bližajočem se roku za izpolnitev obveznosti potrjevanja
podatkov;
-       
obveščanje o izpolnjeni obveznosti potrjevanja podatkov;
-       
obveščanje o zamujeni obveznosti potrjevanja podatkov;
-       
obveščanje o vnosu nove ali spremenjene ponudbe;
-       
obveščanje o potrditvi objave ponudbe.
18. člen
(rok hrambe podatkov)
Agencija hrani podatke o posamezni ponudbi
največ deset let od potrjenega vnosa podatkov s strani zavezanca.
19. člen
(uveljavitev akta)
Ta akt začne veljati naslednji dan po
objavi v Uradnem listu Republike Slovenije.
Št. 152-12/2014-01/239
Maribor, dne 10. septembra 2014
EVA 2014-2430-0088
Predsednica sveta Agencije za
energijo
Ivana Nedižavec Korada l.r.