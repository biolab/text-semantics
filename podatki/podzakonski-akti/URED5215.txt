I. SPLOŠNE DOLOČBE
1. člen
(vsebina)
Ta uredba določa podrobnejšo opredelitev
meril, pogojev in postopka za izdajo jamstev, ki jih določa Zakon o jamstveni
shemi Republike Slovenije (Uradni list RS, št. 33/09; v nadaljnjem besedilu:
Zakon), pogoje kreditov, za katere se izdajo jamstva, način in roke plačila
provizije ter plačil nadomestila za pripravo, poročanje in vodenje jamstva,
obseg in način izvajanja pooblastila SID – Slovenski izvozni in razvojni banki,
d.d., Ljubljana (v nadaljnjem besedilu: SID banka), način poročanja SID banke
ministrstvu, pristojnemu za finance, sankcije v primeru kršitve obveznosti ter
medsebojna razmerja med Republiko Slovenijo, SID banko in bankami, ki so
prejemnice jamstev po Zakonu (v nadaljnjem besedilu: banke).
2. člen
(novi krediti)
Jamstva po Zakonu se lahko izdajajo za nove
kredite, za katere v času objave avkcije in ob podpisu pogodbe o jamstvu še ni
bila sklenjena kreditna pogodba.
3. člen
(državne pomoči)
(1) Znesek državne pomoči iz tretjega
odstavka 7. člena Zakona se lahko za iste upravičene stroške sešteva:
-      
z že prejeto državno pomočjo pod pogojem, da je upoštevana najvišja
intenzivnost pomoči, določena v obstoječih shemah ali individualnih pomočeh,
-      
z že prejeto de minimis pomočjo, prejeto po 1. januarju 2008, ki se
odšteje od državne pomoči po Zakonu.
(2) Upravičeni stroški so tisti del
celotnih stroškov projekta, ki jih predpisi, ki urejajo državne pomoči,
opredeljujejo kot upravičene do sofinanciranja z državno pomočjo.
4. člen
(jamstva za reprogramirane kredite)
(1) Z reprogramiranjem po tretji
alinei drugega odstavka 7. člena Zakona se lahko nadomeščajo obstoječe s
pogodbo dogovorjene kratkoročne obveznosti kreditojemalca z novimi krediti, ki
imajo daljšo ročnost od obveznosti, ki se reprogramirajo, in ki so bili najeti  po
1. juliju 2008 za namene, določene v prvi ali drugi alinei drugega odstavka 7.
člena Zakona.
(2) Skupna višina kreditov iz
prejšnjega odstavka v nobenem trenutku ne sme presegati 20 odstotkov zneska iz
prvega odstavka 11. člena Zakona.
(3) V primeru reprogramiranja
obstoječih obveznosti kreditojemalca se morajo zavarovanja novega kredita
dogovoriti najmanj v enakem obsegu in kvaliteti.
5. člen
(znesek kredita)
(1) Letna masa izplačanih plač za leto
2008 pri podizvajalcih iz druge alinee prvega odstavka 7. člena Zakona se upošteva
pri izračunu maksimalne višine zneska kredita, in sicer za zaposlene pri
podizvajalcih, ki so delali v prostorih kreditojemalca na skupnih projektih s
kreditojemalcem. Pri podjetjih, ustanovljenih po 1. januarju 2008, pa
maksimalni kredit ne sme preseči ocenjene letne mase plač v prvih dveh letih
delovanja.
(2) Za izračun letne mase plač se uporabi
višina bruto plač, povečane za prispevke in davke.
(3) V primeru financiranja investicij se
lahko največji znesek kredita izračuna tudi na podlagi povprečnih letnih
stroškov dela v Evropski uniji.
(4) Skupni projekt je projekt, pri
katerem delež podizvajalca presega 20 odstotkov vrednosti projekta na podlagi
projektne dokumentacije, o čemer banka pridobi izjavo kreditojemalca.
(5) Banka od kreditojemalca pridobi
listine, iz katerih izhajajo verodostojni podatki o obračunanih ali ocenjenih
plačah.
6. člen
(razvrstitev po bonitetnih razredih)
(1) Banka mora kreditojemalce, ki bodo
prejemniki kreditov, zavarovanih z jamstvom po Zakonu, razvrstiti v bonitetne
razrede skladno s predpisi, ki urejajo ocenjevanje izgub iz kreditnega
tveganja.
(2) Razvrstitev kreditojemalca v
bonitetni razred ne sme biti boljša od povprečja razvrstitve tega
kreditojemalca s strani bank po zadnjih razpoložljivih podatkih Banke
Slovenije.
(3) Če je potrebno kreditojemalca v
času trajanja jamstva razvrstiti v višji ali nižji bonitetni razred, mora banka
zaradi spremljanja rizičnosti portfelja oziroma ocenjevanja tveganj o tem
obvestiti SID banko.
(4) Za potrebe primerjave bonitetnih
razredov po metodologiji iz prvega odstavka tega člena z metodologijo, ki jo
uporabljajo svetovne rating agencije, ministrstvo, pristojno za finance, objavi
prevajalno tabelo.
II. AVKCIJA
7. člen
(pridobitev jamstvene kvote)
(1) Banke lahko pridobijo jamstvene
kvote na podlagi konkurenčnosti njihove ponudbe na posamezni avkciji in pod pogoji,
ki so določeni v zakonu, tej uredbi in povabilu bankam za sodelovanje na
posamezni avkciji.
(2) SID banka objavi avkcijo za pridobitev
posamezne jamstvene kvote skupaj za kreditojemalce vseh bonitetnih razredov ali
avkcijo za vsak bonitetni razred kreditojemalcev posebej. SID banka lahko
objavi več avkcij, upoštevajoč interes bank in potrebe kreditojemalcev.
8. člen
(povabilo in splošni pogoji)
(1) Povabilo, ki ga SID banka objavi
na svojih spletnih straneh, je namenjeno bankam za sodelovanje na vsaki posamezni
avkciji. Povabilo mora vsebovati najmanj naslednje elemente:
-      
bonitetne razrede kreditojemalcev,
-      
razpisano jamstveno kvoto,
-      
stopnjo najvišjega tveganja, ki ga za to avkcijo prevzame Republika
Slovenija kot izdajatelj jamstva, oziroma stopnjo najnižjega tveganja, ki ga
mora prevzeti banka,
-      
možno porabo za namene po zakonu,
-      
rok za dajanje ponudb,
-      
način pošiljanja ponudb,
-      
prejemnika ponudbe oziroma sklic,
-      
dokumentacijo, ki jo mora banka priložiti k ponudbi,
-      
dokumentacijo, ki jo mora banka predložiti k seznamu kreditov,
-      
rok za predložitev seznamov kreditov,
-      
rok za sklenitev kreditnih pogodb in rok za sklenitev pogodbe o jamstvu,
-      
pogoje za možno spremembo pogojev avkcije ali preklic avkcije,
-      
druge pogoje in zahteve opredeljene v Zakonu in tej uredbi in
-      
kontaktne osebe in način komunikacije.
(2) Poleg povabila mora biti na
spletnih straneh SID banke objavljen tudi osnutek Pogodbe o jamstvu, ki mora
vsebovati predvsem:
-      
zavezo banke, da bo v primeru unovčitve jamstva vodila postopke
izterjave terjatev države iz naslova unovčenega jamstva skupaj s svojim delom
terjatve,
-      
določbe o načinu in vsebini poročanja o kreditojemalcih, stanju kredita,
dinamiki črpanj in plačil po kreditni pogodbi,
-      
določbe, ki se nanašajo na zavarovanje kredita,
-      
postopek nadzora banke in SID banke, ki ni opredeljen v uredbi, nad
namensko porabo kreditov zavarovanih z jamstvom Republike Slovenije pri banki
in kreditojemalcu v času trajanja jamstva oziroma do končnega poplačila
obveznosti po kreditni pogodbi,
-      
določbo, da banka ne sme pogojevati odobritve kredita z jamstvom
Republike Slovenije s spremembo pogojev ostalih kreditov, ki pomenijo za
kreditojemalca neugodnejši položaj,
-      
obveznost poročanja, med drugim o odplačilu vsakega, s poroštvom
zavarovanega kredita,
-      
medsebojna razmerja med Republiko Slovenijo, SID banko in bankami v
primeru kršitve Zakona, te uredbe ali Pogodbe o jamstvu in
-      
druge določbe pogodb, ki urejajo posle izdaje jamstev.
(3) O objavi povabila SID banka
nemudoma obvesti Združenje bank Slovenije.
9. člen
(zahteve in pogoji za sodelovanje na
avkciji)
(1) Banka lahko sodeluje na avkciji,
če
-      
odda zavezujočo ponudbo v roku, ki je določen v povabilu,
-      
ponudba vsebuje predlog višine jamstvene kvote,
-      
ponudba vsebuje predlog višine tveganja, ki ga je banka pripravljena
prevzeti,
-      
ponudba izpolnjuje druge pogoje razpisa.
(2) Banke lahko v avkciji dajejo le
ponudbe, ki se glasijo na mnogokratnik zneska 100.000 eurov, ter lahko na
posamezni avkciji oddajo največ tri ponudbe z različnimi stopnjami prevzetega
tveganja, vendar vsota vseh treh ponudb ne sme presegati zneska razpisane
kvote.
10. člen
(višina jamstvene kvote)
V primeru avkcije za posamezni bonitetni
razred so zneski razpisanih jamstvenih kvot za kreditojemalce posameznega
bonitetnega razreda pri posamezni avkciji lahko različni. Različen je lahko
tudi vrstni red avkcij posameznega bonitetnega razreda.
11. člen
(rok za oceno ponudb bank)
SID banka najkasneje v petih delovnih dneh
po poteku roka za oddajo ponudb oceni prejete ponudbe z vidika izpolnjevanja
pogojev in meril.
12. člen
(dodelitev jamstvene kvote)
(1) SID banka najkasneje v sedmih
delovnih dneh po poteku roka za oddajo ponudb obvesti banke o dodelitvi jamstvenih
kvot in pozove banke, da v roku, določenem v povabilu, predložijo seznam
kreditov.
(2) Prednost pri dodelitvi jamstvene
kvote imajo tiste banke, ki so pripravljene prevzeti višjo stopnjo tveganja od
tiste, ki je kot najnižja stopnja tveganja določena v povabilu.
(3) Razpisana kvota jamstev se
dodeljuje bankam po vrsti od ponudbe bank z najvišjim prevzetim deležem
tveganja navzdol do porabljene celotne razpisane kvote.
(4) Če razpisana kvota pri posamezni
stopnji tveganja ne zadostuje za sprejem ponudb bank v celoti, se razpisana
kvota sorazmerno razdeli med banke glede na znesek ponudb bank z enakim
(mejnim) deležem prevzetega tveganja.
(5) Jamstvene kvote za kredite z rokom
vračila pred 31. decembrom 2010 banke v primeru odplačila takega kredita
ali odplačila drugih kreditov ne morejo uporabiti za nove kredite. V primeru
znižanja jamstva Republike Slovenije zaradi odplačil kreditov v celoti se
izvedejo nove avkcije, pri čemer se avkcije izvajajo za posamezne bonitetne
razrede kreditojemalcev upoštevajoč bonitetni razred kreditojemalcev, ki so
odplačali kredit.
(6) V primeru iz četrtega odstavka
tega člena SID banka objavi novo avkcijo z enakim najnižjim odstotkom/stopnjo
tveganja, kot je bil določen na predhodni avkciji.
(7) Ne glede na delež tveganja, ki ga
je bila banka pripravljena prevzeti s ponudbo na avkciji, lahko banka
najkasneje ob predložitvi seznama kreditov, pri posameznem ali vseh kreditih,
prevzame delež tveganja, ki je višji od ponujenega in dodeljenega na avkciji.
III. POSTOPEK IZDAJE JAMSTEV
13. člen
(odobravanje posameznih kreditov)
(1) Banka v roku, določenem v
povabilu, SID banki posreduje seznam ali več seznamov kreditov, ki izpolnjujejo
predpisane pogoje ter podatke v tabeli v obliki, ki jih objavi SID banka na
svoji spletni strani ob objavi povabila bankam za sodelovanje na avkcij skupaj
s podrobnejšim naborom podatkov in dokumentacije.
(2) Banka je dolžna na zahtevo SID
banke predložiti vso dokumentacijo, ki je bila podlaga za predlog uvrstitve
določenega kredita v jamstveno kvoto in s katero se dokazuje izpolnjevanje
pogojev.
(3) SID banka najkasneje v desetih
delovnih dneh po prejemu popolnih zahtevanih podatkov in dokumentacije preveri,
ali krediti izpolnjujejo pogoje iz zakona in te uredbe, in obvesti banko o
potrditvi seznama kreditov v obliki priloge k pogodbi o jamstvu.
(4) V primeru nepopolne dokumentacije
ali posredovanih podatkov SID banka pozove banko k dopolnitvi dokumentacije ter
določi rok za dopolnitev, ki ne sme biti krajši kot pet delovnih dni. Če banka
podatkov ali dokumentacije ne dopolni, za posamezen kredit ali več kreditov, se
le-ti ne upoštevajo v jamstveni kvoti, banka pa izgubi pravice do jamstvene
kvote v sorazmerni višini. Enako velja v primeru, če posamezen kredit ne
izpolnjuje pogojev, o čemer SID banka obvesti banko.
14. člen
(izdaja jamstev)
(1) Jamstva Republike Slovenije se
izdajo s pogodbo o jamstvu, ki jo v imenu in za račun Republike Slovenije z
banko, ki ji je bila dodeljena jamstvena kvota, sklene SID banka.
(2) Pogodbo o jamstvu skleneta SID
banka in banka najkasneje v roku petih delovnih dni po potrditvi seznama
kreditov iz prejšnjega člena te uredbe.
15. člen
(pogodba o jamstvu)
(1) Poleg bistvenih določb iz drugega
odstavka 8. člena te uredbe mora pogodba o jamstvu vsebovati tudi naslednje določbe:
-      
višino jamstvene kvote, za katero jamči Republika Slovenija po Zakonu,
-      
obvezno vsebino določb v kreditni pogodbi med banko oziroma upnikom in
kreditojemalcem, ki niso določene že v uredbi,
-      
obveznost banke za izračunavanja višine državnih pomoči in obveščanje
kreditojemalca o višini prejete državne pomoči ter
-      
obveznost izvajanja izterjave deleža Republike Slovenije in pri tem
upoštevanje navodil SID banke v zvezi z izterjavo.
(2) Seznam
kreditov, za katere se daje jamstvo, predstavlja prilogo k pogodbi iz
prejšnjega odstavka tega člena.
16. člen
(preverjanje pogojev – dostop do podatkov)
(1) Skladno z 11. členom Zakona o
Slovenski izvozni in razvojni banki (Uradni list RS, št. 56/08 in 20/09)
Agencija za javnopravne evidence in storitve na zahtevo SID banke slednji
tekoče posreduje podatke IPRS – Poslovni register.
(2) Za ugotavljanje višine državne
pomoči po 3. členu te uredbe ministrstvo, pristojno za finance, na zahtevo SID
banke zagotovi podatke o že dodeljenih državnih pomočeh posameznemu
kreditojemalcu.
IV. KREDITNA POGODBA IN IZJAVE KREDITOJEMALCA
17. člen
(bistvene določbe kreditne pogodbe)
(1) Kreditna pogodba, ki bo zavarovana z jamstvom
po Zakonu, mora poleg običajnih določb vsebovati še naslednje določbe:
-      
valuta kredita je euro,
-      
obrestno mero, ki ne sme bistveno odstopati od obrestnih mer
primerljivih kreditov na finančnem trgu v času odobritve kredita, upoštevaje
ročnost kredita in boniteto kreditojemalca,
-      
stroške kredita, ki so primerljivi s stroški, ki jih banke običajno
zaračunavajo kreditojemalcem istega bonitetnega razreda,
-      
v pogodbi morajo biti jasno opredeljeni vsi stroški kredita in znesek
provizije ter nadomestila, ki ga banka za račun kreditojemalca za izdano
jamstvo plača Republiki Sloveniji,
-      
o načinu zavarovanja terjatev, ko to izhaja iz 13. člena Zakona,
-      
zavarovanje kredita se nanaša na celotno obveznost po kreditni pogodbi,
-      
obveznost kreditojemalca, da je dolžan pooblaščenemu predstavniku banke,
SID banke in ministrstvu, pristojnemu za finance, omogočiti pregled poslovnih
knjig in evidenc ter dokumentacije, vezane na kredit zavarovan z jamstvom, da
se prepriča o pravilnosti vseh danih izjav kreditojemalca in njegovih drugih
zavez in obveznosti, kot so določene v zakonu, uredbi in kreditni pogodbi,
-      
krediti ne smejo vsebovati določb, po katerih bi zapadli v takojšnje
plačilo zaradi navzkrižne kršitve drugih pogodb (tim. cross default klavzula),
razen če tudi druge kreditne pogodbe istega kreditojemalca vsebujejo tovrstne
določbe,
-      
zavezo kreditojemalca, da po sklenitvi kreditne pogodbe, zavarovane z
jamstvom po Zakonu, ne bo zastavljal svojega premoženja drugim ali ga kako
drugače obremenjeval, če bi se lahko taka zastava ali druga bremena odrazila v
zmanjšanju zavarovanja ali premoženja za poplačilo kreditodajalca (tim.
klavzula negative pledge),
-      
terjatev banke iz kreditne pogodbe, zavarovana z jamstvom po zakonu,
mora biti najmanj v enakem položaju kot terjatve ostalih upnikov do istega
kreditojemalca (tim. pari passu klavzula), nastale po izdaji jamstva,
-      
namen kredita mora biti v kreditni pogodbi natančno opredeljen; banka
mora imeti pravico do odpovedi kreditne pogodbe v primeru nenamenske porabe
kredita
-      
v preambuli mora biti določeno, da bo kreditna pogodba uvrščena v
jamstveno shemo,
-      
da moratorij na odplačilo glavnice kredita ne sme biti daljši od 18
mesecev,
-      
o obveznosti kreditojemalca, da bo v času trajanja kredita zavarovanega
skladno z zakonom in to uredbo, v primeru odkupa podjetja ali njenega deleža
ali v primeru odplačila obstoječih kreditov, najetih za odkup podjetja ali
njenega deleža, predhodno pridobil soglasje banke, banki pa predložil dokumentacijo,
iz katere bo razviden vir za odkup podjetja ali njenega deleža oziroma vračilo
posojila in stanje virov pred in po opravljeni transakciji,
-      
o obdobju plačila obresti za obrestna obdobja, ki niso daljša od šestih
mesecev,
-      
prepoved ponovnega črpanja kredita v primeru predčasnega vračila.
(2) Kvalitetno zavarovanje je tisto
zavarovanje, pri katerem banka razpolaga z vso potrebno dokumentacijo in so
izpolnjeni ostali pogoji, ki zagotavljajo, da je zavarovanje učinkovito
sredstvo sekundarnega poplačila zavarovane izpostavljenosti.
18. člen
(izjave kreditojemalca)
Banka k dokumentaciji, ki je priloga h
kreditni pogodbi, priloži izjavo kreditojemalca iz katere izhaja:
-      
da je namen kredita skladen z nameni, določenimi v drugem odstavku 7.
člena Zakona,
-      
da za iste upravičene stroške ni pridobil državne pomoči ali pomoči de
minimis, oziroma navede višino in delež državne pomoči glede na delež
upravičenih stroškov,
-      
da kredit ne bo namenjen za financiranje odkupa podjetij ali kapitalskih
deležev v kateremkoli podjetju ali za odplačilo obstoječih kreditov, najetih za
te namene,
-      
izjavo, iz katere izhaja, da reprogramirani kredit na podlagi tretje
alinee drugega odstavka 7. člena Zakona ne predstavlja lastne udeležbe skladno
s predpisi, ki urejajo državne pomoči,
-      
da delež podizvajalca na skupnem projektu presega 20 odstotkov vrednosti
projekta na podlagi projektne dokumentacije in
-      
da kreditojemalec na dan 1. julija 2008 ni izpolnjeval pogojev za
opredelitev podjetja v težavah skladno z 8. členom Zakona.
V. VSEBINA IN OBSEG POOBLASTILA SID BANKE
19. člen
(zakonsko pooblastilo)
(1) SID banka je po Zakonu pooblaščena
za izvedbo vseh poslov v zvezi z izdajo, spremljanjem, unovčevanjem in
izterjavo jamstev ter za nadzor nad namensko porabo kreditov, zavarovanih z
jamstvom po tem zakonu, na podlagi poročil bank in pooblaščenih revizorjev.
(2) Pri izvajanju storitev mora SID
banka upoštevati usmeritve ministrstva, pristojnega za finance.
20. člen
(posli izdaje jamstev)
SID banka izvaja posle izdaje jamstev, ki
zajemajo predvsem naslednje aktivnosti:
-      
priprava in objava povabil za posamezne avkcije na spletni strani SID
banke,
-      
zbiranje ponudb bank in izvedba avkcije za določitev jamstvene kvote za
posamezno banko,
-      
pregled seznama kreditov, vključenih v posamezno ponudbo banke,
-      
pregled in spremljanje izpolnjevanja pogojev, ki jih morata posamezen kreditojemalec
in kredit izpolnjevati skladno z Zakonom,
-      
sklepanje pogodb o izdaji jamstva z bankami,
-      
poročanje o izdanih, unovčenih in izterjanih jamstvih in
-      
evidentiranje poslov in pošiljanje dokumentacije ministrstvu,
pristojnemu za finance, v predpisanih rokih.
21. člen
(spremljanje jamstev)
SID banka izvaja posle spremljanja jamstev,
ki predstavljajo zlasti evidentiranje izdanih jamstev, spremljanja
izpolnjevanja pogojev za izdajo jamstev, spremljanje gibanja in stanja
kreditov, zavarovanih z jamstvom po Zakonu, evidentiranje unovčenih in
izterjanih jamstev ter pošiljanje poročil v skladu s to uredbo.
22. člen
(unovčevanje jamstev)
SID banka izvaja posle unovčevanja jamstev,
ki po tej uredbi predstavljajo zlasti prejem in pregled zahtevkov upnikov za
unovčitev jamstva za posamezno kreditno obveznost kreditojemalca, formalni
pregled zahtevka in preveritev izračuna zahtevka, končno potrditev zneska za
izplačilo in posredovanje zahtevka ministrstvu, pristojnemu za finance, na
unovčenje.
23. člen
(plačilo unovčenih jamstev)
(1) Ministrstvo, pristojno za finance, po
prejemu zahtevka za unovčitev banke in potrditve zneska za unovčitev SID banke
v zakonitem roku izvrši plačilo zahtevanega zneska. Po izvršenem plačilu
ministrstvo, pristojno za finance, pošlje kopijo dokazil o plačilu SID banki za
namen izterjave unovčenega jamstva.
(2) Zneski izterjave jamstev, ki so bila
unovčena po zakonu in tej uredbi, se nakazujejo na račun Proračuna Republike
Slovenije, na podračun številka 01100-6300109972 in s sklicem 18 10995-7509014-0XXXXXXX,
pri čemer je XXXXXXX sedemmestna oznaka matične številke pravne osebe.
(3) V primeru ko izterjan znesek nakazuje
banka, je le-ta dolžna ministrstvu, pristojnemu za finance, posredovati tudi
naziv pravne osebe in datum nakazila pravne osebe banki.
24. člen
(izterjava unovčenih jamstev)
(1) Za izterjavo posameznih terjatev
iz naslova unovčenih jamstev v imenu Republike Slovenije je odgovorna SID
banka, izterjava pa se izvaja preko banke, ki je prejela jamstvo za unovčeno
terjatev. V tem primeru mora banka pri izterjavi terjatev iz naslova unovčenih
jamstev ravnati kot dober strokovnjak, SID banka pa spremlja in nadzoruje
postopke izterjave teh terjatev in z bankami v imenu in za račun Republike
Slovenije sodeluje pri pomembnejših odločitvah v postopku izterjave.
(2) SID banka lahko izvede izterjavo
unovčenega jamstva neposredno od dolžnika v primeru, da je taka izterjava po
oceni SID banke hitrejša ali bolj ekonomična od tiste, ki bi jo sicer vodila
banka.
(3) SID banka mora izvesti izterjavo
unovčenega jamstva, če ministrstvo, pristojno za finance, ugotovi, da bi bila
izterjava unovčenih jamstev preko banke manj uspešna.
(4) Če je nad dolžnikom uveden postopek
zaradi insolventnosti ali postopek likvidacije, mora banka obvestiti SID banko
o vsaki terjatvi, ki jo prijavi v postopek, najpozneje 14 dni pred iztekom roka
za prijavo terjatev v insolventni postopek ali postopek likvidacije. SID banka
pošlje Državnemu pravobranilstvu, najpozneje deset dni pred iztekom roka za
prijavo terjatev oziroma potencialnih terjatev v insolventni postopek ali
postopek likvidacije, popolno dokumentacijo, ki izkazuje obstoj in višino
terjatve oziroma potencialne terjatve Republike Slovenije, skupaj s podatkom o
računu in sklicu iz drugega odstavka prejšnjega člena. SID banka posreduje
kopijo prijavljenih terjatev oziroma potencialnih terjatev Republike Slovenije
ministrstvu, pristojnemu za finance, v roku desetih delovnih dni od njihovega
prejema.
25. člen
(nadzor nad namensko porabo sredstev)
(1) SID banka izvaja nadzor nad
namensko porabo sredstev kreditov, zavarovanih z jamstvom po Zakonu. Nadzor nad
namensko porabo SID banka izvršuje preko poročil, ki jih pošiljajo banke v
rokih, dogovorjenih v pogodbi o jamstvu, in po potrebi z izrednimi revizijami,
ki jih SID banka pri bankah lahko opravi sama ali preko pooblaščenih
revizorjev, pri kreditojemalcih pa sama ali s pomočjo izvedencev ustrezne
stroke. O izvršenih revizijah in poročilih revizorjev mora SID banka četrtletno
poročati ministrstvu, pristojnemu za finance.
(2) Smiselno se določba prvega
odstavka tega člena uporablja tudi za omejitev iz prve alinee prvega odstavka
8. člena Zakona (prepoved jamstev za kredite, namenjene za odkup podjetij
oziroma njegovih deležev ali za odplačilo obstoječih kreditov, najetih za te
namene).
VI. PROVIZIJA IN NADOMESTILO ZA STROŠKE PRIPRAVE IN
VODENJA JAMSTEV
26. člen
(provizija in nadomestilo)
(1) SID banka banki skupaj s pogodbo o
jamstvu in obvestilom o potrditvi seznama kreditov pošlje račun za plačilo prve
provizije in prvega nadomestila za vse kreditojemalce oziroma kredite iz
seznama. Osnovo za obračun prve provizije in prvega nadomestila predstavlja
odobreni in potrjeni znesek glavnice kredita, za obračun vseh nadaljnjih
provizij in nadomestil pa stanje glavnice kredita na zadnji dan trimesečja
koledarskega leta (31. 3., 30. 6., 30. 9., 31. 12.). Do
zadnjega dneva za črpanje kredita se kot stanje glavnice kredita šteje odobreni
in potrjeni znesek glavnice kredita.
(2) Prva provizija in nadomestilo se
obračunata, upoštevaje dejansko število dni v četrtletju, do konca prvega
koledarskega trimesečja po dnevu potrditve seznama kreditov.
(3) Razen pri prvem obračunu provizije
in nadomestila, SID banka izstavi račun banki do 20. dne v prvem mesecu
četrtletja. Istočasno en izvod računa pošlje ministrstvu, pristojnemu za
finance.
(4) Banka v osmih dneh od dneva
izstavitve računa poravna obveznost iz naslova obračunane provizije in
nadomestila z nakazilom na podračun s številko 01100-6300109972 Republika
Slovenija – Proračun in s sklicem 18 10995-7141998-xxxxxxLL, pri čemer je
xxxxxx šestmestna oznaka identifikacijske številke računa in LL dvomestna
oznaka proračunskega leta.
(5) Banka je dolžna SID banki
sporočati podatke o stanju glavnice kredita po stanju konec vsakega četrtletja
in druge podatke iz tabele, ki je del povabila za sodelovanje na avkciji, in
sicer v desetih delovnih dneh po zaključku vsakega četrtletja.
(6) V primeru, da kreditojemalec ni
črpal celotnega kredita, se obračunana provizija in nadomestilo ne vračata.
(7) Za namene obračuna provizij in
nadomestil po tem členu se glavnica kredita upošteva v delu, za katerega jamči
Republika Slovenija.
VII. EVIDENTIRANJE JAMSTEV IN POROČANJE
27. člen
(seznam dokumentacije)
SID banka na svoji spletni strani
najkasneje v desetih delovnih dneh po uveljavitvi te uredbe objavi seznam
dokumentacije, ki jo morajo banke poslati v prilogi k ponudbi, in obrazce, s
katerimi bodo banke sporočale podatke o kreditih, zavarovanih z jamstvom po
Zakonu.
28. člen
(obveščanje)
(1) SID banka četrtletno poroča
ministrstvu, pristojnemu za finance, v elektronski obliki XML do 20. dne v
prvem mesecu četrtletja za podatke po stanju na zadnji dan preteklega
četrtletja o:
-      
stanju glavnic kreditov in spremembah kreditnih pogodb na obrazcu
»Stanje kreditov po ZJShemRS«, ki je Priloga 1 k tej uredbi in njen sestavni
del,
-      
poteku izterjave iz naslova unovčenih jamstev na obrazcu »Izterjava po
ZJShemRS«, ki je Priloga 2 k tej uredbi in njen sestavni del,
-      
podatkih o terjatvah iz naslova unovčenih jamstev na obrazcu »Zbirni
podatki o terjatvah po ZJShemRS«, ki je Priloga 3 k tej uredbi in njen sestavni
del,
-      
opravljenem nadzoru nad namensko porabo kreditov in o opravljenih
revizijah po 25. členu te uredbe na obrazcu »Poročilo o nadzoru, izredni
reviziji in ukrepih po ZJShemRS«, ki je Priloga 4 k tej uredbi in njen sestavni
del,
-      
vračilih plačanih jamstev na obrazcu »Poročilo o vračilih po ZJShemRS«,
ki je Priloga 5 k tej uredbi in njen sestavni del, in
-      
sklenjenih aneksih k pogodbam o jamstvu na obrazcu »Seznam aneksov po
ZJShemRS«, ki je Priloga 6 k tej uredbi in njen sestavni del.
(2) SID banka mora vsak četrtek do 12. ure
oziroma vsak predzadnji delovni dan v tednu po elektronski pošti obvestiti
ministrstvo, pristojno za finance, o prejetih zahtevkih in predvidenih unovčitvah
na obrazcu »Poročilo o pozivih po ZJShemRS«, ki je Priloga 7 k tej uredbi in
njen sestavni del.
29. člen
(pošiljanje dokumentacije)
(1) SID banka mora ministrstvu, pristojnemu
za finance, najkasneje v roku petih delovnih dni od prejema sklenjene pogodbe o
jamstvu oziroma aneksa poslati sklenjeno pogodbo o jamstvu z banko s prilogo
oziroma aneks.
(2) V primeru poziva banke za unovčitev
jamstva mora SID banka ministrstvu, pristojnemu za finance, najkasneje v roku
petih delovnih dni od prejema popolnega poziva banke, poslati poziv SID banke
za unovčitev jamstva, ki mora vsebovati:
-      
polni naziv banke, 
-      
polni naziv kreditojemalca, 
-      
številko jamstvene pogodbe, 
-      
številko kreditne pogodbe, 
-      
pozvani znesek unovčitve jamstva v skupni višini in z navedbo specifikacije
zneska glede na vrsto obveznosti (glavnica, pogodbene obresti, zamudne obresti,
stroški),
-      
izjavo SID banke, da kredit izpolnjuje pogoje po Zakonu in tej uredbi
ter, da je pozvani znesek preverjen in skladen s kreditnimi in jamstvenimi
pogoji,
-      
datum roka plačila,
-      
transakcijski račun banke,
-      
številko sklica za plačilo. 
(3) SID banka mora k pozivu iz prejšnjega
odstavka priložiti naslednje priloge:
-      
kopijo obrazca »Poziv upnika na unovčitev jamstva Republike Slovenije«
iz popolnega zahtevka banke za unovčitev jamstva (brez prilog),
-      
kopijo kreditne pogodbe z vsemi morebiti sklenjenimi aneksi,
-      
kopijo listin, s katerimi so ustanovljena zavarovanja za kreditno
obveznost, 
-      
kopijo dokazila o opravljeni preveritvi, da kredit izpolnjuje pogoje po
Zakonu in tej uredbi,
-      
izračun SID banke, s katerim je preverila pravilnost zahtevka banke.
(4) V primeru nadaljnjih pozivov SID banke
za unovčitev jamstva pri istem kreditu, k pozivu SID banke ni treba priložiti:
-      
kopije kreditne pogodbe in tistih aneksov, ki so bili ministrstvu,
pristojnemu za finance, že poslani s predhodnimi pozivi,
-      
kopije listin, s katerimi so ustanovljena zavarovanja za kreditno
obveznost,
-      
izjavo SID banke, da kredit izpolnjuje pogoje po Zakonu, če so bili
ministrstvu, pristojnemu za finance, že poslani s prvim ali drugimi pozivi.
(5) SID banka mora poslati ministrstvu,
pristojnemu za finance, listine, iz katerih izhajajo dejstva, ki vplivajo na
višino in obstoj izkazanih terjatev iz naslova unovčenih jamstev v
knjigovodskih evidencah, najpozneje v roku desetih delovnih dni po njihovi
izstavitvi ali pridobitvi.
(6) Na zahtevo ministrstva, pristojnega za
finance, mora SID banka poslati ministrstvu, pristojnemu za finance,
dokumentacijo, ki se nanaša na izvedene postopke nadzora in izredne revizije.
(7) V pogodbi med Republiko Slovenijo in
SID banko se podrobneje določijo način in roki pošiljanja podatkov, poročil in
dokumentacije, ki jo SID banka pridobi po tej uredbi.
30. člen
(dodatni podatki)
Ministrstvo, pristojno za finance, lahko
kadarkoli zahteva, da mu SID banka v razumnem roku in izven rokov, določenih v
prejšnjem členu, dostavi tudi dodatno dokumentacijo, ki jo lahko pridobi SID
banka in podatke v zvezi z izdanimi jamstvi, upoštevajoč pri tem veljavne
predpise, ki urejajo bančništvo.
31. člen
(hramba dokumentacije)
Banka in kreditojemalec sta dolžna vso
dokumentacijo vezano na kredit, zavarovan z jamstvom Republike Slovenije,
hraniti deset let od dneva sklenitve kreditne pogodbe ali do dokončnega
poplačila obveznosti po kreditni pogodbi, če taka izpolnitev obveznosti nastopi
kasneje.
32. člen
(nadomestilo za izvajanje poslov izdaje
jamstev)
Skladno s tretjim odstavkom 13. člena
Zakona SID banki za izvajanje vseh poslov v zvezi z jamstvi po Zakonu in tej
uredbi pripada četrtletno nadomestilo v višini 0,05 odstotka od glavnice
vsakega kredita v delu, zavarovanem z jamstvom države, po Zakonu. Republika
Slovenija plačuje nadomestilo najkasneje v roku desetih delovnih dni po preteku
meseca, ki sledi četrtletju, za katerega je bilo obračunano nadomestilo. Način
plačila se podrobneje uredi v pogodbi med Republiko Slovenijo in SID banko.
VIII. SANKCIJE ZA KRŠITEV UREDBE
33. člen
(rok za odpravo nepravilnosti)
Če SID banka, ministrstvo, pristojno za
finance, ali druga za nadzor pristojna institucija ugotovijo, da je prišlo pri
dejanjih v postopku pridobivanja ali času trajanja jamstva po Zakonu in tej
uredbi do kršitev te uredbe, ki ne pomenijo hkrati razloga ničnosti kreditne
pogodbe po Zakonu, pozovejo banko, da v razumnem roku kršitve odpravi.
34. člen
(sankcije za kršitve)
(1) Če kršitev uredbe ni mogoče odpraviti
ali jih ni mogoče odpraviti v roku, določenem v prejšnjem členu, pa so kršitve
na strani kreditojemalca, je banka na zahtevo SID banke dolžna zahtevati
takojšnje vračilo celotnega kredita. 
(2) Pogodba o jamstvu lahko določa tudi
druge sankcije za kršitev obveznosti.

Priloga
1: Stanje kreditov po ZJShemRS
Priloga
2: Izterjava po ZJShemRS
Priloga
3: Zbirni podatki o terjatvah po ZJShemRS
Priloga
4: Poročilo o nadzoru, izredni reviziji in ukrepih po ZJShemRS
Priloga
5: Poročilo o vračilih po ZJShemRS
Priloga
6: Seznam aneksov po ZJShemRS
Priloga
7: Poročilo o pozivih po ZJShemRS
Priloga
8: Stanje kreditov po ZJShemRS – excel 

Uredba o izvajanju Zakona o jamstveni shemi
Republike Slovenije (Uradni list RS, št. 35/09)
vsebuje naslednjo končno določbo:
»IX. KONČNA DOLOČBA
35. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju Zakona o jamstveni shemi Republike Slovenije (Uradni list RS, št. 43/09) vsebuje naslednjo končno določbo: 
»11. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvi Uredbe o izvajanju Zakona
o jamstveni shemi Republike Slovenije (Uradni list RS, št. 4/10) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
izvajanju Zakona o jamstveni shemi Republike Slovenije (Uradni list RS, št. 42/10) vsebuje naslednjo končno določbo: 
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju Zakona o jamstveni shemi Republike Slovenije (Uradni list RS, št. 105/11) vsebuje naslednje prehodne in
končno določbo:
»PREHODNE IN KONČNA DOLOČBA
7. člen
(1) Do vzpostavitve informacijskega sistema
na ministrstvu, pristojnemu za finance, ki omogoča uvoz podatkov v elektronski
obliki XML, SID banka poroča ministrstvu, pristojnemu za finance, na obrazcih,
ki so Priloga od 2 do 7 k uredbi in njen sestavni del, v preglednicah excel.
(2) Datum vzpostavitve informacijskega
sistema iz prejšnjega odstavka objavi ministrstvo, pristojno za finance, na
svoji spletni strani.
8. člen
(1) Ne glede na prvo alineo prvega odstavka
28. člena uredbe SID banka poroča ministrstvu, pristojnemu za finance, o stanju
glavnic kreditov in spremembah kreditnih pogodb na obrazcu »Stanje kreditov po
ZJShemRS — excel«, ki je Priloga 8 k tej uredbi in njen sestavni del.
(2) Določba prejšnjega odstavka velja do
vzpostavitve informacijskega sistema iz prvega odstavka 7. člena te uredbe. V
tem času se obrazec »Stanje kreditov po ZJShemRS«, ki je Priloga 1 k uredbi in
njen sestavni del, ne uporablja. 
9. člen
Ta uredba začne veljati 1. januarja 2012.«.