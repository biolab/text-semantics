1. člen
(vsebina)
Ta pravilnik podrobneje določa način usposabljanja in
imenovanja usposobljenih oseb ter vodenje evidence usposobljenih oseb za
izdelavo celostnih prometnih strategij (v nadaljnjem besedilu: CPS) ter
mobilnostnih načrtov.
2. člen
(usposabljanje za izdelavo CPS)
(1) Usposabljanje za
izdelavo CPS obsega teoretični in praktični del. Teoretični del usposabljanja
zajema predstavitev namena in cilja priprave CPS, postopek priprave CPS, ter
primere dobrih praks. Praktični del usposabljanja vsebuje delo v skupinah,
izmenjavo izkušenj, poročanje in razpravo.
(2) Usposabljanje za
izdelavo CPS traja dva dni, v obsegu 12 ur. Praktični del obsega polovico časa
celotnega usposabljanja.
3. člen
(usposabljanje za izdelavo mobilnostnih načrtov)
(1) Usposabljanje za
izdelavo mobilnostnih načrtov obsega teoretični in praktični del. Teoretični
del usposabljanja zajema predstavitev namena in cilja priprave mobilnostnega
načrta, postopek priprave mobilnostnega načrta ter primere dobrih praks.
Praktični del usposabljanja vsebuje delo v skupinah, izmenjavo izkušenj,
poročanje in razpravo.
(2) Usposabljanje za
izdelavo mobilnostnih načrtov traja en dan v obsegu sedem ur. Praktični del
predstavlja polovico časa celotnega usposabljanja.
4. člen
(imenovanje usposobljenih oseb za izdelavo CPS in
mobilnostnih načrtov)
Udeleženci, ki so opravili usposabljanje za izdelavo CPS
oziroma mobilnostnih načrtov, v predpisanem obsegu, pridobijo potrdilo o
udeležbi, ki ga izda ministrstvo pristojno za prometno politiko (v nadaljnjem
besedilu: ministrstvo).
5. člen
(vodenje evidence o usposobljenih osebah za izdelavo CPS in
mobilnostnih načrtov)
(1) Ministrstvo
vzdržuje evidenco o usposobljenih osebah za izdelavo CPS in mobilnostnih
načrtov.
(2) Za vodenje in
upravljanje evidence usposobljenih oseb za izdelavo CPS in mobilnostnih načrtov
skrbita odgovorna oseba in njen namestnik, ki ju s sklepom imenuje minister,
pristojen za prometno politiko.
KONČNA DOLOČBA
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-81/2023/19
Ljubljana, dne 29. junija 2023
EVA 2023-2570-0031
Mag. Bojan Kumer
minister
za okolje, podnebje in energijo