1. UVOD
Stalnico ogrožanja varnosti Republike Slovenije, njenih
državljank in državljanov, premoženja, kulturne dediščine, okolja in drugih
dobrin predstavljajo naravne in druge nesreče, ki so posledica geografskih,
poselitvenih in drugih značilnosti državnega ozemlja. Zaradi podnebnih sprememb
naravne nesreče kot so neurja s točo in močnim vetrom, poplave in plazovi,
suša, visok sneg, žled in druge postajajo čedalje pogostejše in bolj
intenzivne. Varnost in blaginjo prebivalcev Republike Slovenije ter okolja v
katerem živimo, ogrožajo tudi okoljske nesreče in prekomerno obremenjevanje ter
uničevanje naravnih dobrin, zdravstveno epidemiološka ogrožanja in drugi
škodljivi pojavi. Glede na značilnosti sodobnih nevojaških in kompleksnih virov
ogrožanja pa niso izključeni tudi čezmejni škodljivi vplivi takšnih pojavov in
nesreč iz drugih držav na območje Republike Slovenije. Manj verjetni so pojavi
terorizma in uporabe sredstev ter orožij za množično uničevanje. Dolgoročno je
malo verjetno ponovno intenziviranje vojaških virov ogrožanja v regiji.
Občutljivost Republike Slovenije na različne vire ogrožanja še posebej povečuje
njena geografska pestrost, omejenost naravnih virov in prostora, majhnost
ozemlja, prehodnost in policentrična poseljenost. 
Zagotavljanje varstva pred naravnimi in drugimi nesrečami, ki
vključuje tudi okoljske, industrijske ter druge nesreče, ki jih povzroči človek
s svojo dejavnostjo in ravnanjem, pa tudi pred pojavi terorizma in različnimi
oblikami množičnega nasilja ter drugimi nevojaškimi in vojaškimi viri
ogrožanja, je zato trajen življenjski in strateški cilj razvoja Republike
Slovenije. 
Z upoštevanjem virov ogrožanja ter stanja na področju varstva
pred naravnimi in drugimi nesrečami doseženega z uresničevanjem Nacionalnega
programa varstva pred naravnimi in drugimi nesrečami, ki ga je sprejel Državni
zbor Republike Slovenije leta 2002, s to resolucijo Državni zbor Republike
Slovenije določa nacionalni program varstva pred naravnimi in drugimi nesrečami
v letih 2009 do 2015.
2. STANJE VARSTVA PRED NARAVNIMI IN DRUGIMI NESREČAMI
Varstvo pred naravnimi in drugimi nesrečami smo po
osamosvojitvi države organizirali in uveljavili kot enoten ter celovit
podsistem nacionalne varnosti države, ki deluje usklajeno z drugimi podsistemi
nacionalne varnosti. Njegove temeljne naloge so izvajanje preventivnih ukrepov,
vzdrževanje pripravljenosti, opazovanje, obveščanje in alarmiranje ob
nevarnostih in nesrečah, zaščita, reševanje in pomoč ob nesrečah vseh vrst in
obsega, neposredno odpravljanje posledic nesreč ter sanacijo. Priprave in
delovanje varstva pred naravnimi in drugimi nesrečami kot enotnega sistema se
zagotavlja na lokalni, regijski in državni ravni. 
Republika Slovenija si prizadeva tudi za svojo aktivno vlogo
in prispevek k večji varnosti na področju varstva pred naravnimi in drugimi
nesrečami v regiji, predvsem v Jugovzhodni Evropi, pri dvostranskem
sodelovanju, zlasti pa v okviru krepitve mehanizma civilne zaščite v Evropski
uniji in v mednarodnih organizacijah. Polnopravno članstvo v Evroatlantskih
integracijah, zlasti v Evropski uniji, je omogočilo intenzivno izmenjevanje
izkušenj, znanja ter vključitev Republike Slovenije v skupna prizadevanja za
razvoj in dograjevanje mehanizma civilne zaščite Evropske unije, kot temeljne
podlage za učinkovito pomoč in odzivanje Evropske unije na velike nesreče.
Aktivna vloga na področju varstva pred naravnimi in drugimi nesrečami Republike
Slovenije izhaja tudi iz obveznosti, ki jih ima kot članica Združenih narodov
po Akcijskem načrtu za zmanjšanje tveganja pred naravnimi nesrečami (Hyogo
Framework for Action 2005-2015). Dvostranski sporazumi o sodelovanju na
področju varstva pred naravnimi in drugimi nesrečami so sklenjeni z Avstrijo,
Češko, Hrvaško, Madžarsko, Slovaško, Poljsko, Rusko federacijo, protokol o
čezmejnem sodelovanju na tem področju pa tudi s Furlanijo – Julijsko Krajino. V
postopku sklenitve so sporazumi z Italijo, Bosno in Hercegovino, Črno Goro in
Makedonijo. Intenzivno je sodelovanje s Francijo in Švedsko ter nekaterimi
drugimi državami članicami Evropske unije. Nacionalni sistem opazovanja in
obveščanja je povezan s sistemom opazovanja in obveščanja v okviru Evropske
unije, mednarodnih organizacij in s sistemi sosednjih držav. 
V zadnjih letih je potekal proces prenove in posodobitve vseh
zlasti normativnih in organizacijskih temeljnih rešitev v sistemu varstva pred
naravnimi in drugimi nesrečami, s ciljem nadaljnjega povečevanja njegove
učinkovitosti, racionalnosti in odzivnosti na različne nesreče. Dopolnjen je
bil krovni Zakon o varstvu pred naravnimi in drugimi nesrečami ter področni
zakoni o varstvu pred požarom, o gasilstvu in varstvu pred utopitvami. Z novim
Zakonom o meteorološki dejavnosti se ureja med drugim sistem meteorološkega
opazovanja. V sprejetih zakonskih novelah in novih izvršilnih predpisih so
dopolnjene ali na novo urejene najpomembnejše organizacijske, tehnične in
tehnološke ter funkcionalne rešitve za izvajanje temeljnih nalog sistema in
odzivanje na vse vrste ogrožanj vključno s sodobnimi kompleksnimi grožnjami. Te
rešitve bo treba usklajeno ter načrtno uveljaviti v prihodnjem obdobju v praksi
na vseh ravneh in v vseh dejavnostih. 
V državni pristojnosti je organiziranje opazovanja,
obveščanja in alarmiranja, izgradnja in vzdrževanje telekomunikacijske,
informacijske in druge infrastrukture, izdelava načrtov zaščite in reševanja za
posamezne nesreče velikega obsega ter izvajanje drugih nalog, ki so bistvene za
delovanje sistema. Določene priprave za zaščito, reševanje in pomoč se izvajajo
tudi na ravni regij (13), ki so geografsko zaključena območja, katerim je
prilagojena upravna, strokovna in operativna organiziranost zmogljivosti ter
sil za učinkovito zaščito, reševanje in pomoč. Po ustanovitvi pokrajin bodo te
zmogljivosti večinoma prenesene v pristojnost pokrajin. Upravljanje in vodenje
sistema je izvedeno preko izvršilnih, predstavniških in poslovodnih organov,
operativno pa preko poveljnikov in štabov Civilne zaščite, vodij reševalnih
služb in drugih sestav ter vodij intervencij. Na morju reševanje vodi in
usklajuje Uprava Republike Slovenije za pomorstvo v okviru katere deluje
Nacionalni center za koordinacijo in reševanje na morju. 
Občine samostojno organizirajo in pripravljajo ter vodijo
zaščito, reševanje in pomoč na svojem območju, ocenjevanje škode kot tudi
odpravljanje posledic nesreč. Tudi sicer je težišče organiziranja in delovanja
sistema varstva pred naravnimi in drugimi nesrečami v občinah. Država jim pri
tem pomaga s silami in sredstvi iz svoje pristojnosti. Stanje organiziranosti,
opremljenosti in pripravljenosti za izvajanje zaščite in reševanja je med
občinami zelo različno in pogojeno z velikim številom ter raznolikostjo občin
in njihovih zmogljivosti. Delitev med nalogami v državni in občinski
pristojnosti je jasna, pripravljene so organizacijske in druge rešitve za
prenos dela državnih pristojnosti na bodoče pokrajine. 
Težišče varstva pred naravnimi in drugimi nesrečami je že vsa
leta na izvajanju preventivnih ukrepov, ki vključujejo tudi varstvo pred požari
in utopitvami ter drugimi ogrožanji. Intenzivnost, načrtnost, usklajenost in
vsebina preventive je zelo različna po posameznih dejavnostih. V zadnjih letih
intenzivneje poteka uveljavljanje preventivnih ukrepov zlasti na področju
načrtovanja in urejanja prostora, varstva pred požarom, seizmološke,
meteorološke in hidrološke dejavnosti ter transporta in drugih infrastrukturnih
sistemov. V nekaterih dejavnostih (npr. kmetijstvo, varstvo kulturne dediščine)
je stanje nezadovoljivo, v drugih so veliki zaostanki (npr. upravljanje voda).
Uveljavljeni sistem odprave posledic nesreč še vedno v preveliki meri
socializira rizike, ki jih predstavljajo različne nesreče in premajhen poudarek
se daje preventivi ter krepitvi in širitvi zavarovanj ter subvencioniranju
preventivnih ukrepov. 
Zgrajen je in uspešno deluje sistem opazovanja, obveščanja in
alarmiranja. Uveljavljen je klic v sili na enotni evropski številki 112, ki ga
podpira delovanje 13 regijskih centrov za obveščanje ter Center za obveščanje
Republike Slovenije. Centri za obveščanje zbirajo in obdelujejo podatke o
nevarnostih in nesrečah ter opravljajo dispečersko službo za vse reševalne
službe (okoli 750.000 klicev letno) ter druge predpisane funkcije. Storitve za
klic v sili je treba v bodoče še razširiti na tekstovne in video oblike.
Izboljšati bo treba tudi uporabo klica v sili za potrebe službe nujne
medicinske pomoči. V postopku prevzema v državno pristojnost je sistem javnega
alarmiranja. Od 1563 siren jih bo dolgoročno potrebnih 1496, od tega je že
prevzetih 428 siren. Zgrajena je ključna infrastruktura informacijsko
komunikacijskega sistema za zaščito in reševanje. Osnovo informacijskega
sistema predstavlja intranet zaščite in reševanja, ki povezuje uporabnike v
lokalnem informacijskem omrežju na državni ravni in preko interneta ga lahko
uporabljajo izvajalci na področju varstva pred naravnimi in drugimi nesrečami. Za
operativno delovanje je vzpostavljen sistem avtonomnih radijskih zvez zaščite
in reševanja (ZARE IN ZARE PLUS), ki vključuje sistem osebnega klica in sistem
javnega alarmiranja. Sistem fiksnih komunikacij se zagotavlja v javnem
telekomunikacijskem sistemu. Začeta je izgradnja enotnega državnega avtonomnega
digitalnega sistema radijskih zvez po standardu TETRA za državne organe. 
Načrti zaščite in reševanja so izdelani na državni ravni za
tiste nesreče, ki imajo množični značaj in lahko prizadenejo več občin ali
regij (potres, poplava, jedrska nesreča, letalska nesreča, nesreča v
železniškem prometu, nesreča na morju, teroristični pojav in uporaba orožij za
množično uničevanje, požar v naravnem okolju, izbruh živalskih bolezni velikega
obsega) in nekateri načrti na regijski ravni (množične prometne nesreče).
Ažurirane ali dopolnjene so bile nekatere ocene ogroženosti, ki so se v zadnjih
letih spremenile, kot so ogroženost zaradi požarov v naravnem okolju, možnosti
nastanka velikih prometnih nesreč in izbruha živalskih bolezni velikega obsega,
medresorsko pa se ocenjuje in spremlja razmere, ki vplivajo na ogroženost
zaradi terorističnih aktivnosti. Na tej podlagi so izdelani načrti dejavnosti,
razen v zdravstvu, ki pa niso vedno aktualizirani in popolni (npr. področje
varstva kulturne dediščine). Načrte delovanja imata tudi Policija in Slovenska
vojska. Po vsebini so neizenačeni načrti na ravni regij. Še bolj je neizenačena
kvaliteta načrtov in njihova usklajenost v občinah. Načrti zaščite in reševanja
v gospodarskih družbah, zavodih in drugih organizacijah, ki se ukvarjajo z
nevarnimi snovmi (Seveso II. direktiva) so izdelani, vendar različno usklajeni
z okolji v katerih te družbe obratujejo. Načrte zaščite in reševanja bo treba
načrtno posodobiti in zagotoviti večjo usklajenost ključnih izvedbenih rešitev
s temeljnimi načrti. Prav tako bo treba ažurirati načrte za zagotavljanje
protipoplavne varnosti pri izvajalcih obvezne državne gospodarske javne službe
na področju urejanja voda. 
Dosedanje povezovanje in sodelovanje poklicnih, prostovoljnih
in dolžnostnih sil za zaščito, reševanje in pomoč je bilo v glavnem uspešno in
učinkovito pri izvajanju zaščite, reševanja in pomoči ob različnih vrstah
nesreč. Ta povezanost, ki je pomembna značilnost slovenskega sistema zaščite,
reševanja in pomoči, bo treba krepiti tudi v prihodnje, saj je letno od 13.000
do 15.000 različnih intervencij in posredovanj reševalnih služb ter drugih
operativnih sestav. 
Sile za zaščito, reševanje in pomoč so pretežno organizirane
v lokalnih skupnostih, le manjši del je organiziran v gospodarskih družbah,
zavodih in drugih organizacijah ter na ravni regij in države. Kot javne
reševalne službe na območju celotne države delujejo gorska reševalna služba,
jamarska reševalna služba ter podvodna reševalna služba. 
V enotah, službah in organih Civilne zaščite je bilo po
dosedanjih merilih razporejenih okoli 15.000 pripadnikov. Pripravljenost in
usposobljenost poveljnikov in štabov Civilne zaščite na lokalni ravni je
neizenačena glede na splošne razlike med občinami. Sprejeta so nova merila za
organiziranje enot in služb Civilne zaščite s katerimi se bo bistveno zmanjšalo
število pripadnikov Civilne zaščite, nadaljevala specializacija enot in zlasti
vzpostavile tiste službe in enote, ki jih ne morejo zagotoviti poklicne ali
prostovoljne reševalne enote in sestave. Sprejete so tudi potrebne pravne in
organizacijske rešitve za uvedbo pogodbene službe v Civilni zaščiti. 
Občine s prostovoljnimi in poklicnimi gasilci organizirajo
občinsko obvezno javno gasilsko službo. Delovanje prostovoljnih gasilcev, ki
jih je v operativni sestavi okoli 44.000 in poklicnih gasilcev v teritorialnih
enotah, ki jih je okoli 600, je preraslo po osamosvojitvi v splošno reševalno
službo. Določenih je 44 gasilskih enot, ki opravljajo naloge ob prometnih
nesrečah, nesrečah z nevarnimi snovmi in nekaterih drugih nesrečah tudi izven
matičnih občin in te naloge sofinancira država. V povprečju pride 21,7
operativnega gasilca na 1000 prebivalcev ali 2,2 gasilca na 1 km². Povprečna
oddaljenost posamezne gasilske enote od najbližje sosednje gasilske enote znaša
3,87 km, kar gasilcem omogoča uspešno izvajanje nalog splošne reševalne službe.
Prostovoljno gasilstvo je premalo razvito na zahodnem in jugozahodnem delu
države. Z novo zakonodajo je status prostovoljnih gasilcev in drugih
prostovoljnih reševalcev urejen primerljivo z drugimi članicami Evropske unije,
vendar obstajajo težave v odnosu do delodajalcev, ki te prostovoljce
zaposlujejo. Opremljenost je v glavnem ustrezna, vendar neizenačena med
občinami glede na ogroženost. Začet je proces izenačevanja usposobljenosti med
poklicnimi in prostovoljnimi operativnimi gasilci. Uveljavljeni so programi za
načrtno posodabljanje gasilske zaščitne in reševalne opreme ter zagotovljene
osnovne rešitve za pomoč gasilcev s širšega območja ob velikih nesrečah. Glede
na vire ogrožanja se širijo naloge zaščite, reševanja in pomoči, ki jih
opravljajo gasilci kot splošno reševalno službo. V povprečju gasilci opravijo
okoli 5000 intervencij letno. 
Reševanje v gorah in zahtevnih terenskih razmerah izvaja
Gorska reševalna zveza Slovenije kot javna služba na ravni države, preko 17
postaj z okoli 700 gorskimi (prostovoljnimi) reševalci, pri čemer sodeluje tudi
vojaško letalstvo in Policija. Letno opravijo okoli 300 reševanj in iskanj.
Vzpostavljeno je načrtno usposabljanje, opremljanje in delovanje, ki ga
sofinancira tudi država. Težave so pri odnosu delodajalcev do prostovoljnih
reševalcev ter postopnem širjenju reševalnih nalog zaradi povečevanja
prostočasnih dejavnosti v gorskem in hribovitem svetu (jadranje, soteskanje in
druge). 
Reševanje v jamah kot javno službo na območju celotne države
izvaja Jamarska reševalna služba pri Jamarski zvezi Slovenije. Vanjo je
vključenih okoli 60 reševalcev, ki opravijo letno okoli 15 različnih
intervencij. Služba deluje na območju celotne države in jo sofinancira tudi
država. 
Reševanje iz vode kot javno službo na območju celotne države
izvaja Podvodna reševalna služba pri Slovenski potapljaški zvezi in gasilske
enote. Podvodno reševalna služba je organizirana v 15 reševalnih postajah, v
katerih deluje nad 130 potapljačev reševalcev. Letno imajo okoli 30
intervencij. Delovanje službe sofinancira tudi država. 
Kinološka zveza Slovenije in Zveza društev vodnikov
reševalnih psov letno zagotavljata okoli 150 reševalnih psov za različne naloge
zaščite, reševanja in pomoči, ki sodelujejo letno v okoli 60 reševalnih ali
iskalnih intervencijah. Določene zmogljivosti zagotavljata tudi taborniška in
skavtska organizacija, radioamaterji, letalski klubi in druge nevladne
organizacije, s katerimi so vzpostavljene pogodbeno dogovorjene obveznosti
glede zagotavljanja zmogljivosti in sofinanciranja na državni in lokalni ravni.
Rdeči križ Slovenije kot nacionalna organizacija z javnimi
pooblastili, zagotavlja delovanje poizvedovalne službe, delovanje določenih
nastanitvenih in oskrbnih zmogljivosti in v novejšem času tudi ekip prve
pomoči. Bistvenega pomena z vidika varstva pred naravnimi in drugimi nesrečami
je njegovo delovanje na področju preventivnih in promocijskih dejavnosti,
usposabljanja in humanitarne pomoči ob nesrečah. Zelo intenzivno humanitarno
pomoč ob večjih nesrečah zagotavlja tudi Slovenska Karitas. 
Med poklicnimi reševalnimi službami je poleg gasilcev
najpomembnejša služba nujne medicinske pomoči kot del javnega zdravstva, katere
zmogljivosti se vzpostavljajo po novem organizacijskem konceptu vse od 1997
leta dalje (organiziranost je bila dopolnjena z novim pravilnikom 2008).
Usklajenost in povezanost službe in njenih posameznih delov z informacijsko
komunikacijskimi sistemi ter uporabo drugih zmogljivosti v sistemu varstva pred
naravnimi in drugimi nesrečami za potrebe službe, je zelo različna. Številne
zmogljivosti so še neizkoriščene in pogosto odvisne od razmer in možnosti posameznih
zdravstvenih domov. Zelo neizenačena, v povprečju pa preskromna, je tudi
pripravljenost zdravstvenih zmogljivosti za sprejem večjega števila nenadno
poškodovanih oziroma obolelih. 
Policija in Slovenska vojska podpirata oziroma po potrebi
sodelujeta pri izvajanju zaščite in reševanja ob različnih vrstah nesreč.
Modernizacija in posodabljanje opreme Slovenske vojske je omogočilo, da so se
določene vojaške zmogljivosti namensko prilagodile tudi za sodelovanje ob
nesrečah, kot so požari v naravi, premoščanje vodotokov, pomoč ob poplavah in
podobno. 
V skladu z državnimi načrti zaščite in reševanja in na
podlagi dogovorov ali pogodb so zagotovljene nekatere specializirane enote,
zmogljivosti, instituti in podpora za izvajanje zahtevnih nalog zaščite, reševanja
in pomoči (ekološki laboratorij z mobilno enoto, reševanje v rudnikih,
reševanje ob nesrečah s klorom, identifikacija mrtvih oseb in podobno). 
Na področju izobraževanja in usposabljanja je vzpostavljen
celovit sistem katerega jedro predstavlja Izobraževalni center za zaščito in
reševanje, v katerem deluje tudi gasilska šola. Različnih oblik izobraževanja
in usposabljanja se letno udeleži okoli 10.000 do 13.000 udeležencev, predvsem
gasilcev in drugih reševalcev. Začet je razvoj ciljno usmerjenih podcentrov v
Sežani in Pekrah. V teku so priprave za vzpostavitev višje šole za gasilstvo. V
Izobraževalnem centru za zaščito in reševanje na Igu se izvaja trenutno 105
različnih programov, del tudi v Sežani, pri katerih sodeluje okoli 250 zunanjih
predavateljev, inštruktorjev in drugih strokovnjakov. Del teh programov je
posodobljen in usklajen z današnjimi zahtevami in spoznanji stroke. Med njimi
se nekateri izvajajo tudi za potrebe Evropske unije in mednarodnih organizacij
ter kot razvojna pomoč državam Jugovzhodne Evrope. Načrtno je sodelovanje s
podobnimi izobraževalnimi institucijami v drugih državah, zlasti članicah
Evropske unije. Programe usposabljanja, ki se izvajajo v Izobraževalnem centru
za zaščito in reševanje na Igu, dopolnjuje tudi usposabljanje, ki ga izvajajo
same nevladne organizacije za reševalne službe oziroma druge operativne
sestave, ki jih organizirajo. V sodelovanju z Gasilsko zvezo Slovenije in
Rdečim križem Slovenije potekajo prizadevanja za vključevanje vsebin s področja
zaščite, reševanja in pomoči vključno z izbirnim predmetom tudi v redni vzgojno
izobraževalni sistem, pri čemer niso izkoriščene vse možnosti niti ni ustrezne
podpore šolskega sistema. Predšolska in šolska mladina se seznanja o
nevarnostih nesreč in o ukrepanju ob nesrečah v mladinskem tisku, z letaki,
zgibankami in drugimi gradivi, posredovanimi šolam in vrtcem. Že enajsto leto
poteka literarni in likovni natečaj za predšolske in šolske otroke na temo
naravnih nesreč in podobno. 
Usposabljanje prebivalstva je omejeno na občasne aktivnosti.
To velja tudi za aktivnosti, ki jih izvajajo javni gasilski zavodi, nevladne
organizacije zlasti prostovoljni gasilci, gorski reševalci, Rdeči križ
Slovenije, pa tudi Planinska zveza Slovenije. Za prebivalce so pripravljene
zgibanke, napotki za ravnanje pred, med in po nekaterih nesrečah, ki so
objavljeni tudi na spletni strani www.sos112.si, promovira se številka 112 in
podobno. Izdelani so filmi z opozorili ob večjih nesrečah za predvajanje na
javni televiziji. Že dvaindvajset let izhaja letni zbornik o nesrečah, revija
»UJMA«. Planinska zveza Slovenije skrbi za planinske postojanke in vzdrževanje
planinskih poti ter na ta način, zlasti pa z usposabljanjem in drugimi
aktivnostmi prispeva k večji varnosti obiskovalcev gora. Z vidika preventivnih
dejavnosti pa tudi zaščite, reševanja in pomoči je pomemben kataster jam, ki ga
vodi in vzdržuje Jamarska zveza Slovenije. 
Razvojno raziskovalno delo na področju varstva pred naravnimi
in drugimi nesrečami poteka zlasti preko ciljnega raziskovalnega programa
»Znanje za varnost in mir 2002 do 2010«, tehnološkega programa »Tehnologija za
varnost in mir 2006 do 2012«, posameznih raziskav in študij primerov glede na
težiščne aktivnosti ter projektov, ki se financirajo na področju varstva pred
požarom iz požarnega sklada.
3. TEMELJNI CILJI VARSTVA PRED NARAVNIMI IN DRUGIMI NESREČAMI
Na podlagi ocen ogroženosti, ocene stanja na področju varstva
pred naravnimi in drugimi nesrečami ter glede na razpoložljive človeške in
materialne vire, so temeljni cilji v srednjeročnem obdobju do 2015, ki ga
zajema ta program: 
-       
nadaljnje uveljavljanje stališča, da se pri sprejemanju normativnih,
organizacijskih, tehničnih in drugih ureditev ali ukrepov v posamezni
dejavnosti, načrtovanju uporabe prostora, graditvi objektov ter usmerjanju
posameznih dejavnosti, upoštevajo preventivni ukrepi s katerimi se preprečuje
nastanek nesreče oziroma zmanjša njene posledice, pri čemer bo posebna
pozornost v vseh dejavnostih namenjena prilagajanju posledicam, ki jih
povzročajo podnebne spremembe in globalizacija. Sestavni del teh aktivnosti
mora biti tudi določitev rešitev in podlag kriznega upravljanja in vodenja, ki
zagotavljajo izvajanje posameznih dejavnosti tudi med in po nesrečah oziroma v
vseh spremenjenih razmerah; 
-       
nadaljnje načrtno povečevanje zmogljivosti in opazovalnih omrežij za
pravočasno napovedovanje, odkrivanje ter spremljanje nevarnosti naravnih in
drugih nesreč, zlasti pa sistemov za zgodnje meteorološko, hidrološko in
lavinsko opozarjanje pa tudi zgodnje odkrivanje požarov v naravi ter
povezovanje različnih sistemov za zaznavanje ogroženosti oziroma nastanka
nesreč. V kar največji meri se bo poskušalo izkoristiti možnosti informacijsko
komunikacijskih tehnologij pri napovedovanju, odkrivanju in spremljanju
nevarnosti naravnih in drugih nesreč na nacionalnem in evropskem nivoju.
Načrtno se bo spremljalo delovanje obstoječih sistemov in ureditev za
zmanjševanje ogroženosti ter analizirala njihova učinkovitost z namenom
dopolnjevanja za doseganje načrtovane učinkovitosti; 
-       
reorganizacija sil za zaščito, reševanje in pomoč na državni, regijski
in lokalni ravni ter v gospodarskih družbah, zavodih in drugih organizacijah,
glede na sprejete nove normativne in druge rešitve, še posebej zmanjšanje
sestave Civilne zaščite in povečanje njene specializacije, uvajanje pogodbene
službe v Civilni zaščiti, povečanje sposobnosti gasilske službe za posebej
zahtevne intervencije, pri drugih reševalnih službah pa za odzivanje na sodobne
vire ogrožanja. Stalnica bodo prizadevanja za ustreznejšo ureditev statusa
prostovoljnih reševalcev, predvsem v odnosu do delodajalcev; 
-       
nadaljevanje ukrepov in aktivnosti za izboljšanje splošne
pripravljenosti na naravne in druge nesreče, ki jih povzročajo sodobni viri
ogrožanja, podnebne spremembe, skrajševanje odzivnih časov in postopna
uveljavitev standardov prihoda reševalcev na kraj nesreče; 
-       
nadaljevanje dograjevanja informacijsko komunikacijske infrastrukture
zaščite in reševanja, logističnih centrov, objektov za usposabljanje in drugih
infrastrukturnih zmogljivosti z upoštevanjem prilagoditve delovanja varstva
pred naravnimi in drugimi nesrečami morebitnim spremembam v organizaciji in
delovanju lokalne samouprave; 
-       
dopolnjevanje organiziranosti določenih reševalnih sestav na ravni
države in povečevanje njihovih zmogljivosti usklajeno tudi z razvojem
kadrovskih, tehničnih in drugih zmogljivosti Slovenske vojske, za pomoč ob
zahtevnih naravnih in drugih nesrečah na območju države oziroma razvoj in
povečanje zmogljivosti teh sil za pomoč drugim državam predvidoma na celotnem
območju Evrope in Sredozemlja oziroma za pomoč v okviru Evropske unije; 
-       
načrtno posodabljanje obstoječih programov usposabljanja, priprava novih
programov glede na vire ogrožanja in spremembe na področju organiziranja in
opremljanja sil za zaščito, reševanje in pomoč, uvajanje sodobnih oblik
usposabljanja, sodelovanje z izobraževalnimi institucijami na področju varstva
pred naravnimi in drugimi nesrečami v drugih državah, uveljavljanje modela prve
psihološke pomoči za ogrožene v nesrečah ter reševalce, usposabljanje komisij
za ocenjevanje škode in priprava programov za predšolsko in šolsko mladino, za
pridobitev znanj in veščin s področja varstva pred naravnimi in drugimi
nesrečami ter usposabljanj prebivalstva; 
-       
načrtno nadaljevanje raziskovalnih in razvojnih nalog ter projektov pri
katerih bo poudarjena uporabnost rezultatov z vidika podpore srednjeročnih
prednostnih programov, nadgradnje informacijskega in komunikacijskega sistema,
izboljševanja učinkovitosti in odzivnosti na sodobne vire ogrožanja ter
večnamenskosti uporabe različnih tehničnih in drugih sredstev ter opreme na
področju varstva pred naravnimi in drugimi nesrečami; 
-       
spodbujanje ukrepov in aktivnosti, ki širijo zavarovanje, spodbujajo
preventivne ali zaščitne ukrepe in nadaljevanje programov nacionalnega pomena
za izboljšanje priprav na požare v naravnem okolju, za ukrepanje ob izbruhih
nevarnih rastlinskih bolezni in škodljivcev, za ukrepanje ob nenadnem
onesnaženju morja, za ukrepanje ob množičnih prometnih nesrečah in nesrečah v
avtocestnih predorih ter ob vremenskih ujmah, posodabljanje gasilske zaščitne
in reševalne opreme ter izenačevanje opremljenosti gasilskih in drugih
reševalnih služb v občinah s slabšimi materialnimi možnostmi. 
V skladu s temeljnimi cilji bomo na področju varstva pred
požarom dosledno uveljavili obveznost, da gasilci razpolagajo s požarnimi
načrti za požarno bolj ogrožene objekte in objekte v katerih se zbira večje
število ljudi ter zagotovili redno letno usposabljanje za izvajanje evakuacije
iz teh objektov, pri čemer bo prednost dana šolam oziroma objektom namenjenih
za bivanje ali varstvo posebej ranljivih skupin prebivalstva. Uveljavljen bo
tudi izpopolnjen sistem preventivnih ukrepov varstva pred požarom v zvezi z
vročimi deli. Na področju varstva pred utopitvami pa bo temeljni cilj doseči
vpetost preventivnih ukrepov ter varstva pred utopitvami v priprave,
usposabljanje in delovanje različnih reševalnih služb in sestav. 
Prednostno bomo poskušali skleniti sporazum o sodelovanju na
področju varstva pred naravnimi in drugimi nesrečami z Republiko Italijo kot
sestavni del nadaljnjih intenzivnih aktivnosti za širitev in krepitev
dvostranskega sodelovanja z drugimi državami. Nadaljevali bomo z aktivno vlogo
Republike Slovenije na področju krepitve mehanizma civilne zaščite v okviru
Evropske unije, povečali zmogljivosti za tehnično in gorsko reševanje ter
gašenje požarov v naravnem okolju za zagotavljanje pomoči drugim državam v
okviru Evropske unije, za pomoč drugim državam oziroma za pomoč državam v širši
regiji. Proučili bomo možnosti za vključitev v povezave sredozemskih držav na
področju varstva pred požari v naravnem okolju. Zagotovili bomo tudi
sodelovanje v mednarodnih reševalnih operacijah v sistemu OZN za odzivanje na
nesreče in v okviru Nata.
4. RAZVOJ OPAZOVALNIH, INFORMACIJSKIH, KOMUNIKACIJSKIH,
LOGISTIČNIH IN DRUGIH SISTEMOV ZA POTREBE ZAŠČITE, REŠEVANJA IN POMOČI
Dopolnili, posodobili in prilagodili bomo sistem za
meteorološko, hidrološko in lavinsko ter ekološko opozarjanje (zgodnje zaznavanje
intenzivnih padavin, neurij, požarne ogroženosti v naravnem okolju, ekoloških
in drugih pojavov) z uvedbo novih metod napovedovanja in komuniciranja ter
državno mrežo meteoroloških postaj, vključno s postajami za daljinsko
zaznavanje. Prednostno bo posodobljeno meteorološko radarsko pokrivanje države
z namestitvijo meteorološkega radarja v zahodnem delu države in povečano
število prizemnih merilnih postaj za zgodnje zaznavanje intenzitete ter bilance
padavin in druge potrebe. Sistem bo še celoviteje povezan s splošnim sistemom
opazovanja, obveščanja in alarmiranja. 
Izdelan in uveljavljati se bo začel program razvoja in
vzpostavitve službe za pomorsko meteorologijo in hidrologijo, ki bo vključena v
sistem opazovanja, obveščanja in alarmiranja o ekstremnih vremenskih in
hidroloških pojavih ter v podporo delovanja v primeru nenadnega onesnaženja
morja. Podatke bo služba posredovala tudi v enotni pomorski informacijski
sistem. Vzpostavljen bo sistem za nadzor plovbe (VTS), kar bo dopolnilo že
vzpostavljen sistem obveznega javljanja ladij z nevarnimi tovori v Jadranu.
Služba za meteorologijo in hidrologijo ter služba za nadzor pomorskega prometa
bosta povezani v enotni pomorski informacijski sistem. 
Nadaljevali bomo z dopolnjevanjem, posodabljanjem in prilagajanjem
(po lokacijah in namenu) državne mreže vodomernih postaj za opazovanje visokih
voda ter nadgradili simulacijska orodja za napovedovanje odtoka. Celoten sistem
bomo povezali s sistemom za opazovanje, obveščanje in alarmiranje in zagotovili
pravočasno alarmiranje zaradi visokih voda preko regijskih centrov za
obveščanje. Izpopolnili in posodobili bomo sistem tehničnega in seizmičnega
opazovanja visokih pregrad (33). Vzporedno z graditvijo hidroelektrarn na
spodnji Savi bo vzpostavljen sistem opazovanja, spremljanja in opozarjanja na
visoke vode med vsemi hidroelektrarnami na Savi in vključen v splošni sistem
opazovanja, obveščanja in alarmiranja. Prizadevali si bomo za čim hitrejšo
normativno ureditev izdelave izračunov in dokumentacije o hidravličnih
posledicah morebitnih porušitev hidroenergetskih objektov ter načrtno izvajanje
priprav za opozarjanje in ukrepanje ob visokih vodah. 
Organizirali bomo sistem spremljanja in obveščanje sosednjih
držav ob nenadnih velikih onesnaženjih površinskih voda v povodjih (po vzoru na
podonavski alarmno opozorilni sistem) na celotnem območju države. 
Dogradili bomo enoten sistem za spremljanje zunanjega sevanja
za ukrepanje ob jedrskih nesrečah in drugih radioloških nevarnostih ter ga
povezali z drugimi nacionalnimi in evropskimi sistemi te vrste. Na tej podlagi
bo izdelan z upoštevanjem zmogljivosti v poklicnih in drugih reševalnih enotah
ter sestavah za radiološko, kemijsko in biološko zaščito, vključno z
zmogljivostmi Slovenske vojske za radiološko, kemijsko in biološko zaščito,
enoten načrt spremljanja in zaznavanja radioloških, kemijskih in bioloških
nevarnosti, vzorčenja in pregledovanja vzorcev ter obveščanja javnosti. V
enoten sistem opazovanja, obveščanja in alarmiranja bo vključena tudi
fitosanitarna služba ter služba za nadzor zdravja živali in živil živalskega
izvora. 
Nadaljevali bomo s programom razvoja enotnega informacijsko
telekomunikacijskega sistema. Programske aplikacije bomo še vnaprej gradili na
centralnih zbirkah podatkov in na tehnologijah, ki bodo omogočale varen interni
in oddaljeni dostop, pri čemer bodo uporabljene zlasti standardne tehnologije v
okviru omrežja internet. Geografsko informacijski sistem GIS UJME bomo
razvijali še naprej za uporabo v centrih za obveščanje in v spletni različici
za ostale izvajalce varstva pred naravnimi in drugimi nesrečami. Sistem za
spremljanje intervencij in nesreč bomo predvidoma nadgradili iz
dvodimenzionalne geografske osnove v tridimenzionalno ter omogočili reševalnim
službam izvajanje lastnih strokovnih analiz. Večina aplikacij se bo razvijala
kot spletnih, ki bodo dostopne na enotnem spletnem portalu Uprave Republike
Slovenije za zaščito in reševanje www.sos112.si, v omejenem obsegu pa tudi
preko mobilnih telefonov v tehnologiji wap na naslov wap.sos112.si. Prizadevali
si bomo, da bodo v enotni informacijsko telekomunikacijski sistem varstva pred
naravnimi in drugimi nesrečami lahko hitro in neposredno posredovale
informacije tudi opazovalne in nadzorne službe, organizirane za spremljanje
meteoroloških, hidroloških, seizmoloških, radioloških, ekoloških in drugih
razmer. Sistem bo omogočal tudi prikazovanje dodatnih vsebin s katerimi
razpolagajo te službe. Nadaljevalo se bo program dopolnjevanja in posodabljanja
posredovanja ter uporabe aktualnih meteoroloških in hidroloških opozoril ter
informacij preko Centra za obveščanje Republike Slovenije in regijskih centrov
za obveščanje za pravočasno opozarjanje prebivalstva oziroma vzpostavljanje
pripravljenosti ali aktiviranja sil za zaščito, reševanje in pomoč v primeru
grozečih nesreč. 
Nadaljevali bomo s projektom prenove sistema javnega
alarmiranja tako, da bo v državno pristojnost v tem srednjeročnem obdobju
prevzetih še 1.068 siren. Sistem bo posodobljen, prilagojen na različne
telekomunikacijske sisteme in vključen preko namenskega digitalnega radijskega
omrežja v enoten informacijsko telekomunikacijski sistem varstva pred naravnimi
in drugimi nesrečami. Zagotovljeno bo selektivno proženje siren iz centrov za
obveščanje, pri čemer se ne bo spremenilo možnosti in obsega uporabe siren za
javno alarmiranje pod predpisanimi pogoji za aktiviranje gasilcev. Zagotovljena
bo povezava siren za javno alarmiranje med zavezanci Seveso II direktive in
regijskimi centri za obveščanje. Tudi v obravnavanem obdobju bomo vzdrževali in
zagotavljali delovanje lokalnih alarmnih sistemov na območju plazov velikega
obsega, kot sestavni del splošnega sistema opazovanja, obveščanja in
alarmiranja. Posodobljen sistem javnega alarmiranja bo zagotavljal ustrezno
izvajanje temeljnih funkcij javnega alarmiranja najmanj v naslednjem
desetletju. 
Načrtno se bo nadaljeval program posodabljanja opreme in
zmogljivosti regijskih centrov za obveščanje. Prednostno se bo zagotovila
prenova na perspektivni lokaciji regijskega centra Zahodne Štajerske, Dolenjske
in Severnoprimorske regije. Nadaljevali bomo z razvojem storitev na področju
klica v sili na številki 112 na tekstovne in video klice in tako omogočili
večjo uporabnost klica v sili. Izboljšano bo prikazovanje lokacije klicočega in
predvidoma bodo zagotovljeni pogoji za uvedbo samodejnih klicev v sili ob
prometnih nesrečah. Nadaljevali bomo s prizadevanji in v prvih dveh letih po
uveljavitvi tega programa zagotovili odzivanje tujim državljanom na klic v sili
tudi v angleškem jeziku. 
Ponovno bodo proučene realne možnosti za izgradnjo in prehod
na enotni digitalni sistem radijskih zvez državnih organov TETRA, ki naj bi bil
predvidoma dograjen v obravnavanem srednjeročnem obdobju. Izgradnja in prehod
bosta odvisna predvsem od materialnih možnosti za nakup nove terminalne
radijske opreme, obenem pa bo treba zagotoviti najmanj enak standard kvalitete
in storitev kot jih zagotavljajo obstoječi sistemi zvez. 
Nadaljevali bomo z razvojem video sistema nadzora nad požari
v naravnem okolju na Obalno kraškem, Severno primorskem in Notranjskem območju
s ciljem, da se nadzoruje še dodatnih okoli 40.000 ha požarno ogroženega
območja in morje, vse z možnostjo operativne uporabe podatkov v regijskih
centrih za obveščanje ter v določenih gasilskih enotah na zahodnem delu države.
Nadaljeval se bo razvoj osrednjega državnega logističnega
centra v Rojah s ciljem, da se na tej lokaciji razvije tudi potrebne
zmogljivosti za sprejem mednarodne pomoči, mednarodnih enot oziroma za sprejem
sil za zaščito, reševanje in pomoč ter stacionarni informacijski center za
državne potrebe. Izpopolnjene bodo organizacijske in druge priprave za sprejem
mednarodne pomoči po zraku, zlasti na letališčih Jožeta Pučnika, Edvarda
Rusjana in v Cerkljah ob Krki ter določene bodo lokacije in druge zmogljivosti
za sprejem pomoči po cestah na glavnih vstopih v državo. 
Nadaljeval se bo razvoj namenskega logističnega centra za
požare v naravnem okolju v Postojni in skupaj z Občino Ajdovščina v novem
logističnem centru na letališču v Ajdovščini. Nadaljeval se bo tudi razvoj
splošnih logističnih centrov v Kopru, Postojni, Kranju, Celju, Mariboru in
Murski Soboti, v ostalih centrih se zmogljivosti ne bo povečevalo.
5. RAZVOJ PREVENTIVNIH DEJAVNOSTI
Pri dopolnjevanju ali spreminjanju sistemske in področne
zakonodaje na državni in lokalni ravni, se bo v potrebnem obsegu uredilo
oziroma upoštevalo preventivne ukrepe in dejavnosti z vidika učinkovitega
preprečevanja nastanka nesreč, zmanjševanja njihovih posledic oziroma
vzpostavljanja pogojev za učinkovito zaščito, reševanje in pomoč, če do nesreče
pride. 
Ustanovljeno bo medresorsko delovno telo, ki bo usmerjalo in
usklajevalo aktivnosti za uresničevanje smernic za izvajanje Akcijskega načrta
zmanjšanja tveganja pred naravnimi nesrečami (Hyogo Framework for Action
2005-2015). Izvajale se bodo aktivnosti, ki temeljijo na Alpski konvenciji.
Zavzemali se bomo za uresničevanje Strategije prilagajanja slovenskega
kmetijstva in gozdarstva podnebnim spremembam s temeljnim izhodiščem, da mora
imeti upravljanje kmetijstva in gozdarstva glavno vlogo pri učinkoviti rabi
vode v sušnih območjih, zagotavljanju pogojev za ustrezno pitno vodo,
izboljševanje obvladovanja poplav in drugih nesreč kot so požari, vetrolomi,
snegolomi, žled, škodljivci in bolezni. V sodelovanju s pristojnimi ministrstvi
bo izdelana strategija in program varstva pred posledicami suše vključno z
ukrepi za zmanjšanje škod v kmetijstvu in tudi drugih gospodarskih sektorjih,
npr. pri oskrbi s pitno vodo ter z analizo negativnih vplivov v energetiki, turizmu
in na drugih področjih. Zagotovljena bo vključitev v delo Centra za
obvladovanje suše v jugovzhodni Evropi in v morebitne nove inštitucije, ki se
bodo ukvarjale s problematiko podnebnih sprememb. 
V obravnavanem obdobju se bo dopolnilo prostorske sestavine
plana Republike Slovenije in drugih prostorskih načrtov z ukrepi za zaščito
pred naravnimi in drugimi nesrečami ter zagotovilo redno dopolnjevanje in
spremljanje izvajanja teh dokumentov, s temeljnim izhodiščem, da je prostorsko
načrtovanje daleč najpomembnejši in tudi najcenejši instrument za prilagajanje
dejavnosti in rabe prostora učinkom podnebnih sprememb oziroma za občutno
zmanjšanje ranljivosti prostora pred temi spremembami. Prizadevali si bomo, da
zlasti občine pri dopolnjevanju svojih občinskih prostorskih aktov strokovno in
dosledno upoštevajo ogroženost in ranljivost svojega prostora. Treba je
uveljaviti spoštovanje prostorskih, urbanističnih in tehničnih standardov ter
pri načrtovanju in graditvi objektov uporabljati take izvedbene in arhitekturne
rešitve, ki so strokovno utemeljene in preizkušene, kot najbolj zanesljive za
kljubovanje naravnim ujmam. Ustanovitev pokrajin mora prispevati k večji
usklajenosti in kvaliteti prostorskega načrtovanja tudi z vidika preprečevanja
in zmanjševanja posledic naravnih in drugih nesreč. 
Izdelana bo strategija in program varstva pred poplavami, ki
bosta temeljila na predpisanih pogojih in omejitvah za izvajanje dejavnosti in
posegov v prostor na območjih ogroženih zaradi poplav in z njimi povezane
erozije. Pospešilo se bo izdelavo strokovnih podlag, zlasti scenarijev bodočega
podnebja, za odločanje o pogojih rabe in varovanja območij ogroženih zaradi
poplav, plazov in erozije ter vodovarstvenih območij. Dopolnjeno bo upravljanje
z vodami zlasti v delu, ki ureja delovanje obveznih državnih gospodarskih
javnih služb. Izvedena bo reorganizacija, dopolnjena koncesijska razmerja in
prilagojeno delovanje službe zahtevam evropske in nacionalne zakonodaje ter
posledicam, ki jih povzročajo podnebne spremembe. Poseben poudarek bo dan
izvedbi nujnih investicij in vzdrževanju pomembnejših objektov vodne
infrastrukture na področju upravljanja z vodami, ki pomenijo bistveno
izboljšanje vodnega režima. Nadaljevali bomo z obnovo protipoplavnih nasipov
vzdolž Mure. Predvidoma v treh letih bo izveden sanacijski program odprave
posledic poplav 2007 na objektih vodne infrastrukture, vodnih in priobalnih
zemljiščih. 
V obravnavanem obdobju bo dokončano izvajanje ukrepov za
preprečevanje širjenja in stabilizacijo vplivnih območij plazov velikega
obsega, ki so se zgodili v preteklem obdobju. Izdelana bo strategija in program
varstva pred zemeljskimi plazovi, pri čemer bo temeljni cilj zmanjševanje
posledic zdrsov zemeljskih plazov. 
Nadaljevali bomo načrtno sanacijo opuščenih naftnih vrtin v
vzhodnem delu države. 
Na podlagi dosedanjih izkušenj bo proučena možnost za dodatno
zmanjšanje števila objektov za katere se daje soglasje z vidika požarne
varnosti k projektnim rešitvam v postopkih za pridobitev gradbenih dovoljenj. 
Spodbujali bomo rešitve, programe in ukrepe, katerih namen bo
širitev vrst zavarovanja pred naravnimi in drugimi nesrečami, zlasti
povečevanje obsega zavarovanj v kmetijstvu. Zavzemali se bomo za razširitev in
vzpostavitev sistema subvencioniranja zavarovanj za bolezni živali, ki lahko
povzročijo veliko gospodarsko škodo. Zavzemali se bomo tudi za uveljavljanje
sistemskih rešitev, ki bodo preko zavarovanja omogočale kritje poleg
neposrednih škod tudi posrednih škod ob izbruhu živalskih bolezni. Država bo
spodbujala zaščitne preventivne ukrepe kot so protitočne mreže, oroševanje in
druge ter nekatere tudi subvencionirala. Pričeli bomo z aktivnostmi za
vzpostavitev aktivne zaščite pred točo. 
Vzpostavljati se bo začel celovit informacijski sistem za
spremljanje vpliva podnebnih sprememb na kmetijstvo in gozdarstvo in v skladu s
programi za posodobitev meteoroloških, hidroloških in drugih omrežij, se bo
izpopolnjevalo tudi sistem za zgodnje obveščanje in opozarjanje na sušo ter
druge vremenske pojave, ki zahtevajo ustrezno ravnanje oziroma ukrepanje.
Celovit informacijski sistem za spremljanje vpliva podnebnih sprememb bo treba
kasneje dograditi na tak način, da bo služil prilagajanju tudi drugih resornih
področij. 
Na požarno najbolj ogroženih območjih zahodnega dela države
se bo načrtno nadaljevalo z izgradnjo in vzdrževanjem protipožarnih prometnic
ter drugih preventivnih protipožarnih ukrepov, ki izboljšujejo pogoje za
preprečevanje nastanka požarov v naravnem okolju oziroma omogočajo
učinkovitejše gašenje. Izdelan bo program za izkoreninjenje oziroma omejitev
širjenja novih nevarnih rastlinskih bolezni in škodljivcev gozdnega drevja. 
Ministrstvo za okolje in prostor bo proučilo možnosti za
razširitev obstoječe energetske svetovalne mreže (»En svet«) s strokovnjaki, ki
bodo svetovali investitorjem o ustrezni zaščiti pred posledicami naravnih
nesreč, zlasti pred tistimi, ki jih povzročajo podnebne spremembe.
6. RAZVOJ ZMOGLJIVOSTI TER SIL ZA ZAŠČITO, REŠEVANJE IN POMOČ
6.1 Načrti zaščite in reševanja 
Uveljavljena bo nadaljnja poenostavitev načrtovanja na vseh
ravneh s težiščem, da morajo biti razdelani predvsem koncepti zaščite in
reševanja pri odzivanju na posamezne nesreče, izpopolnjeni postopki obveščanja
in izmenjave podatkov med izvajalci, načrtovane rešitve za izvajanje ključnih
nalog pa usklajene med izvajalci in različnimi ravnmi načrtovanja. Razširiti bo
treba možnost načrtovanja samo posameznih nalog ali ukrepov za zaščito,
reševanje in pomoč. 
Državni načrti zaščite in reševanja bodo posodobljeni in
aktualizirani, saj morajo v večji meri upoštevati nove okoljske probleme, ki
jih bodo prinesle podnebne spremembe. Načrtovane rešitve bodo implementirane,
le če ustrezno vrednotijo vpliv podnebnih sprememb. Kot stalna aktivnost bo
uvedeno preverjanje usklajenosti načrtov s temeljnimi načrti, pri čemer bo
prednost dana zavezancem Seveso II direktive, nesrečam v katerih je lahko
veliko število ranjenih in poškodovanih oziroma nesrečam, ki jih povzročajo
sodobni viri ogrožanja. Poseben poudarek bo dan dokončanju načrtov za množične
prometne nesreče ter za nesreče v avtocestnih predorih. Razdelano bo reševanje
ob nesrečah v daljših železniških predorih. Dopolnjeni koncepti vodenja
intervencij, ki omogočajo uporabo gasilcev in drugih reševalcev s širšega
območja, bodo uveljavljeni za vse nesreče pri katerih je to smiselno in
racionalno. 
Načrti zaščite in reševanja ob pojavu bolezni velikega
števila živali bodo razširjeni na vse bolezni živali, pri katerih se uporablja
podoben koncept zaščite in reševanja. 
Nadaljevale se bodo aktivnosti za dopolnjevanje državnega
načrta za primer pandemije ter razdelavo nalog iz načrta po dejavnostih in
izvajalcih. 
Posebna skrb bo posvečena nadaljevanju razdelave in
izpopolnjevanja priprav v javnem zdravstvu za zagotovitev pogojev za sprejem
večjega števila poškodovanih ali obolelih v zelo kratkem času. Poudarek bo tudi
na nevarnosti vse pogostejših vročinskih valov, zlasti v urbanih središčih. 
V vseh državnih načrtih bodo ocenjene tudi možnosti in
naloge, ki jih lahko podpreta ali izvajata Slovenska vojska z novimi vojaškimi,
kadrovskimi, tehničnimi in drugimi zmogljivostmi oziroma Policija s svojimi
zmogljivostmi. Poenostavljen bo celotni sistem aktiviranja in načrtovanja
uporabe Slovenske vojske za izvajanje nalog zaščite, reševanja in pomoči ob
različnih vrstah nesreč. 
Občine in regije bodo v kar največji meri svoje načrte
uskladile s temeljnimi načrti zaščite in reševanja, ki so izdelani za določene
nesreče na ravni države. Prednostno bodo občine dopolnile svoje načrte zaščite
in reševanja za nesreče, ki lahko nastanejo pri zavezancih Seveso II direktive,
ki obratujejo na njihovem območju. Občine in regije bodo svoje načrte zaščite
in reševanja usklajevale tudi z občinami in regijami v sosednjih državah, če
gre za območja, ki jih ogrožajo iste ali podobne vrste nesreč. Načrti zaščite
in reševanja se bodo začeli izdelovati tudi v pokrajinah, ko bodo ustanovljene.
6.2 Zaloge materialnih sredstev 
V okviru državnih blagovnih rezerv se bo nadaljevalo
izvajanje programa zagotovitve RKB zaščitnih sredstev za prebivalstvo v letih
2008 do 2013 v obsegu, ki v preteklem načrtovanem obdobju ni bil izveden
(zaščitna sredstva za okoli 10.000 oseb). V okviru državnih blagovnih rezerv se
bo nadomestilo tudi zaloge zdravil ter potrebne količine tablet kalijevega
jodida in predpisalo ustreznejši način njihovega razdeljevanja. 
V okviru državnih rezerv za primer naravnih in drugih nesreč
se bo nadaljevalo povečevanje opreme in sredstev za zagotavljanje začasne
nastanitve v stacionarnih objektih tako, da bo omogočena nastanitev za okoli
10.000 oseb. V okviru državnih rezerv se bo še posebej zagotavljala oprema za
radiološko, kemijsko in biološko zaščito za delovanje sil za zaščito, reševanje
in pomoč iz državne pristojnosti na območju Posavja v primeru nesreče v
Nuklearni elektrarni Krško. Obnovljene in nadomeščene bodo obstoječe
kontejnerske zmogljivosti za začasno nastanitev ter izvršen dokup zmogljivosti
(bivalniki, prikolice in podobno). 
Dokupljeni bodo agregati in drugi pogonski sklopi za pomoč ob
vremenskih ujmah kmetijam, individualnim stanovanjskim objektom in za druge
potrebe. Postopoma se bodo oblikovale rezerve rešilnih jopičev, škornjev in
druge opreme za reševanje iz vode in na vodi, kolikor te opreme ne bo mogoče
zagotoviti v okviru programov požarnega sklada. Povečane bodo zaloge in vrste
potrošnih sredstev za začasno pokrivanje objektov, dekontaminacijo, gašenje in
podobno. Povečane bodo rezerve potrošnih sredstev za primer visokih voda in
poplav (vreče za protipoplavne nasipe in drugo). Proučene bodo možnosti za
uvedbo sodobnih tehnik za izvajanje protipoplavnih ukrepov (montažne zapornice
in podobno). 
Vzdrževale se bodo rezerve sredstev in opreme za istočasno
obvladovanje okoli 20 izbruhov katerekoli od posebno nevarnih bolezni živali v
manjšem obsegu, ki se lahko pojavijo sočasno na različnih območjih države.
Sredstva in oprema bodo namenjena zlasti postavitvi razkuževalnih barier ter
izvajanju čiščenja in razkuževanja na določenih točkah območja določenega okoli
izbruha bolezni. Za oskrbo s pitno vodo se bodo zmogljivosti v rezervah
povečale tako, da bo možno vzpostaviti začasno oskrbo za najmanj 10.000 oseb, z
napravami za prečiščevanje pa tudi za večje število oseb. Na enak način se bo
nadaljeval nakup baraž za posredovanje v primeru nenadnega onesnaženja morja
tako, da bo zagotovljeno najmanj dodatnih 4.000 m baraž. Postopno se bo začelo
oblikovati tudi rezerve plavajočih zaves in drugih sredstev za omejevanje
onesnaženja na vodotokih. Pri določenih gasilskih enotah, ki opravljajo naloge
zaščite in reševanja širšega pomena, bodo oblikovane posebne rezerve sanitetne
opreme in sredstev za primer nesreč z velikim številom poškodovanih in
obolelih. Glede na potrebe, ki bi se pokazale ob naravnih in drugih nesrečah v
naslednjem srednjeročnem obdobju, se bodo zagotavljala v rezervah tudi druga
sredstva. 
Spodbujalo se bo občine, da glede na ogroženost zaradi
posameznih vrst naravnih in drugih nesreč zlasti za različne vremenske ujme
(neurja, poplave, toča), zagotavljajo lastne rezerve zaščitne in reševalne
opreme ter potrošnih sredstev in ogroženosti njihovega območja, prilagodijo
nakupe zaščitne in reševalne opreme za svoje reševalne službe in druge
operativne sestave ter zagotovijo najnujnejše zmogljivosti za začasno
nastanitev ogroženih na njihovem območju. 
Državne rezerve sredstev in opreme za primer naravnih in
drugih nesreč bodo v ustreznem obsegu prerazporejene v regijske logistične
centre glede na ogroženost. 
6.3. Razvoj sil za zaščito, reševanje in pomoč 
6.3.1 Splošno 
V prvih treh letih srednjeročnega obdobja, ki ga zajema ta
program, bo izvršena na državni, regijski in lokalni ravni reorganizacija sil
za zaščito, reševanje in pomoč v skladu z novimi ali dopolnjenimi normativnimi
in organizacijskimi rešitvami, sprejetimi v preteklem obdobju. Spremembam v
organizaciji lokalne samouprave na pokrajinski ravni se bo prilagodilo organe
vodenja, sile in službe za zaščito, reševanje in pomoč ter organiziranost
gasilske organizacije na pokrajinski ravni. 
Za specializirane enote in službe Civilne zaščite, ki morajo
vzdrževati visoko stopnjo pripravljenosti ali so namenjene za delovanje na
območju celotne države oziroma za pomoč drugim državam, bo prednostno
uveljavljeno popolnjevanje s pogodbenimi pripadniki Civilne zaščite. Za
tehnično reševanje bo predvidoma v vsaki regiji sklenjena pogodba z ustrezno
gospodarsko družbo, ki ima potrebne tehnične in druge zmogljivosti, ki jih je
mogoče uporabiti ob potresih, neurjih, zemeljskih plazovih in podobnih
nesrečah. V skladu z možnostmi bo povečana materialna podpora za izboljšanje
pripravljenosti institutov, zavodov, fitosanitarne službe, službe za nadzor
zdravja živali in živil živalskega izvora ter drugih visoko specializiranih
zmogljivosti, ki v skladu z načrti zaščite in reševanja opravljajo določene
naloge oziroma zagotavljajo podporo pri izvajanju zaščite, reševanja in pomoči.
V sodelovanju z organizacijami socialnega varstva, zlasti
centri za socialno delo in pristojnim ministrstvom, bo razdelan in uveljavljati
se bo začel koncept celovitega, načrtnega in usklajenega nudenja socialne
pomoči prizadetim ali ogroženim prebivalcem ob nesrečah zlasti v obdobju do
vzpostavitve osnovnih pogojev za življenje. 
Ponovno bodo proučene možnosti pri katerih nalogah zaščite,
reševanja in pomoči lahko učinkovito glede na nove vojaške zmogljivosti
sodeluje Slovenska vojska, še posebej na področju radiološke, biološke in
kemijske zaščite, inžinerije, letalstva in vojaškega zdravstva tako, da bodo
vojaške zmogljivosti upoštevane pri dopolnjevanju organizacije, opremljanju in
delovanju drugih sil za zaščito, reševanje in pomoč. 
Pri uveljavljanju novih organizacijskih rešitev se bo glede
na ogroženost v občinah upoštevalo pri organizaciji reševalnih služb prednostni
red popolnjevanja in vključevanja v zaščito, reševanje in pomoč tako, da bodo
vključene najprej poklicne reševalne službe, nato prostovoljne in za naloge, ki
jih te ne opravljajo, bodo organizirane enote in službe Civilne zaščite. Za
določene naloge zlasti tehničnega reševanja v regijah bodo sklenjene pogodbe z
ustreznimi gospodarskimi družbami. Te gospodarske družbe bodo izbrane z razpisi
za večletno obdobje za opravljanje nujnih del, zlasti na infrastrukturi in
objektih, ob naravnih in drugih nesrečah tako, da se bo od njih zahtevalo
potrebne gradbene in druge zmogljivosti vključno z zmogljivostmi za popravilo
streh in strešnih konstrukcij, začasno usposobitev poškodovanih objektov,
prometnic in izvedbo drugih del za čim hitrejše vzpostavljanje osnovnih pogojev
za življenje ob nesrečah. Z reševalnimi službami, ki delujejo na ravni države
oziroma zagotavljajo določene zmogljivosti za izvajanje zaščite, reševanja in
pomoči se bodo namesto enoletnih sklenile pogodbe za nedoločen čas. Z letnimi
dodatki k tem pogodbam se bo usklajevalo prednostne naloge in obseg
sofinanciranja s strani države. Za posamezne reševalne službe se bo povečalo
število reševalcev in druga osnovna merila za sofinanciranje, če bodo začele
izvajati nove naloge oziroma če se jim bodo naloge bistveno razširile ali
povečale. 
V celotnem srednjeročnem obdobju se bo poskušalo ustrezneje
urediti status prostovoljnih reševalcev, zlasti v odnosu do delodajalcev ter
stimulirati tiste, ki zaposlujejo prostovoljne reševalce. Pri dopolnjevanju
področne zakonodaje bodo ponovno proučene možnosti za ustrezno stimuliranje
delodajalcev, ki zaposlujejo prostovoljne reševalce, še posebej na zavarovalniškem,
socialnem, davčnem in drugih področjih. Tudi pri določanju in izvajanju ukrepov
za ohranjanje delovnih mest v razmerah gospodarske recesije, se bo proučilo
možnosti, da se kot eden o kriterijev upošteva delovanje delavcev kot
prostovoljnih reševalcev ter ohranja delovna mesta gasilcev v poklicnih
teritorialnih enotah oziroma v gasilskih in drugih službah gospodarskih družb.
Ponovno bodo proučene rešitve, ki jih uporabljajo druge države za stimuliranje
prostovoljnega dela z različnimi nadomestili, nagradami, zavarovanji in drugimi
oblikami z namenom, da se jih uveljavi tudi na področju varstva pred naravnimi
in drugimi nesrečami neposredno ali v okviru ustreznejšega urejanja
prostovoljnega dela v naši državi. 
Za izboljšanje statusa reševalcev prostovoljcev bo poseben
poudarek dan zlasti zagotavljanju potrebnih sredstev za predpisane zdravstvene
preglede, zavarovanje za primer bolezni ali poškodbe pri opravljanju nalog
zaščite, reševanja in pomoči, kot tudi invalidskega zavarovanja za primer
nastanka invalidnosti pri opravljanju nalog zaščite, reševanja in pomoči.
Potrebna sredstva morajo zagotavljati občine oziroma druge oblike lokalne
samouprave ter država, upoštevajoč območje na katerem se naloge zaščite in
reševanja opravljajo oziroma kdo je reševalca pozval k opravljanju teh nalog.
Od prostovoljnih reševalnih služb in drugih operativnih sestav, ki jih
organizirajo nevladne organizacije, pa se pričakuje, da bo z organizacijskimi,
tehničnimi in drugimi rešitvami zagotovile, da bo delovanje njihovih operativnih
članov v reševalnih službah in drugih operativnih sestavah, kar najmanj moteče
za njihove delodajalce. 
V občinah, še posebej tistih, ki so izven večjih urbanih
središč in na območju katerih je manj razvita prometna in druga infrastruktura,
so pa ogrožene zaradi različnih vrst nesreč, se bo spodbujalo dolgoročno
združevanje in razvoj prostorskih, tehničnih, logističnih in drugih
zmogljivosti gasilcev, nujne medicinske pomoči, Civilne zaščite, Rdečega križa
in drugih reševalnih služb na skupnih lokacijah oziroma skupnih objektih zaradi
povečevanja racionalnosti, učinkovitosti pa tudi hitrejše odzivnosti na
različne vrste nesreč. 
Ponovno bodo proučene možnosti, da bi društvom, ki delujejo v
javnem interesu na področju zaščite in reševanja bile omogočene olajšave pri
dajatvah od prireditev, ki jih organizirajo za pridobivanje dodatnih sredstev
za svojo dejavnost. 
6.3.2 Razvoj posameznih sil za zaščito, reševanje in pomoč 
6.3.2.1 Civilna zaščita 
Na vseh ravneh bo izvedena reorganizacija Civilne zaščite
tako, da se bo povečala specializacija enot in služb, ki jih popolnjujejo
pripadniki Civilne zaščite, pri čemer se bo upoštevalo ogroženost in nova
predpisana organizacijska merila. Predvidoma skupno število pripadnikov ne bo
preseglo 5.000. Na ravni države bo izvršena reorganizacija enote Civilne
zaščite za hitre reševalne intervencije tako, da se bodo povečale njene
zmogljivosti za pomoč drugim državam oziroma preko ustreznih modulov za skupno
pomoč v okviru Evropske unije. Za delovanje na državni in regijski ravni bo
organizirana enotna služba za psihološko pomoč ogroženim osebam in reševalcem.
Zaključen bo razvoj mobilnega centra za obveščanje in začet razvoj premičnih
zmogljivosti za štabno delo v terenskih razmerah na državni ali regijski ravni.
Na državni ravni bosta vzpostavljena tudi stacionarni in mobilni informacijski
center za primer velikih nesreč. Enote za varstvo pred neeksplodiranimi
ubojnimi sredstvi in za proženje snežnih plazov bodo z novimi formacijami
povezane v enotno službo na ravni države. V okviru služb Civilne zaščite se bo
organiziralo najmanj polovico načrtovanega števila komisij za ocenjevanje
poškodovanosti objektov. Kot sestavni del nadaljevanja krepitve priprav za
posredovanje v primeru nenadnega onesnaženja morja bo razvita in popolnjena
posebna služba za podporo. 
Pogodbe o službi v Civilni zaščiti bodo prednostno sklenjene
zlasti za popolnjevanje centrov za obveščanje ob večjih nesrečah, državne enote
za hitre intervencije, pirotehnikov, enot za radiološko, kemijsko in biološko
izvidovanje in dekontaminacijo ter oddelkov za tehnično reševanje v regijah, ki
so namenjeni pomoči občinam ob vremenskih ujmah in nenadnih okoljskih nesrečah.
Cilj v srednjeročnem obdobju je skleniti pogodbe o službi v Civilni zaščiti s
pripadniki v vseh pomembnejših enotah in službah Civilne zaščite v državni
pristojnosti (okoli 1000 pripadnikov). 
6.3.2.2 Gasilci 
V prvih dveh letih po sprejemu tega programa bo izvedena
prilagoditev organiziranosti opravljanja javne gasilske službe spremembam v
kategorizaciji gasilskih enot. Posebno skrb bo Gasilska zveza Slovenije pri tem
posvetila ustreznemu povezovanju operativnih enot na območjih, kjer je
sorazmerno veliko število gasilcev in nadaljevanju aktivnosti skupaj z občinami
za povečevanje števila prostovoljnih gasilcev v zahodnem delu države. Posebna
skrb bo posvečena tudi vključevanju članov industrijskih prostovoljnih
gasilskih društev, katerih delovanje zamira oziroma zmanjševanju negativnih
posledic na požarno varnost v okoljih kjer je delovalo tako društvo. Gasilska
organizacija bo v skladu s tem programom izdelala načrte opremljanja v celotnem
srednjeročnem obdobju in upoštevala s predpisi podaljšane roke do 2014 za
zagotovitev najpomembnejše gasilske zaščitne in reševalne opreme. Sprejelo in
postopoma se bo uveljavilo standarde požarnega pokrivanja in določilo čase
prihodov gasilcev na kraj nesreče. Aktivnosti za izboljšanje statusa
prostovoljnih gasilcev se bodo izvajale v celotnem srednjeročnem obdobju v
skladu s prizadevanji za izboljšanje statusa vseh prostovoljnih reševalcev. 
Pri razvoju zmogljivosti se bo postopno zagotovilo potrebno
opremo za izvajanje radiološke, kemijske in biološke dekontaminacije
poškodovanih predvidoma pri gasilskih enotah v Mariboru, Ljubljani, Novem mestu
in Kopru. Nadaljevalo se bo opremljanje in zagotovila usposobljenost z načrti
določenih gasilskih enot za posredovanje ob nesrečah v daljših avtocestnih
predorih vključno s predorom Cenkova in gasilskih enot vzdolž avtocest v
primeru množičnih prometnih nesreč. Pri usmerjanju priprav oziroma
opremljenosti za izvajanje zaščite, reševanja in pomoči ob prometnih nesrečah,
se bo posebej obravnavalo specifične zahteve za izvajanje intervencij na
avtocesti v Prekmurju oziroma na drugih avtocestnih odsekih, ki nimajo
odstavnih pasov. Podpiralo se bo združevanje zmogljivosti gasilskih enot na
določenih območjih za učinkovitejše posredovanje ob nesrečah z nevarnimi snovmi
(Nova Gorica). 
Število gasilskih enot (44), ki so določene za izvajanje
nalog širšega pomena, se predvidoma ne bo povečevalo, povečala pa se bodo
merila za zagotavljanje zaščitne in reševalne opreme za razmere radiološke,
kemijske in biološke kontaminacije in to upoštevalo tudi pri sofinanciranju
opremljanja. Nadaljevale se bodo priprave za usposobitev predvidoma dveh
operativnih gasilskih poveljstev za vodenje velikih gasilskih intervencij bo
požarih v naravnem okolju in v ta namen bodo zagotovljene tudi mobilne
zmogljivosti za štabno delo. V skladu z načrti zaščite in reševanja pred požari
v naravnem okolju se bo začelo načrtno usposabljati tudi gasilce, ki so s temi
načrti v manj ogroženih območjih predvideni za pomoč ob velikih požarih v
zahodnem delu države. V okviru možnosti bo nudena pomoč za gašenje požarov v
visokogorju tistim gasilskim enotam, na območju katerih so taki požari pogosti
v daljšem časovnem obdobju. Regijska gasilska poveljstva se bo usposobilo za
vodenje velikih intervencij pri katerih sodelujejo gasilci z območja celotne
regije ali iz več regij. 
V okviru možnosti bodo razvite najnujnejše zmogljivosti za
posredovanje ob požarih in drugih nesrečah na morju v gasilski enoti v Kopru.
Spodbujalo se bo organiziranje, opremljanje in usposabljanje ekip prve pomoči v
okviru gasilske organizacije in v skladu z ocenami ogroženosti ekip za
reševanje na in iz vode. 
6.3.2.3 Gorska reševalna služba 
Nadaljevalo se bo z načrtnim večletnim posodabljanjem in
nadomeščanjem zaščitne in reševalne opreme in terenskih vozil. Zagotovljena bo
pomoč tudi pri nabavi posebne opreme potrebne za reševanje ob nesrečah med prostočasnimi
aktivnostmi kot je jadranje, soteskanje in podobno, pri katerih posredujejo
gorski reševalci. Omogočena bo nabava tudi opreme potrebne za reševanje iz
visokih objektov, žičnic in drugih naprav. Povečalo se bo moštvo pri tistih
postajah, pri katerih se je bistveno povečalo število reševanj. Izpopolnilo se
bo zagotavljanje pogojev za dežurstvo reševalcev in helikopterske posadke,
predvsem Slovenske vojske, v času največjega obiska gora. V okviru državne
enote za hitre reševalne intervencije bo oblikovana enota gorskih reševalcev za
posredovanje izven države. 
6.3.2.4 Jamarska reševalna služba 
Nadaljevalo se bo z načrtnim večletnim posodabljanjem in
dopolnjevanjem zaščitne in reševalne opreme ter potrebnih prevoznih sredstev.
Omogočena bo nabava specifične opreme, ki jo jamarski reševalci potrebujejo za
izvajanje nalog zaščite, reševanja in pomoči pri zahtevnih vrstah nesreč
(reševanje iz globokih jam, vodnih jam, z visokih objektov, z žičnic in
podobno). Nadaljevale se bodo aktivnosti z zagotovitev reševalnih specialnosti
jamar – miner in jamar – potapljač. 
6.3.2.5 Podvodna reševalna služba 
Zagotovljena bo pomoč države pri nabavi zahtevne reševalne
opreme zlasti plovil in pri načrtnem posodabljanju potapljaške opreme. Kot del
državne enote za hitre reševalne intervencije se bo vzdrževala opremljenost in
usposobljenost enote za tehnično potapljanje. Skupno z ostalimi reševalnimi
službami ter lokalnimi skupnostmi ter gospodarskimi družbami, upravljavci
hidroenergetskih objektov, bodo določene in usklajene priprave za reševanje na
vodi in iz vode na akumulacijah v sistemu hidroelektrarn. 
6.3.2.6 Enote reševalcev z reševalnimi psi 
Nadaljevalo se bo sofinanciranje delovanja Kinološke zveze
Slovenije, Komisije za reševalne pse in Zveze društev vodnikov reševalnih psov
Slovenije tako, da se bo letno zagotavljalo okoli 150 usposobljenih reševalnih
psov za različne namene. Povečane bodo zmogljivosti za prevoz reševalnih psov
in v okviru državne enote za hitre reševalne intervencije se bo vzdrževala pripravljenost
skupine reševalcev za pomoč izven države ob podpori ustreznih zmogljivosti te
enote. 
6.3.2.7 Enote za postavitev začasnih naselij 
Na podlagi pogodb s taborniško in skavtsko organizacijo se bo
ohranjala pripravljenost potrebnega števila enot za postavitev začasnih naselij
ob nesrečah. Predvidoma v vseh regijah se bodo načrtovale organizacijske in
druge rešitve za začasno nastanitev določenega števila (okoli 1000) ogroženih
oseb v stacionarnih objektih. 
6.3.2.8 Stacionariji, nastanitvene enote in ekipe za prvo pomoč 
Do konca srednjeročnega obdobja bo zaključen razvoj
vzpostavljanja nastanitvenih zmogljivosti za posebne kategorije ogroženih v
Centru vojnih veteranov Slovenije v Logatcu. Na podlagi pogodb Uprave Republike
Slovenije za zaščito in reševanje z Rdečim križem Slovenije bo ohranjen
stacionarij v Mariboru za nastanitev ogroženih v poljskih razmerah. Namesto
ostalih stacionarijev pa bodo organizacije Rdečega križa organizirale ekipe za
nastanitev v stacionarnih objektih v Ljubljani, Novem mestu in Novi Gorici do
konca srednjeročnega obdobja. V prvih dveh letih po sprejemu tega programa bo
Rdeči križ Slovenije razvil tudi enoto za zdravstveno oskrbo v mobilnem
stacionariju ROLE 2. Načrtno se bo poskušalo zagotoviti potrebne skladiščne in
druge zmogljivosti za zaloge hrane, oblačil ter drugih sredstev za humanitarno
in drugo pomoč. V ta namen bo uporabljena tudi vojaška zmogljivost ROLE 2 LMF,
ko bo dosegla končne operativne zmogljivosti. 
Načrtno in usklajeno z drugimi nevladnimi organizacijami bo
Rdeči križ Slovenije v sodelovanju z območnimi združenji nadaljeval z
organizacijo, opremljanjem in usposabljanjem ekip za prvo pomoč s ciljem, da se
v obravnavanem srednjeročnem obdobju organizirajo vse načrtovane mobilne ekipe.
6.3.2.9 Poizvedovalna služba 
V dogovoru z Rdečim križem Slovenije se bo nadaljevala
organizacija in krepitev poizvedovalne službe v skladu z javnimi pooblastili,
ki jih ima Rdeči križ Slovenije. Del poizvedovalne službe bo popolnjeval
stacionarni in mobilni informacijski center pri Upravi Republike Slovenije za
zaščito in reševanje, ki bosta vzpostavljena v naslednjih treh letih. Skupaj z
Rdečim križem Slovenije bodo proučene možnosti, da se poizvedovalna služba
organizirano vključi tudi v priprave in izvajanje evakuacije po načrtih zaščite
in reševanja v primeru nesreče v Nuklearni elektrarni Krško ter v izvajanje
morebitne evakuacije slovenskih državljanov iz drugih držav v primeru njihove
neposredne ogroženosti. 
6.3.2.10 Druge nevladne organizacije 
Na državni ravni se bo nadaljevalo sodelovanje tudi z drugimi
nevladnimi organizacijami, ki se v skladu s predpisi vključujejo v zaščito,
reševanje in pomoč ob naravnih in drugih nesrečah. Radioamaterji bodo
zagotovili rezervne komunikacijske povezave za organe vodenja zaščite, reševanja
in pomoči, popolnjevanje enot za zveze in premični komunikacijski center za
podporo organov vodenja tudi na državni ravni. Pri nadzoru državnega ozemlja iz
zraka v času povečane požarne ogroženosti in nadzoru akvatorija v primeru
onesnaženja morja, se bo tudi v bodoče vključevalo letalske klube. V občinah se
bo spodbujalo vključevanje reševalnih služb in sestav, ki jih organizirajo
nevladne organizacije, v lokalne sile za zaščito, reševanje in pomoč, pri čemer
pa ne bi smelo prihajati do prekrivanja nalog, ki se izključujejo in ki jih ima
posamezna služba v občini oziroma na regijski ali državni ravni glede na vrsto
in naloge določene nevladne organizacije. 
6.3.2.11 Nujna medicinska pomoč 
Nadaljevalo se bo aktivnosti za načrtnejšo širšo in celovitejšo
podporo službi nujne medicinske pomoči v sistemu opazovanja, obveščanja in
alarmiranja, predvsem z vidika zagotavljanja informacijsko komunikacijskih
storitev, uporabe geografskega informacijskega sistema za potrebe zaščite in
reševanja in drugih infrastrukturnih zmogljivosti. V okviru posodabljanja
centrov za obveščanje bodo proučene možnosti, da se na istih lokacijah
zagotavlja tudi zmogljivosti za dispečerske centre službe nujne medicinske
pomoči, kjer je to učinkovito in smotrno. 
6.3.2.12 Zmogljivosti Slovenske vojske in Policije 
V skladu z načrtovanim razvojem vojaških zmogljivosti se bo
proučilo in zagotovilo sodelovanje vojaških laboratorijskih in drugih
zmogljivosti radiološke, kemijske in biološke zaščite za posredovanje ob
nesrečah z nevarnimi snovmi vključno z možnostjo formiranja terenskih ekip za
izvidovanje ali posredovanje ob nesrečah z nevarnimi snovmi. Helikopterske
zmogljivosti Slovenske vojske se bodo tudi v bodoče prvenstveno opremljale in
uporabljale za gašenje požarov v naravnem okolju in za podporo gorskemu
reševanju. Policija bo s svojimi helikopterskimi zmogljivostmi pomagala pri
izvajanju teh nalog, prvenstveno pa svoje helikopterske zmogljivosti dolgoročno
usmerila v podporo službe nujne medicinske pomoči in helikopterske prevoze
obolelih do zdravstvenih organizacij oziroma med zdravstvenimi ustanovami. S
tem namenom bo dopolnjen medresorski načrt uporabe državnih zrakoplovov za
primer naravnih in drugih nesreč. Začete bodo aktivnosti za nakup namensko
opremljenega helikopterja za izvajanje helikopterske nujne medicinske pomoči.
Proučene bodo možnosti za skupno nabavo zaščitne in reševalne opreme za delo v
razmerah radiološke, kemijske in biološke kontaminacije za reševalne službe,
policijo in Slovensko vojsko. Novo transportno letalo Slovenske vojske, če bo
kupljeno, bo vključeno v nudenje pomoči drugim državam ob nesrečah oziroma
razdelane bodo rešitve za evakuacijo slovenskih državljanov iz tujine v primeru
ogroženosti. 
6.3.2.13 Druge zmogljivosti 
Nadaljevalo se bo z zagotavljanjem stalne pripravljenosti
enote za reševanje ob nesrečah s klorom in enote za jamsko reševanje
Premogovnika Velenje s ciljem, da se enota za jamsko reševanje lahko uporabi
tudi pri reševanju v daljših predorih oziroma razširjeno s podpornimi zmogljivostmi
državne enote za hitre reševalne intervencije, tudi za pomoč drugim državam ob
nesrečah v rudnikih. Reorganizirana bo mobilna enota za meteorologijo in
hidrologijo s ciljem učinkovitejše terenske podpore zahtevnim nalogam zaščite,
reševanja in pomoči ob določenih nesrečah. 
Nadaljeval se bo program aktivnosti in ukrepov v sodelovanju
z Ministrstvom za okolje in prostor ter Ministrstvom za promet za zagotovitev
ustrezne službe vključno s posebnim namenskim plovilom, ki bi ob upoštevanju
drugih zmogljivosti lahko uspešno intervenirala ob nenadnem onesnaženju morja
pri katerem bi prišlo do okoli 15 ton izlitih nevarnih snovi (mazut, naftni
derivati).
7. USMERITVE ZA IZOBRAŽEVANJE IN USPOSABLJANJE
Na področju izobraževanja in usposabljanja bo prednost dana posodobitvi
in povečanju infrastrukturnih zmogljivosti ter nadaljevanju načrtnega
posodabljanja in širjenja programov usposabljanja organov vodenja, pripadnikov
in reševalcev ter enot in služb, ki opravljajo najzahtevnejše naloge zaščite,
reševanja in pomoči. Dopolnjevali in posodabljali se bodo programi usposabljanj
s specifičnimi tematikami (npr. področje varstva kulturne dediščine), s
katerimi se bo vse, ki so vključeni v zaščito, reševanje in pomoč ob naravnih
in drugih nesrečah, seznanjalo s posebnostmi teh področij in vsebin. Načrtno in
usklajeno z Združenjem slovenskih poklicnih gasilcev, Gasilsko zvezo Slovenije
in drugimi nevladnimi organizacijami, ki so vključene v zaščito, reševanje in
pomoč, pa se bodo dopolnjevali in posodabljali splošni in posebni programi
usposabljanja, ki jih izvajajo te organizacije za reševalne sestave, ki jih
organizirajo. Pomagalo se bo tudi pri razvoju vadišč in drugih zmogljivosti, ki
jih za svoje potrebe razvijajo občine ali posamezne reševalne službe, zlasti
tiste, ki jih organizirajo nevladne organizacije. 
Posodabljala se bo oprema in sredstva za usposabljanje v
Izobraževalnem centru za zaščito in reševanje na Igu. Vzpostavili bomo
knjižnično – informacijski center za področje zaščite in reševanja ter
spodbujali pripravo in razvoj učnih pripomočkov, učne literature in učbenikov.
Pripravljene in zagotovljene bodo možnosti za praktično usposabljanje gorskih
in drugih reševalcev v steni (izgradnja vadbene plezalne stene). V podcentru v
Sežani bodo predvidoma v letih 2009 do 2012 v skladu s sprejeto programsko
usmeritvijo posodobljene nastanitvene in učilniške zmogljivosti tako, da bodo
izenačeni nastanitveni in drugi standardi s pogoji v Izobraževalnem centru za
zaščito in reševanje na Igu. V Sežani bo začet razvoj poligonskega dela s
poudarkom na opremi in objektih za izvajanje programov povezanih z varstvom
pred požari v naravnem okolju ter za izvajanje osnovnih oblik usposabljanja
(vroči trening) operativnih gasilcev. Ustanovljena bo avto šola oziroma začeto
usposabljanje voznikov C in E kategorije za gasilce, Civilno zaščito in druge
reševalne službe. Zagotovljene bodo nastanitvene možnosti za namestitev
določenih operativnih gasilskih enot za pomoč na širšem območju Krasa v času
povečane požarne ogroženosti. Usklajeno z Zavodom za gozdove Republike
Slovenije se bodo vzpostavljali pogoji za mediteranski center za varstvo pred
požari v naravnem okolju. 
V skladu s standardi, ki so uveljavljeni v Izobraževalnem
centru za zaščito in reševanje na Igu, bo posodobljena tudi nastanitvena in
učilniška infrastruktura v podcentru v Pekrah, kjer bodo do 2012 zagotovljene
zmogljivosti za izvajanje splošnih programov usposabljanja zlasti gasilcev in
drugih reševalcev z vzhodnega dela države. V ta namen bodo zagotovljene tudi
zunanje vadbene površine in naprave. Oblikovalo se bo dolgoročno programsko
usmeritev tega podcentra, ki bo obsegala tudi preselitev Izpostave Uprave
Republike Slovenije za zaščito in reševanje Maribor ter razvoj logističnih
zmogljivosti. 
Nadaljevalo se bo s postopnim posodabljanjem in
dopolnjevanjem opreme in vadbenih objektov na poligonu za varstvo pred
neeksplodiranimi ubojnimi sredstvi pri Košani za izvajanje različnih programov
s področja varstva pred neeksplodiranimi ubojnimi sredstvi in za dejansko
uničevanje predvsem sredstev te vrste. Nadaljevalo se bo aktivnosti za
usposobitev še ene manjše lokacije za uničevanje neeksplodiranih ubojnih
sredstev na zahodnem delu države. V sodelovanju s Slovensko vojsko bodo razvite
in zagotovljene vadbene zmogljivosti na letališču Cerklje ob Krki za
usposabljanje letaliških gasilcev, gasilcev, ki so vključeni v izvajanje nalog
po načrtih za primer letalske nesreče oziroma reševalcev, ki izvajajo zaščito,
reševanje in pomoč s pomočjo zrakoplovov. Zaradi racionalizacije uporabe
letalskih in drugih zmogljivosti, se bo po potrebi izvajanje posameznih
programov v dogovoru s Slovensko vojsko preneslo v vojašnico Cerklje ob Krki.
Vadbene zmogljivosti za usposabljanje gasilske letališke službe in drugih
reševalcev za primer letalske nesreče, zagotovljene na letališču Jožeta
Pučnika, se bodo uporabljale tudi za izvajanje določenih programov
Izobraževalnega centra za zaščito in reševanje. 
V gasilski šoli v Izobraževalnem centru za zaščito in
reševanje na Igu se bo nadaljevalo izobraževanje na V. stopnji zahtevnosti del
po poklicnem standardu gasilec tako, da bo izobraževanje izvedeno predvidoma
enkrat letno. Do vključno 2010 bodo zagotovljeni tudi pogoji za poklicno
izobraževanje gasilcev na VI. stopnji izobrazbe po poklicnem standardu gasilec
– častnik. Izobraževalni center za zaščito in reševanje bo uveljavil tudi
enotni sistem usposabljanja in preverjanja usposobljenosti gasilcev
potapljačev. V sodelovanju z Gasilsko zvezo Slovenije pa se bo dopolnjevalo in
posodabljalo programe usposabljanja prostovoljnih gasilcev ter nadaljeval
proces izenačevanja usposobljenosti operativnih poklicnih in prostovoljnih
gasilcev. 
Nadaljevalo se bo tudi s posodabljanjem in nadgradnjo
programov, ki se izvajajo v Izobraževalnem centru za zaščito in reševanje na
Igu in v obeh podcentrih. V programih usposabljanja se bodo skrajševale
teoretične vsebine na račun praktičnih, da bi se povečala funkcionalna
usposobljenost in izurjenost reševalcev. Pri tem bo poseben poudarek dan
uveljavitvi modela preventive pred stresom in sistema psihološke pomoči
ogroženim ter reševalcem. Poseben poudarek bo dan seznanjanju reševalcev s
pojavi in problemi, ki jih prinašajo podnebne spremembe. Povečalo se bo število
študij nesreč, ki so se zgodile na območju države ali v drugih državah. Razvili
in pričeli bomo z izobraževanjem na daljavo za različne ciljne skupine in
pripravili potrebna multimedijska učna gradiva. V skladu z razvojem stroke se
bodo uveljavljali novi programi. Novi programi se bodo uveljavljali tudi kot
obliko pomoči državam kandidatkam za vstop v Evropsko unijo oziroma državam v
širši regiji vključno skozi Pobudo za pripravljenost na nesreče in njihovo
preprečevanje za jugovzhodno Evropo. Za zagotavljanje višje kvalitete izvajanja
različnih izobraževalnih in drugih programov, se bo načrtno širilo krog
strokovnih sodelavcev in predavateljev za učiteljski zbor Izobraževalnega
centra za zaščito in reševanje in obeh podcentrov. 
Nadaljevalo se bo prizadevanje s ciljem, da se v osnovno
šolsko izobraževanje čim prej uvede sprejeti učni načrt za izbirni predmet
»Varstvo pred naravnimi in drugimi nesrečami« ter vgradi ustrezne vsebine s
področja zaščite, reševanja in pomoči v druge predmete. Te aktivnosti se bodo
izvajale usklajeno in povezano zlasti z Rdečim križem Slovenije in Gasilsko
zvezo Slovenije. Uprava Republike Slovenije za zaščito in reševanje bo
spodbujala oziroma pomagala tudi pri drugih aktivnostih, ki jih obe nevladni
organizaciji razvijata v vzgojno izobraževalnem sistemu z namenom širjenja
znanj s področja zaščite in reševanja oziroma seznanjanja s problematiko
varstva pred naravnimi in drugimi nesrečami (mladi gasilec, tečaji prve pomoči,
spodbujanje krvodajalstva in podobno). Okrepile se bodo tudi aktivnosti
Planinske zveze Slovenije na tem področju. Nadgrajevali in dopolnjevali bomo
aktivnosti in oblike usposabljanj za predšolsko in šolsko mladino, ki so se
pokazale kot ustrezne. V tem okviru bodo proučene tudi možnosti, da se vsebine
zaščite in reševanja ob naravnih in drugih nesrečah vključijo tudi v programe
nižjega in srednjega poklicnega in srednjega strokovnega izobraževanja. 
Izpopolnjene bodo normativne rešitve za celovito ureditev
izvajanja usposabljanja na področju zaščite, reševanja in pomoči, pri čemer bo
večji poudarek dan kvaliteti različnih programov usposabljanja, še zlasti na
področju varstva pred požari, ki jih izvajajo organizacije, ki izpolnjujejo
predpisane pogoje. Na področju varstva pred požarom bo poseben poudarek dan
tudi usposabljanju pooblaščenih oseb za izvajanje ukrepov varstva pred požarom,
tehničnih preglednikov vgrajenih sistemov aktivne požarne in drugih izvajalcev
strokovnih nalog varstva pred požarom. 
V prihodnjem obdobju bomo spodbujali zlasti praktično
usposabljanje z različnimi vrstami vaj na lokalni, regijski in v skladu z
usmeritvami Vlade Republike Slovenije na državni ravni. Prednostno se bo
izvajalo celovita preverjanja pripravljenosti različnih reševalnih služb za
delovanje ob nesrečah v katerih je veliko število poškodovanih, v nesrečah pri
katerih so prisotne nevarne snovi in za preverjanje dopolnjenih konceptov
zaščite, reševanja in pomoči ob določenih vrstah nesreč. Gospodarske družbe in
drugi izvajalci, ki so zavezanci po Seveso II. direktivi, bodo z vajami
preverjali načrte zaščite in reševanja vsake tri leta, vaje za druge vrste
ogrožanja pa se bodo izvajale vsakih pet let. 
Uprava Republike Slovenije za zaščito in reševanje bo skupaj
z nevladnimi organizacijami, ki so vključene v varstvo pred naravnimi in
drugimi nesrečami, nadaljevala z razvojem in spodbujanjem bolj načrtnih in
organiziranih oblik informiranja javnosti o potencialnih ogroženostih,
seznanjanja in usposabljanja prebivalstva z različnimi neobveznimi oblikami
funkcionalnega usposabljanja za zaščito, reševanje in pomoč ter še posebej za
osebno in vzajemno zaščito. Pri tem se bo upoštevalo ocene ogroženosti po
posameznih območjih in spodbujalo tudi aktivnosti občin ter nevladnih
organizacij na tem področju. Pri tem se bo bolj načrtno vzpostavilo sodelovanje
z nevladnimi organizacijami, katerih dejavnost je varstvo okolja in s katero
krepijo tudi preventivne dejavnosti pri preprečevanju oziroma zmanjševanju
nesreč. Uprava Republike Slovenije za zaščito in reševanje bo nadaljevala tudi
s pripravo strokovnih podlag za izvajanje osebne in vzajemne zaščite ter z
napotki za prebivalce za ravnanje ob nesrečah (zgibanke, TV spoti, filmi in
podobno).
8. SMERNICE ZA RAZVOJNO IN RAZISKOVALNO DELO
V skladu s temeljnimi cilji razvoja varstva pred naravnimi in
drugimi nesrečami v celotnem srednjeročnem obdobju, se bo načrtno nadaljevalo z
raziskovalnimi in razvojnimi projekti, ki se financirajo preko ciljno
raziskovalnega programa »Znanje za varnost in mir 2002 do 2010«, tehnološkega
programa »Tehnologija za varnost in mir 2006 do 2012«, požarnega sklada ter
posameznimi uporabnostnimi raziskavami in študijami v okviru prednostnih nalog
na področju zaščite, reševanja in pomoči. Določilo se bo ciljne usmeritve in
nadaljevanje raziskovalnih nalog ter razvojnih projektov s področja varstva
pred naravnimi in drugimi nesrečami tudi po izteku ciljno raziskovalnega
programa 2010 oziroma tehnološkega programa 2012. 
V srednjeročnem obdobju bodo raziskave in razvojni projekti
obsegali zlasti: 
-       
pripravo študij primerov za vsako večjo nesrečo (vzroki, posledice,
sanacija); 
-       
pripravo klimatskih scenarijev, ki bi opredelili povečanje verjetnosti
pojavljanja posamičnih vremensko pogojenih nesreč; 
-       
stalno posodabljanje in povezljivost informacijskega sistema varstva
pred naravnimi in drugimi nesrečami z gasilsko organizacijo in drugimi
izvajalci oziroma uporabniki; 
-       
uvedbo novih pristopov za podporo ukrepanju, vodenju in poveljevanju z
uporabo spletnih in mobilnih tehnologij ter uvajanju novih tehnologij in
nadgradnjo že obstoječih, za dostop in izmenjavo podatkov ter povezljivost načrtovalcev
zaščite in reševanja na vseh nivojih; 
-       
uvedbo najnovejše informacijske podpore kot so simulatorji poteka
naravnih nesreč ter simulatorji za spremljanje in vodenje reševanj ter
upravljanje podatkov; 
-       
nadgradnjo sistemov za zagotavljanje kvalitetnih storitev v omrežju ZARE
ter zgodnje opozarjanje in razglašanje nevarnosti; 
-       
uvedbo novih tehnologij za komuniciranje na težko dostopnih območjih ter
proučevanje možnosti vzdrževanja virov napajanja mobilnih naprav; 
-       
razvoj metod za ocenjevanje stopnje ogroženosti, škode ter drugih
posledic nesreč ter posodobitev ocen ogroženosti na vplivnih območjih voda in
morja ter območjih visokih pregrad; 
-       
vzpostavitev sistema za satelitsko daljinsko zaznavanje v primeru
naravnih nesreč in lasersko skeniranje pomembnih območij; 
-       
nadgradnjo sistemov za kemijsko in biološko izvidovanje v povezavi z GIS
UJME ter optimizacijo postopkov za detekcijo in identifikacijo s poudarkom na
meritvah kontaminacije, prenosu, prikazu in obdelavi podatkov; 
-       
zagotovitev učinkovitega ravnanja in ukrepanja ob onesnaženju celinskih
voda z določitvijo in predhodno pripravo lokacij za postavitev zaščitnih zaves;
-       
nadaljevanje raziskav za zaščito pred onesnaženji kraških voda ob
nesrečah ter izdelavo modelov in načrtov ukrepanja ob nesrečah z nevarnimi
snovmi; 
-       
izboljšanje postopkov za sledenje oseb ob požarih ter v drugih
zadimljenih okoljih oziroma prostorih; 
-       
razvoj sodobnih metod in tehnologij za povečanje požarne varnosti
predvsem na Obalno-kraškem območju in v visokogorju; 
-       
nove metode za zagotavljanje varnega dela gasilcev in drugih reševalcev
s poudarkom na ugotavljanju njihovih psihofizičnih sposobnosti med gašenjem in
sledenjem v zadimljenih prostorih; 
-       
nadgradnjo postopkov zaščite in reševanja v pogojih zmanjšane
vidljivosti (jame, pod vodo, v temi ipd.); 
-       
izdelavo študij potrebnega gasilskega moštva in opreme v posameznem
okolju kot podlage za nadgradnjo standardov požarnega pokrivanja; 
-       
nadgradnjo izobraževanja in usposabljanja s poudarkom na e-
izobraževanju, novih didaktičnih pristopih, skupinskih in individualnih oblikah
izobraževanja ter usposabljanja vključno z najustreznejšimi oblikami
preverjanja znanja; 
-       
oblikovanje pogojev za vzpostavitev centra za izvedbo mednarodnih
usposabljanj za zaščito in reševanje s poudarkom na programih, ki se nanašajo
na varstvo pred požari v naravnem okolju; 
-       
razvoj tehnično materialnih sredstev za zaščito in reševanje, kot je
razvoj platforme lahke prikolice za posebne namene z možnostjo modularne
nadgradnje, razvoj modelov vozil za gašenje na težko dostopnih območjih ter
nesrečah z nevarnimi snovmi; 
-       
razvoj opreme in optimizacijo procesov za kemijsko izvidovanje za enote
v državni pristojnosti ter razvoj druge specifične zaščitne in reševalne
opreme. 
Poseben poudarek bo dan tudi tistim raziskovalnim in
razvojnim projektom pri katerih bo možno rezultate uporabljati tako v obrambnem
sistemu, še posebej v Slovenski vojski, kot v sistemu varstva pred naravnimi in
drugimi nesrečami. Načrtno se bo usmerjalo aktivnosti za vključevanje v
mednarodne projekte INTERREG – programe čezmejnega sodelovanja, programe Alpske
konvencije in projekte Evropske unije, projekte, ki se nanašajo na bilateralno
sodelovanje ob velikih naravnih in drugih nesrečah ter projekte v zvezi z
enotno informacijsko podporo med državami Jadranskega morja. 
Sprožili bomo pobudo za povezovanje in sodelovanje enot za
zaščito in reševanje pri ukrepanju v primeru večjih naravnih in drugih nesreč
na obmejnih območjih Slovenije z Republiko Italijo in za uvedbo skupne nabave
zahtevnejših reševalnih sredstev in opreme. Pospešili bomo postopke za
ustanovitev skupne službe za ukrepanje ob onesnaženjih in nesrečah na območju
severnega Jadrana.
9. ODPRAVLJANJE POSLEDIC NESREČ TER ZAGOTAVLJANJE FINANČNIH
IN DRUGIH SREDSTEV ZA VARSTVO PRED NARAVNIMI IN DRUGIMI NESREČAMI
9.1 Ocenjevanje škode in odpravljanje neposrednih posledic
naravnih in drugih nesreč 
Na podlagi dosedanjih izkušenj pri odpravljanju posledic
nesreč po osamosvojitvi države in po vključitvi v Evropsko unijo, bo proučena
možnost uveljavitve enotnega sistema organizacije, odgovornosti in obveznosti
pri odpravljanju posledic naravnih in drugih nesreč. 
Zato se bo nadaljevalo aktivnosti za izpopolnitev
metodologije za ocenjevanje škode, ki jo povzročijo naravne in druge nesreče
pri katerih je mogoče zagotoviti državno pomoč in pri tem upoštevalo rešitve,
ki veljajo v Evropski uniji. Prednostno se bo razvijalo informacijsko podporo
sistema ocenjevanja škode v kmetijstvu in na stvareh, vključno z ocenjevanjem
škode na objektih in območjih kulturne dediščine, zlasti pa usposobilo občinske
in druge komisije za ocenjevanje škode ter uvedlo sistem izdajanja potrdil o
usposobljenosti cenilcev na vseh ravneh. Škoda, pri odpravi katere ni mogoče
uporabiti državne pomoči, se praviloma ne bo ocenjevala. 
Izdelana bodo merila in pogoji za nudenje državne pomoči po
vrstah, ukrepih in višini ob različnih nesrečah, ki bodo zagotavljala enako
obravnavo fizičnih in pravnih oseb ob različnih vrstah nesreč. Pri tem državna
pomoč ne bi smela povečevati socializacije rizikov, ki se jih lahko zavaruje
oziroma ne bi smela biti dodeljena v primerih nezakonitih ali nepravilnih
ravnanj ali opustitev oškodovancev, ki vplivajo na nastanek škode oziroma
povečajo obseg škode ob nesreči. 
Proučena bo normativna in druga ureditev postopkov za
urejanje tehnične, gradbene in druge dokumentacije za izvajanje neposredne
sanacije pri odpravi posledic velikih nesreč in po potrebi bodo predlagane
spremembe in dopolnitve, ki bodo poenostavile postopke zlasti pa skrajšale čas
med nesrečo in začetkom izvajanja trajne sanacije in obenem zagotavljale
racionalne in ekonomsko učinkovite ter sprejemljive rešitve. Ob večjih nesrečah
v katerih bo nastala škoda na objektih, bo predvidoma uveljavljeno delovanje
enotne svetovalne službe, ki bo olajšala odpravo nastalih posledic nesreče. V
gozdarstvu bodo izdelani načrti sanacije za odpravljanje posledic naravnih ujm,
požarov, nevarnih bolezni in škodljivcev gozdnega drevja v primerih, ko je
prizadetih več občin in regij. 
9.2 Zagotavljanje finančnih in drugih sredstev 
V obdobju do leta 2015, ki ga obsega ta nacionalni program,
se bodo zagotavljala sredstva za izvajanje temeljnih nalog zaščite, reševanja
in pomoči določenih z Zakonom o varstvu pred naravnimi in drugimi nesrečami na
lokalni, regijski in državni ravni, s ciljem, da se za delovanje sistema ne
zmanjšuje materialne podlage. Na državni ravni večino teh nalog izvaja Uprava
RS za zaščito in reševanje, ki bo v letu 2009 porabila za ključne programe in
celotno dejavnost 28.399.273 eurov, kar pomeni pomembno znižanje glede na
predhodno leto. Najpomembnejši programi, ki se bodo izvajali v obravnavanem
srednjeročnem obdobju v pristojnosti Uprave Republike Slovenije za zaščito in
reševanje bodo: 
-       
prevzem siren javnega alarmiranja in posodobitev centrov za obveščanje,
s katerim se program zaradi omejenih proračunskih možnosti podaljšuje od leta
2011, ki je določeno z Zakonom o varstvu pred naravnimi in drugimi nesrečami,
do leta 2015


2009

2010

2011

2012

2013

2014

2015


1.770.000

1.823.100

1.874.147

1.926.623

1.980.568

2.036.024

2.093.033


-       
oblikovanje državnih rezerv in opremljanje enot za zaščito, reševanje in
pomoč (brez vzdrževanja), pri čemer je program znižan za leto 2009


2009

2010

2011

2012

2013

2014

2015


2.100.000

2.163.000

2.223.564

2.285.824

2.349.827

2.415.622

2.483.259


-       
dograditev podcentrov za usposabljanje na področju zaščite in reševanja
v Sežani in Pekrah, pri čemer je program zaradi omejenih sredstev podaljšan za
dve leti


2009

2010

2011

2012


1.600.000

1.648.000

1.694.144

1.741.580


V posameznih letih srednjeročnega
obdobja se bo težilo, da se sredstva za navedene programe in vzdrževanje
pripravljenosti sistema na državni ravni, ki ga zagotavlja delovanje Uprave
Republike Slovenije za zaščito in reševanje, ne zmanjšujejo. 
V primeru nadaljnjega zaostrovanja in podaljševanja
gospodarske recesije bodo največje težave nastale pri sredstvih za
zagotavljanje pripravljenosti in delovanje sistema v občinah. V letu 2009 bodo
predvidoma ta sredstva ostala na ravni leta 2008 in se gibala okoli 44 mio eurov.
Za nadaljnje izpopolnjevanje in krepitev pripravljenosti in delovanja sil za
zaščito, reševanje in pomoč bi morala v naslednjih letih ta sredstva postopoma
naraščati, kar pa bo odvisno od splošnih gospodarskih razmer. V obravnavanem
obdobju bo prišlo do delne razporeditve sredstev na državni ravni ob
ustanovitvi pokrajin, ki bodo prevzele nekatere naloge, ki so sedaj v
pristojnosti države. 
V celotnem srednjeročnem obdobju, ki ga zajema s to
resolucijo določen nacionalni program, se bo prizadevalo, da se proračunska
sredstva na državni in lokalni ravni za programe varstva pred naravnimi in
drugimi nesrečami ne zmanjšujejo, temveč se ti viri ustrezno povečajo tudi na
podlagi prihodkov iz davka na nepremičnine, v okviru katerega se bo poiskalo
možnosti za dodatne davčne obremenitve za območja večje požarne ali druge
ogroženosti. 
Sredstva požarnega sklada na državni ravni bodo skupno zbrana
v letu 2009 v višini 6.962.800 eurov. Ocena je, da se ta sredstva v naslednjih
letih ne bodo bistveno znižala in da bodo ostala na enaki ravni. Temeljnih
meril za zbiranje, razdeljevanje in porabo sredstev požarne takse, se ne bo
spreminjalo. Od skupnih sredstev požarne takse, bo 70 odstotkov, ki jih
prejemajo občine, še naprej namenjenih investicijski porabi z namenom, da se
načrtno nadaljuje s posodabljanjem in nadomeščanjem gasilske zaščitne in
reševalne opreme. Sredstva požarnega sklada na državni ravni pa se bodo
namenjala tudi za zahtevnejšo in specialno opremo za delovanje gasilskih enot
pri izvajanju nalog zaščite, reševanja in pomoči ob določenih ali aktualnih
vrstah nesreč. 
Pri sofinanciranju nalog, ki jih izvajajo reševalne službe,
ki delujejo kot javne službe na območju celotne države, nalog, ki jih izvajajo
določene gasilske enote in druge reševalne sestave izven območja za katerega so
ustanovljene, se bo upoštevalo spremembe v organiziranosti, ogroženosti in
opremljenosti posameznih služb in sestav, bistveno povečano število nesreč
določene vrste ter nove naloge, ki jih bodo te enote ali službe začele opravljati.
Prizadevali si bomo, da se za uresničevanje posameznih
projektov zagotovi sofinanciranje iz evropskih skladov. 
Nadaljevala se bodo prizadevanja, da se v sistemu
financiranja občin določijo in upoštevajo merila zlasti glede ogroženosti
zaradi naravnih in drugih nesreč, ki vplivajo na obseg nalog in s tem tudi
obveznosti občin pri financiranju nalog varstva pred naravnimi in drugimi
nesrečami iz občinske pristojnosti. Prednostno pa se bo poskušalo zagotoviti,
da vse občine zagotavljajo v vsakem primeru sredstva za zdravstvene preglede,
za nezgodno, zdravstveno, invalidsko in drugo zavarovanje, usposabljanje in
osnovno delovanje gasilske in drugih reševalnih služb iz svoje pristojnosti. 
Nadaljevalo se bo z vsakoletnimi razpisi za sofinanciranje
nabav tipizirane in s kategorizacijo skladne gasilske zaščitne in reševalne
opreme in sredstev s ciljem, da se sofinanciranje zagotavlja do 20 odstotkov
nabavne vrednosti, upoštevaje tudi davek na dodano vrednost ter da se v letnih
razpisih upoštevajo aktualne usmeritve pri vodenju opremljanja gasilske
reševalne službe, določene za območje celotne države. 
Nadaljevalo in postopoma se bo povečevalo v skladu z rastjo
proračunskih sredstev vsakoletne razpise sofinanciranj za izenačevanje
opremljenosti gasilske in drugih reševalnih služb med občinami, ki imajo slabše
razvojne oziroma materialne možnosti s ciljem, da se doseže največ 40 odstotno
sofinanciranje nakupa gasilske in druge zaščitne ter reševalne opreme, glede na
nabavno vrednost z davkom na dodano vrednost. 
V občinah zahodno in južno od črte Bovec – Tolmin – Postojna
– Ilirska Bistrica se bo nadaljevalo izvajanje programa izboljšanja priprav za
varstvo pred požari v naravnem okolju. Program poleg organizacijske krepitve
gasilstva obsega nabavo ali sofinanciranje nabav tipizirane in s kategorizacijo
usklajene gasilske zaščitne ter reševalne opreme, namenske opreme za gašenje
požarov v naravnem okolju, osebne in skupne zaščitne opreme za to vrsto
intervencij, zagotavljanje rezerv potrošnih sredstev in osnovne opreme za
gašenje požarov v naravnem okolju. Obsega tudi razvoj podcentra Izobraževalnega
centra za zaščito in reševanje Ig v Sežani, širjenje video nadzora in
informacijskih komunikacijskih sistemov ter naprav in druge aktivnosti
neposredno povezane z varstvom pred požari v naravnem okolju. Slovenska vojska
in Policija bosta v skladu s prednostnimi nalogami določenimi v tem programu,
načrtovali tudi razvoj svojih zmogljivosti. 
Kot program državnega pomena se bodo nadaljevale aktivnosti
za zagotovitev specifične opreme in sredstev, posebnega namenskega plovila,
komunikacijskih in drugih sredstev, organizacijskih ter drugih rešitev
potrebnih za nadaljnje vzpostavljanje ustrezne službe, sposobne za ukrepanje ob
nesrečah oziroma nenadnem onesnaženju morja z naftnimi derivati in drugimi
nevarnimi snovmi na celotnem akvatoriju z zmogljivostmi za obvladovanje izpusta
do 15 ton. Izvajanje tega programa se bo tudi v prihodnje usklajevalo s
koordinacijo in sodelovanjem služb državnih organov, ki delujejo na morju. 
Z namenom povečevanja pripravljenosti na nesreče, ki jih
povzročajo podnebne spremembe in v sodelovanju z Gasilsko zvezo Slovenije, se
bodo postopno širili programi zagotavljanja specifične gasilske in druge
zaščitne in reševalne opreme, kot so različne vrste muljnih črpalk, rešilni
jopiči, namenski čolni in druga sredstva. Del teh programov se bo upošteval
skupaj z načrtovanimi prednostnimi nalogami, ki jih bodo začele opravljati
gasilske enote v tem srednjeročnem obdobju, tudi pri usmerjanju porabe 30 odstotkov
požarne takse na državni ravni. 
V začetnem obdobju, ki ga obsega ta program, bo urejeno
povračilo dela stroškov intervencij, če je do intervencije prišlo zaradi
malomarnosti ali opustitve povzročitelja oziroma iz drugih z zakonom določenih
razlogov.
10. URESNIČEVANJE IN DOPOLNJEVANJE RESOLUCIJE
Uresničevanje te resolucije bo neposredno in preko pristojnih
delovnih teles spremljal Državni zbor Republike Slovenije in jo po potrebi
dopolnil. 
Za uresničevanje te resolucije Vlada Republike Slovenije
sprejema letne načrte varstva pred naravnimi in drugimi nesrečami.
11. UVELJAVITEV RESOLUCIJE
Z dnem uveljavitve te resolucije preneha veljati Nacionalni
program varstva pred naravnimi in drugimi nesrečami (Uradni list RS, št,
44/02). 
Ta resolucija začne veljati naslednji dan po objavi v Uradnem
listu Republike Slovenije.
Št. 212-07/09-5/29
Ljubljana, dne 15. julija 2009
EPA 417-V
Državni zbor 
Republike Slovenije 
dr. Pavel Gantar l.r. 
Predsednik