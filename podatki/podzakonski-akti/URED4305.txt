I. SPLOŠNE DOLOČBE
1. člen
(namen)
(1) Ta uredba določa način, predmet in
pogoje izvajanja gospodarske javne službe ravnanja s stranskimi živalskimi
proizvodi kategorije 1 in 2 (v nadaljnjem besedilu: javna služba) na območju
Republike Slovenije.
(2) Ta uredba je v delu, kjer so
določeni predmet in pogoji za izvajanje javne službe, koncesijski akt.
2. člen
(uporaba)
(1) Določbe te uredbe se uporabljajo
za vsa odpadna živalska tkiva in odpadke pri pripravi in predelavi mesa, rib in
drugih živil živalskega izvora, ki nastajajo na območju Republike Slovenije in
se razvrščajo med živalske stranske proizvode I. in II. kategorije v skladu z
Uredbo (ES) št. 1774/02 Evropskega parlamenta in Sveta z dne
3. oktobra 2002 o določitvi zdravstvenih pravil za živalske stranske
proizvode, ki niso namenjeni prehrani ljudi (UL L št. 273 z dne
10. 10. 2002, str. 1, z vsemi spremembami; v nadaljnjem besedilu: Uredba
1774/2002/ES).
(2) Določbe te uredbe se uporabljajo
tudi za živalske stranske proizvode, ki nastajajo kot odpadki gostinskih
dejavnosti, ostanki živil ali neuporabljena živila v prevoznih sredstvih v
mednarodnem potniškem prometu ob vstopu na območje Evropske unije (v nadaljnjem
besedilu: EU).
3. člen
(izrazi)
Izrazi, uporabljeni v tej uredbi, imajo
naslednji pomen:
1.    
stranski živalski proizvodi kategorije 1 in 2 so živalski stranski
proizvodi I. in II. kategorije (v nadaljnjem besedilu: živalski stranski
proizvodi) v skladu z Uredbo 1774/2002/ES, razen vsebine prebavnega trakta,
mleka in gnoja;
2.    
povzročitelj živalskih stranskih proizvodov je vsaka pravna ali fizična
oseba, ki zaradi izvajanja svoje dejavnosti povzroča nastajanje živalskih
stranskih proizvodov;
3.    
prevzemno mesto je mesto na kraju nastanka živalskih stranskih
proizvodov, kjer se živalski stranski proizvodi nahajajo do prevzema s strani
izvajalca javne službe, ki je urejeno v skladu s predpisom s področja
veterinarstva, ki ureja živalske stranske proizvode, ki niso namenjeni prehrani
ljudi;
4.    
zbiralnica je vmesni obrat kategorije 1 in 2, odobren v skladu s členom
10 Uredbe 1774/2002/ES;
5.    
zbirna proga je določena pot, na kateri so prevzemna mesta in zbiralnice
in jo vozilo za prevoz živalskih stranskih proizvodov opravi v dogovorjenih
terminih na način, da ni ogroženo zdravje ljudi ali živali;
6.    
predelava živalskih stranskih proizvodov je mehanska obdelava živalskih
stranskih proizvodov z drobljenjem in mletjem ter njihova toplotna obdelava v
skladu z Uredbo 1774/2002/ES;
7.    
predelovalni obrat za predelavo živalskih stranskih proizvodov I. in II.
kategorije (v nadaljnjem besedilu: predelovalni obrat) je tehnološka enota, v
kateri poteka eden ali več tehnoloških procesov in na istem kraju drugi z njimi
neposredno tehnološko povezani procesi predelave živalskih stranskih proizvodov
in za katero je odobreno obratovanje v skladu z Uredbo 1774/2002/ES in izdano
okoljevarstveno dovoljenje za obratovanje v skladu s predpisi, ki urejajo
varstvo okolja;
8.    
obrat za proizvodnjo živil živalskega izvora je obrat, v katerem se
obdelujejo proizvodi živalskega izvora v skladu z Uredbo (ES) št. 852/2004
Evropskega parlamenta in Sveta z dne 29. aprila 2004 o higieni živil (UL L
št. 139 z dne 30. 4. 2004, str. 1) in Uredbo (ES) št. 853/2004
Evropskega parlamenta in Sveta z dne 29. aprila 2004 o posebnih higienskih
pravilih za živila živalskega izvora (UL L št. 139 z dne 30. 4. 2004,
str. 55);
9.    
sežiganje predelanih živalskih stranskih proizvodov je sežiganje
živalskih proteinov ali živalskih masti in olj, pridobljenih iz predelave
živalskih stranskih proizvodov, v sežigalnici odpadkov ali v napravi za sosežig
odpadkov v skladu s predpisom s področja varstva okolja, ki ureja sežiganje in
sosežiganje odpadkov;
10.  uporaba
živalskih masti in olj kot gorivo je uporaba živalskih masti in olj,
pridobljenih iz predelave živalskih stranskih proizvodov, kot gorivo v kurilnih
napravah, če je za tako uporabo živalskih masti in olj pridobljeno dovoljenje v
skladu z Uredbo 1774/2002/ES.
II. PREDMET, UPORABNIKI IN OBMOČJE IZVAJANJA JAVNE SLUŽBE
4. člen
(predmet in uporabniki javne službe)
(1) Javna služba se izvaja kot
koncesionirana gospodarska javna služba.
(2) Storitve javne službe so:
1.    
prevzemanje živalskih stranskih proizvodov, ki jih oddajajo
koncesionarju povzročitelji živalskih stranskih proizvodov na prevzemnih mestih
in v zbiralnicah;
2.    
prevzemanje živalskih stranskih proizvodov v primeru množičnega pogina
živali ali ob naravnih in drugih nesrečah, za katere je od pristojne
veterinarske službe odrejena predelava v predelovalnem obratu;
3.    
zbiranje živalskih stranskih proizvodov, ki vključuje njihovo prevažanje
in skladiščenje pred oddajo v predelavo;
4.    
predelava prevzetih živalskih stranskih proizvodov v predelovalnem
obratu in
5.    
zagotavljanje oddaje predelanih živalskih stranskih proizvodov v sežig
ali sosežig oziroma zagotavljanje uporabe živalskih masti in olj kot gorivo za
lastno rabo v skladu z Uredbo 1774/2002/ES.
(3) Uporabniki storitev javne službe
so fizične in pravne osebe, pri katerih nastajajo živalski stranski proizvodi
kategorije 1 in 2.
(4) Ne glede na določbe prejšnjega
odstavka se uporaba storitev javne službe glede prevzema in zbiranja živalskih
stranskih proizvodov ne nanaša na imetnike živalskih stranskih proizvodov, za
katere v primeru pogina živali zagotovi storitve veterinarska javna služba.
5. člen
(območje koncesije)
(1) Koncesijo za Republiko Slovenijo,
ki je koncedent, podeljuje Vlada Republike Slovenije (v nadaljnjem besedilu:
vlada).
(2) Koncesija se podeli enemu ali več
koncesionarjem pod pogojem, da so sposobni zagotavljati opravljanje storitev
javne službe pod pogoji in v obsegu iz te uredbe.
(3) Koncesija se podeli za celotno
območje Republike Slovenije.
(4) Na območju iz prejšnjega odstavka
lahko pridobi koncesijo več koncesionarjev.
III. OBSEG IZVAJANJA KONCESIJE
6. člen
(obseg izvajanja koncesije)
(1) Koncesionar mora na prevzemnih
mestih pri uporabnikih storitev javne službe in zbiralnicah redno prevzemati
živalske stranske proizvode.
(2) Koncesionar mora zbirne proge za
prevzem živalskih stranskih proizvodov načrtovati tako, da povežejo prevzemna
mesta, ki obratujejo:
-      
v okviru javne veterinarske službe,
-      
v obratih za proizvodnjo živil živalskega
izvora in
-      
zaradi oddaje živalskih stranskih proizvodov,
ki nastajajo pri mednarodnem potniškem prometu kot odpadki gostinskih dejavnosti
ali kot ostanki živil ali neuporabljenih živil, ki jih morajo potniki predati
ob vstopu na območje EU.
(3) Če eden ali več uporabnikov
storitev javne službe vzpostavi svojo zbiralnico, mora koncesionar zagotoviti,
da je prevzem živalskih stranskih proizvodov iz te zbiralnice zagotovljen v
okviru prevzema živalskih stranskih proizvodov na eni od zbirnih prog iz
prejšnjega odstavka.
7. člen
(proizvodi iz proizvodnje živil za lastno
porabo)
(1) Ne glede na način prevzema
živalskih stranskih proizvodov iz prejšnjega člena mora koncesionar zagotoviti,
da je imetnikom živalskih stranskih proizvodov na posameznih območjih omogočena
oddaja na posebnih prevzemnih mestih (v nadaljnjem besedilu: prevzemna mesta)
tistih živalskih stranskih proizvodov, ki nastajajo pri proizvodnji živil za
lastno porabo.
(2) Predlog območij in posebnih mest
na teh območjih, kjer je imetnikom živalskih stranskih proizvodov iz prejšnjega
odstavka omogočena oddaja živalskih stranskih proizvodov neposredno
koncesionarju, imena upravljavcev teh posebnih mest in oceno letne količine
živalskih stranskih proizvodov, ki jih bodo proizvajalci živil za lastno porabo
oddajali na posameznem posebnem mestu, lahko pošljejo ministrstvu, pristojnemu
za okolje, proizvajalci živil za lastno uporabi ali lokalna skupnost, na
območju katere nastajajo živalski stranski proizvodi zaradi proizvodnje živil
za lastno uporabo.
(3) Na podlagi predloga iz prejšnjega
odstavka koncedent in koncesionar v koncesijski pogodbi določita seznam
posebnih mest, kjer je proizvajalcem živil za lastno porabo omogočena oddaja
živalskih stranskih proizvodov, ki nastajajo pri proizvodnji teh živil, pogoje
prevzema teh živalskih stranskih proizvodov in način obveščanja o možnosti
njihove oddaje koncesionarju.
8. člen
(pogoji izvajanja koncesije)
(1) Koncesionar mora imeti na območju
Republike Slovenije najmanj en predelovalni obrat.
(2) Koncesionar mora zagotoviti, da se
od uporabnikov storitev javne službe prevzeti živalski stranski proizvodi
predelujejo redno in brez zastojev, ki bi povzročili kopičenje živalskih
stranskih proizvodov, z zmogljivostjo predelave, ki ni manjša od 5.000 ton
živalskih stranskih proizvodov letno.
(3) Če se letna količina stranskih
živalskih proizvodov, ki jih uporabniki storitev javne službe oddajo koncesionarju,
poveča, mora koncesionar na zahtevo koncedenta zagotoviti dodatne možnosti
predelave živalskih stranskih proizvodov.
(4) Roki, v katerih se mora zagotoviti
dodatne možnosti predelave živalskih stranskih proizvodov, in drugi pogoji v
zvezi z dodatno predelavo, se določijo v koncesijski pogodbi.
(5) Koncesionar mora zagotavljati
elektronsko vodenje evidenc o prevzetih in predelanih količin živalskih
stranskih proizvodov, o oddanih količinah predelanih živalskih stranskih
proizvodov v sežig in o oddanih količinah živalskih masti in olj v uporabo kot
gorivo.
IV. POGOJI, KI JIH MORA IZPOLNJEVATI KONCESIONAR, IN POSTOPEK
PODELITVE KONCESIJE
9. člen
(izbira koncesionarjev)
(1) Pridobivanje koncesionarjev za
izvajanje storitev javne službe se opravi z mednarodnim javnim razpisom.
(2) O izbiri koncesionarjev odloči
vlada z upravno odločbo.
(3) Javni razpis iz prvega odstavka in
odločba iz drugega odstavka tega člena se objavita v Uradnem listu Republike
Slovenije in v Uradnem listu EU. Pred objavo javnega razpisa v uradnih listih
se napoved objave javnega razpisa objavi vsaj v enem od tiskanih medijev v
Republiki Sloveniji in vsaj v enem od tiskanih medijev v sosednjih državah EU.
10. člen
(pogoji za pridobitev koncesije)
(1) Koncesijo lahko pridobi oseba, ki
izpolnjuje naslednje pogoje:
1.    
je gospodarska družba ali samostojni podjetnik posameznik, registriran
za opravljanje dejavnosti zbiranja in odvoza živalskih stranskih proizvodov po
predpisih o klasifikaciji dejavnosti,
2.    
da proti njemu ni uveden postopek prisilne poravnave, stečaja ali
likvidacijski postopek ali ni prenehal poslovati na podlagi sodne ali druge
odločbe,
3.    
da v zadnjih petih letih pred objavo javnega razpisa in v teku javnega
razpisa ni bil pravnomočno obsojen za kaznivo dejanje, ki je povezano z
njegovim poslovanjem, oziroma mu ni bila izdana sodna ali upravna odločba, s
katero mu je prepovedano opravljati dejavnost, ki je povezana z izvajanjem
koncesije, in je ta postala izvršljiva,
4.    
da ima poravnane vse davke, prispevke in druge obvezne dajatve ali
poslovne obveznosti v skladu s predpisi,
5.    
da je finančno in poslovno sposoben,
6.    
upravlja sredstva in opremo za prevzemanje, zbiranje in prevoz živalskih
stranskih proizvodov in
7.    
upravlja predelovalni obrat, ki izpolnjujejo tehnične pogoje in druge
pogoje iz Uredbe 1774/2002/ES in za katerega je pridobil odobritev obratovanja
v skladu z Uredbo 1774/2002/ES.
(2) V ponudbi za pridobitev koncesije
po tej uredbi je treba podrobno opredeliti izpolnjevanje pogojev iz prejšnjega
odstavka in letno količino živalskih stranskih proizvodov, za katero se
zagotavlja izvajanje storitev javne službe.
11. člen
(merila za izbiro koncesionarjev)
(1) Razpisno dokumentacijo pripravijo
ministrstvo, pristojno za okolje, ministrstvo, pristojno za veterino, in
ministrstvo, pristojno za finance, potrdi pa jo vlada s sklepom.
(2) Za izvedbo javnega razpisa in
napovedi objave javnega razpisa sta pristojni ministrstvo, pristojno za okolje,
in ministrstvo, pristojno za veterino.
(3) Če koncedent pridobi le
nepravilne, nepopolne ali nesprejemljive ponudbe se javni razpis ponovi v roku
največ 6 mesecev.
(4) Pri izbiri koncesionarjev se
upoštevajo naslednja merila:
1.    
višina cene za storitve javne službe, ki jih ponudi kandidat,
preračunane na enoto mase prevzetih živalskih stranskih proizvodov (euro/kg),
ločeno za storitve prevzemanja, zbiranja in prevoza živalskih stranskih
proizvodov in ločeno za storitev njihove predelave v predelovalnem obratu,
2.    
cena oddaje predelanih živalskih stranskih proizvodov v sežig ali
sosežig (euro/kg),
3.    
višina bančne garancije,
4.    
količine, ki jih je sposoben ponudnik prevzeti,
5.    
zmogljivosti prevzema in predelave živalskih stranskih proizvodov,
6.    
način obveščanja javnosti in uporabnikov storitev javne službe,
7.    
okvirno število in kraj prevzemnih mest in
zbiralnic ter okvirni poteki zbirnih prog,
8.    
čas vzpostavitve javne službe.
(5) Natančnejši način uporabe meril za
izbiro koncesionarjev je sestavni del razpisne dokumentacije.
(6) Razlogi, zaradi katerih se ponudba
šteje za nesprejemljivo, so naslednji:
1.    
ponudbena cena za izvajanje storitev prevzemanja,
zbiranja in prevzema živalskih stranskih proizvodov presega referenčno ceno,
2.    
ponudbena cena za predelavo živalskih stranskih
proizvodov presega referenčno ceno,
3.    
čas vzpostavitve javne službe je daljši kot
osemnajst mesecev.
(7) Referenčna cena iz prejšnjega odstavka
se določi v razpisni dokumentaciji za izbiro koncesionarjev na podlagi podatkov
o primerljivih storitvah, ki se izvajajo v drugih državah članicah EU.
(8) Pri pripravi razpisne dokumentacije se
na pobudo združenj uporabnikov storitev javne službe pristojni ministrstvi iz
drugega odstavka tega člena posvetujeta z njihovimi predstavniki o podrobnejših
merilih za izbiro koncesionarjev in o višini referenčne cene iz prejšnjega
odstavka.
12. člen
(komisija za izbiro)
(1) Izbiro koncesionarjev opravi vlada
na osnovi predloga posebne strokovne komisije, ki jo sama imenuje.
(2) Strokovno komisijo sestavljajo
trije člani. Enega člana predlaga minister, pristojen za okolje (v nadaljnjem
besedilu: minister), drugega minister, pristojen za veterino, in tretjega
minister, pristojen za finance. Predsednik komisije je predstavnik ministrstva,
pristojnega za okolje.
(3) Člani komisije ne smejo biti
družinsko ali kapitalsko povezani s ponudniki oziroma zaposlenimi pri
ponudnikih. Če izvejo za navedeno dejstvo naknadno, morajo takoj predlagati
svojo zamenjavo. Noben član strokovne komisije ne sme neposredno komunicirati s
ponudniki, ampak le posredno, preko ministrstva, pristojnega za okolje.
(4) Predsednik strokovne komisije
koordinira delo komisije in pripravi skupno poročilo o ocenjevanju ponudb za
vlado.
(5) Če ne pride do izbire
koncesinarjev po prejšnjem členu, ostane tudi pri ponovljenem javnem razpisu
strokovna komisija v isti sestavi.
13. člen
(koncesijsko obdobje)
(1) Koncesija za izvajanje javne
službe se podeli za dobo petih let.
(2) Doba iz prejšnjega odstavka tega
člena začne teči z dnem, ko začne veljati koncesijska pogodba.
(3) Koncesijsko razmerje se lahko podaljša,
in sicer do podelitve koncesije z javnim razpisom oziroma največ za eno leto.
(4) Koncesijska
pogodba z novim koncesionarjem mora biti sklenjena pred iztekom roka, za
katerega je bila podeljena prejšnja koncesija, začne pa veljati ob izteku tega
roka.
V. KONCESIJSKA POGODBA
14. člen
(koncesijska pogodba)
(1) Koncesijsko pogodbo, katere
vsebino sprejema vlada, podpiše po pooblastilu vlade minister, pristojen za
okolje, v soglasju z ministrom, pristojnim za veterinarstvo.
(2) Koncedent pošlje najpozneje tri
mesece po izbiri koncesionarjev izbranemu koncesionarju v podpis koncesijsko
pogodbo. Koncesionar mora koncesijsko pogodbo podpisati v roku enega meseca od
njenega prejema.
(3) V koncesijski pogodbi se določijo
predvsem način in pogoji:
1.    
prevzemanja živalskih stranskih proizvodov pri uporabnikih storitev
javne službe,
2.    
prevzemanja živalskih stranskih proizvodov, ki nastajajo pri proizvodnji
živil za lastno porabo, na posebnih mestih, določenih v skladu s 7. členom
te uredbe,
3.    
začasnega skladiščenja in obdelave živalskih stranskih proizvodov pred
njihovo predelavo v predelovalnem obratu,
4.    
predelave živalskih stranskih proizvodov v predelovalnem obratu,
5.    
zagotavljanja sežiganja ali sosežiganja predelanih živalskih stranskih
proizvodov,
6.    
zagotavljanja uporabe živalskih masti in olj kot gorivo za lastno rabo,
7.    
evidentiranja prevzetih in predelanih količin živalskih stranskih
proizvodov, oddanih količin predelanih živalskih stranskih proizvodov v sežig
in oddanih količin živalskih masti in olj v uporabo kot gorivo,
8.    
uveljavljanja zahtevkov plačila za opravljene storitve javne službe,
9.    
predaje v uporabo opreme, objektov, naprave ter vozila za izvajanje
javne službe za čas trajanja stavke drugemu izvajalcu javne službe ali
koncedentu ter plačila za tako uporabo,
10.  vodenja
elektronskih evidenc iz petega odstavka 8. člena te uredbe.
(4) Ne glede na določbe 4., 5. in 6.
točke prejšnjega odstavka se lahko v koncesijski pogodbi za živalske stranske
proizvode I. kategorije določijo v skladu z Uredbo 1774/2002/ES drugačni načini
njihove uporabe oziroma predelave in odlaganje na odlagališčih odpadkov, če gre
za živalske stranske proizvode, ki nastajajo pri mednarodnem prometu kot
kuhinjski odpadki.
(5) V koncesijski pogodbi se glede
prevzema živalskih stranskih proizvodov določi okvirno število in kraj
prevzemnih mest in zbiralnic, kjer se prevzemajo stranski živalski proizvodi,
ter okvirni potek zbirnih prog. Če se v času izvajanja koncesije zaradi prenehanja
izvajanja dejavnosti uporabnikov ali zaradi novih uporabnikov ali drugih
razlogov spremeni seznam prevzemnih mest oziroma zbiralnic ali potek zbirnih
prog, mora koncesionar o tej spremembi obvestiti koncedenta. O spremembah kraja
prevzema živalskih stranskih proizvodov in poteka zbirnih prog koncesionar
sproti obvešča tudi uporabnike storitev javne službe. Objavo seznama prevzemnih
mest in zbiralnic ter sprememb tega seznama zagotovi ministrstvo, pristojno za
okolje, na svojih spletnih straneh.
(6) V koncesijski pogodbi se glede
predelave živalskih stranskih proizvodov določijo finančna jamstva, ki jih mora
zagotoviti koncesionar za primere zastojev predelave živalskih stranskih
proizvodov v predelovalnem obratu, zaradi katerih lahko pride do kopičenja
živalskih stranskih proizvodov.
(7) V koncesijski pogodbi se določijo
tudi pogoji in način izvajanja javne službe za primer nastanka višje sile pri
koncesionarju.
VI. PRENEHANJE KONCESIJSKEGA RAZMERJA
15. člen
(odkup koncesije)
Koncedent lahko pred iztekom časa trajanja
koncesije koncesijo odkupi skladno s predpisi, ki urejajo gospodarske javne
službe. Način odkupa, obseg in pogoji se podrobneje uredijo v koncesijski
pogodbi.
16. člen
(odvzem koncesije)
(1) Koncedent lahko koncesijo odvzame,
če:
-      
je v javnem interesu, da se dejavnost preneha
izvajati kot koncesionirana gospodarska javna služba,
-      
je koncesionar v javnem razpisu podal neresnične
podatke,
-      
koncesionar ni upošteval določb zakonov, predpisov,
koncesijske pogodbe ali dovoljenj, izdanih na podlagi zakona,
-      
koncesionar ni vodil ločenih računovodskih evidenc
in drugih evidenc, ki omogočajo finančni in drug nadzor nad poslovanjem
koncesionarja v zvezi z nadzorom nad izvajanjem koncesije, ali ni dal podatkov
iz teh evidenc pristojnim državnim organom,
-      
koncesionar ne izpolnjuje več splošnih ali posebnih
pogojev, ki so bili določeni za pridobitev koncesije,
-      
pride do stečaja ali likvidacije
koncesionarja,
-      
koncesionar ne začne z izvajanjem javne službe
v roku, določenem v koncesijski pogodbi,
-      
če ne sklene koncesijske pogodbe v roku,
določenem v drugem odstavku 14. člena te uredbe.
(2) Pri odvzemu koncesije iz prve alinee
prejšnjega odstavka je koncedent dolžan plačati koncesionarju odškodnino, ki se
določi po predpisih o razlastitvi.
(3) Pogoji in medsebojne pravice ter
obveznosti zaradi odvzema koncesije se podrobneje uredijo s koncesijsko
pogodbo.
VII. FINANČNO JAMSTVO
17. člen
(bančna garancija)
(1) Koncesionar mora najpozneje 30 dni
po sklenitvi koncesijske pogodbe predložiti koncedentu nepogojno, nepreklicno
in na prvi pisni poziv plačljivo bančno garancijo s trajanjem enega leta.
Višino bančne garancije, ki ne sme biti manjša od stroškov izvajanja storitev
predelave živalskih stranskih proizvodov v količini, ki je enaka eni desetini
letne količine prevzetih živalskih stranskih proizvodov na območju koncesije,
določita koncedent in koncesionar v koncesijski pogodbi.
(2) Najpozneje 15 dni pred potekom bančne
garancije mora koncesionar predložiti koncedentu novo bančno garancijo. Če tega
ne stori, sme koncedent unovčiti bančno garancijo. Bančno garancijo sme
koncedent unovčiti tudi v primeru, če koncesionar brez utemeljenih razlogov ne
izpolnjuje pogodbenih obveznosti glede kakovosti in količine ali če preneha
izvajati dejavnost.
VIII. IZVAJANJE KONCESIJE
18. člen
(opravljanje storitev javne službe)
(1) Izvajanje javne službe mora
potekati tako, da se zagotavlja za uporabnike stalna in pravočasna storitev.
(2) Koncesionar mora izvajati javno
službo v celotnem obdobju izvajanja koncesije s svojimi kadrovskimi, finančnimi
in tehničnimi zmogljivostmi redno in nemoteno.
(3) Opravljanje storitev javne službe
mora potekati tako, da so zagotovljeni za okolje in zdravje ljudi ter živali
varni prevzem, prevoz in predelava živalskih stranskih proizvodov in se
zagotavlja odstranjevanje predelanih živalskih stranskih proizvodov v skladu s
predpisi, ki urejajo ravnanje z odpadki.
(4) Koncesionar je dolžan izdelati
informacijo o načinu opravljanja javne službe in z njo seznaniti uporabnike
storitev javne službe.
(5) Informacija iz prejšnjega odstavka
vsebuje:
-      
izvleček vsebine te uredbe,
-      
spisek prevzemnih mest in zbiralnic za
posamezno območje, navedbo zbirnih prog, termine prevzema živalskih stranskih
proizvodov po posameznih zbirnih progah, prevzemnih mest in zbiralnicah,
-      
navodila za uporabo, ureditev, velikost in
obliko zabojnikov na prevzemnem mestu in zbiralnici,
-      
cenik in način obračuna za storitve javne
službe ter
-      
opozorila za kršitelje.
(6) Koncesionar mora pred seznanitvijo
uporabnikov storitev javne službe z informacijo iz četrtega odstavka tega člena
pridobiti soglasje koncedenta. Po pridobitvi soglasja se cenik in način
obračuna storitve javne službe objavi v Uradnem listu Republike Slovenije.
19. člen
(opravljanje storitev v primeru stavke)
(1) Koncesionar mora zagotoviti
izvajanje javne službe v polnem obsegu tudi v primeru stavke pri njem
zaposlenih delavcev.
(2) Če koncesionar po preteku sedem
dni od začetka stavke ne more zagotoviti izvajanja javne službe, koncedent
odloči, da:
-      
za njegove uporabnike storitev javne službe
opravlja storitve javne službe drug izvajalec javne službe ali
-      
mora predati koncedentu za čas trajanja stavke
na razpolago opremo, objekte, naprave ter vozila za izvajanje javne službe
proti plačilu za njihovo uporabo v skladu s koncesijsko pogodbo.
IX. STROŠKI
20. člen
(stroški)
(1) Koncesionar izvaja javno službo v
svojem imenu in za svoj račun. Koncesionar nosi vse stroške v zvezi s
koncesijo, ki je podeljena na podlagi te uredbe.
(2) Stroški koncesionarja iz
prejšnjega odstavka obsegajo predvsem:
-      
stroške prevzemanja, zbiranja in razvrščanja
živalskih stranskih proizvodov,
-      
stroške predelave živalskih stranskih
proizvodov in
-      
stroške oddaje v odstranjevanje predelanih
živalskih stranskih proizvodov.
(3) Koncesionar mora dajati koncedentu
na njegovo zahtevo vse podatke, ki so povezani z nastajanjem stroškov iz
prejšnjega odstavka in so potrebni za primerjalno oceno stroškov storitev javne
službe s stroški drugih podobnih oziroma primerljivih storitev.
X. PRENOS KONCESIJE
21. člen
(podizvajalec)
(1) Koncesionar lahko za opravljanje
nekaterih del javne službe najame drugo osebo (v nadaljnjem besedilu:
podizvajalec), če izpolnjuje vse predpisane pogoje za izvajanje posameznih
storitev javne službe.
(2) Ponudnik mora v postopku izbire
koncesionarja že v svoji ponudbi navesti ime podizvajalca.
(3) Ne glede na določbe prejšnjega
odstavka lahko koncesionar vključi podizvajalca v izvajanje storitev javne
službe tudi po podpisu koncesijske pogodbe, če je to predvideno v koncesijski
pogodbi in v predvidenem obsegu. V nasprotnem primeru je vključitev
podizvajalca v izvajanje storitev javne službe možna samo z dovoljenjem
koncedenta.
22. člen
(opravljanje javne službe drugih
dejavnosti)
(1) Koncesionar lahko opravlja tudi
druge dejavnosti, za katere je registriran, vendar pa njihovo izvajanje ne sme
vplivati na izvajanje javne službe.
(2) Za izvajanje javne službe mora
voditi ločene računovodske evidence in druge evidence, ki omogočajo finančni in
drug nadzor nad poslovanjem koncesionarja v zvezi z nadzorom nad izvajanjem
koncesije.
(3) Ključe za razporejanje splošnih
stroškov koncesionarja na dejavnosti javne službe in druge dejavnosti določi
koncedent praviloma na predlog koncesionarja. Koncedent lahko za primernost
predlaganih ključev pridobi mnenje pooblaščenega revizorja in/ali druge
strokovne institucije.
(4) Ločeni računovodski izkaz za
dejavnost javne službe morajo biti letno revidirani. Revizorja izbere
koncedent. Pri reviziji se ugotavlja tudi namenskost, učinkovitost in
racionalnost uporabe proračunskih sredstev in sredstev, ki jih za storitve
javne službe plačujejo uporabniki.
(5) Koncesionar ne sme opravljati
dejavnosti, ki bi bila v nasprotju z namenom in načinom izvajanja javne službe.
(6) Podrobnejši pogoji za izvajanje
javne službe in način njenega izvajanja se lahko določijo v koncesijski
pogodbi.
XI. PRAVICE IN OBVEZNOSTI UPORABNIKOV STORITEV JAVNE SLUŽBE
23. člen
(obveznosti in pravice)
(1) Uporaba storitev javne službe je
obvezna za vse uporabnike storitev javne službe.
(2) V razmerjih do koncesionarja in
koncedenta imajo uporabniki storitev javne službe naslednje pravice:
-      
pravico do trajnega, rednega in nemotenega
zagotavljanja storitev javne službe,
-      
pravico do enake obravnave glede kakovosti in
dostopnosti storitev.
(3) Uporabnik storitev javne službe
lahko namesto na prevzemnem mestu oddaja živalske stranske proizvode v
zbiralnici, ki jo upravlja sam, drug uporabnik storitev javne službe ali
koncesionar.
24. člen
(izjeme)
Ne glede na določbe prejšnjega člena
uporaba storitev javne službe za uporabnika storitev javne službe ni obvezna,
če uporabnik:
1.    
pridobi dovoljenje Veterinarske uprave Republike Slovenije za izjemno
uporabo ali odstranjevanje živalskih stranskih proizvodov v skladu s 23. in
24. členom Uredbe 1774/2002/ES,
2.    
ima odobritev Veterinarske uprave Republike Slovenije in okoljevarstveno
dovoljenje za obratovanje lastnega obrata za predelavo živalskih stranskih
proizvodov ali obrata oziroma naprave za njihovo uporabo v skladu z Uredbo
1774/2002/ES, razen če gre za trupla živali, ali
3.    
izpolnjuje pogoje za pošiljanje živalskih stranskih proizvodov v
sosednjo državo članico EU v skladu z 8. členom Uredbe 1774/2002/ES,
4.    
kot imetnik poginule ali usmrčene hišne živali preda truplo te živali v
sežig v odobreno sežigalnico v skladu z 12. členom Uredbe 1774/2002/ES, pri
čemer morajo biti izpolnjeni pogoji za prevoz, ravnanje in odstranjevanje iz
navedene uredbe. V primeru ugotavljanja vzroka pogina je potrebno s truplom
hišne živali ravnati v skladu s predpisom, ki določa pogoje za zbiranje,
prevoz, skladiščenje, ravnanje, uporabo in odstranjevanje živalskih trupel kot
vrste živalskih stranskih proizvodov, ki niso namenjeni prehrani ljudi, ter da
imetnik žival odjavi v skladu z zakonom, ki ureja veterinarska merila
skladnosti.
25. člen
(pogoji prevzema živalskih stranskih
proizvodov)
(1) Koncesionar mora prevzeti živalske
stranske proizvode od vsakega uporabnika storitev javne službe, če mu jih ta
odda na svojem prevzemnem mestu ali v zbiralnici, ter od vsakega upravljavca
posebnega mesta iz 7. člena te uredbe, ki mu odda živalske stranske
proizvode, ki nastajajo pri proizvodnji živil za lastno porabo.
(2) Koncesionar in uporabnik storitev
javne službe ali upravljavec posebnega mesta iz 7. člena te uredbe za
oddajo živalskih stranskih proizvodov, ki nastajajo pri proizvodnji živil za
lastno porabo, morata za izvajanje storitev javne
službe skleniti pogodbo, v kateri se določijo predvsem način ugotavljanja
količine in vrste živalskih stranskih proizvodov ter način in termini
prevzemanja živalskih stranskih proizvodov.
(3) Če koncesionar ali druga oseba za
potrebe opravljanja javne službe vzpostavi zbiralnico, morajo vsi upravljavci
mest za oddajo živalskih stranskih proizvodov, ki nastajajo pri proizvodnji
živil za lastno porabo, zagotoviti sami oddajo stranskih živalskih proizvodov v
to zbiralnico, če najkrajša razdalja po javnih cestah od njihovega prevzemnega
mesta oziroma od mesta za oddajo živalskih stranskih proizvodov, ki nastajajo
pri proizvodnji živil za lastno rabo, ni daljša od 20 km.
(4) Koncesionar mora zagotoviti
prevzem živalskih stranskih proizvodov tudi na kraju pogina, usmrtitve ali na
drugem kraju nastanka živalskih stranskih proizvodov, če tako odredi uradni
veterinar.
XII. PLAČILO ZA STORITEV JAVNE SLUŽBE
26. člen
(viri financiranja)
Viri financiranja za pokrivanje stroškov
javne službe so:
1.    
plačila uporabnikov storitev javne službe za opravljene storitve javne
službe in
2.    
sredstva državnega proračuna za prevzem in predelavo živalskih stranskih
proizvodov, ki nastanejo:
- 
v primerih množičnega pogina,
- 
zaradi odrejene usmrtitve živali zaradi pojava
kužnih bolezni,
- 
ob izvajanju carinskega nadzora potnikov na
mejnih prehodih, če gre za živalske stranske proizvode, ki nastajajo v
mednarodnem prometu kot kuhinjski odpadki.
27. člen
(cena storitev javne službe)
(1) Ceno storitev javne službe s
sklepom določi vlada v obliki najvišje cene za izvajanje storitev javne službe,
pri čemer upošteva, da je cena storitev javne službe odvisna samo od mase
prevzetih stranskih živalskih proizvodov.
(2) Najvišjo ceno za izvajanje
storitev javne službe iz prejšnjega odstavka vlada določi na podlagi ponudbene
cene za izvajanje storitev prevzemanje, zbiranja in prevoza živalskih stranskih
proizvodov, cene za njihovo predelavo in cene za odstranjevanje predelanih
živalskih stranskih proizvodov izbranega kandidata iz prijave na javni razpis
za izbiro koncesionarjev ob upoštevanju pogojev iz 11. člena te uredbe.
(3) Pri oblikovanju najvišje cene
izvajanja storitev javne službe se kot odbitna postavka upošteva tržna vrednost
predelanih živalskih stranskih proizvodov kot goriva ali drugih surovin.
(4) Če je bilo na istem ali dodatnem
javnem razpisu izbranih več koncesionarjev se za ceno posamezne storitve javne
službe določi ponudbena cena tistega izbranega kandidata, ki je ponudil
najnižjo ceno za izvajanje:
-      
prevzemanja zbiranja in prevoza živalskih
stranskih proizvodov v predelavo,
-      
začasnega skladiščenja, priprave za predelavo
in predelave živalskih stranskih proizvodov in
-      
odstranjevanja predelanih živalskih stranskih
proizvodov.
(5) Koncesionar mora dajati koncedentu
na njegovo zahtevo vse podatke, ki so potrebni za določitev cene storitve javne
službe.
28. člen
(cena živalskih stranskih proizvodov
zaradi proizvodnje živil za lastno rabo)
(1) Vlada s sklepom določi ceno
storitev javne službe za prevzem živalskih stranskih proizvodov, ki nastajajo
zaradi proizvodnje živil za lastno rabo.
(2) Cena storitev iz prejšnjega
odstavka je lahko subvencionirana največ v višini 40 odstotkov dejanskih
stroškov.
XIII. NADZOR
29. člen
(inšpekcijski nadzor)
(1) Nadzor nad izvajanjem te uredbe
opravljajo inšpektorji, pristojni za varstvo okolja.
(2) Ne glede na prejšnji odstavek
opravljajo nadzor nad izvajanjem 24. člena ter prvega, tretjega in
četrtega odstavka 25. člena te uredbe uradni veterinarji.
XIV. KAZENSKE DOLOČBE
30. člen
(prekrški)
(1) Z globo od 4.000 eurov do 40.000
eurov se za prekršek kaznuje uporabnik storitev javne službe, ki je pravna
oseba ali samostojni podjetnik posameznik, če ne izpolnjuje svojih obveznosti v
skladu s 23. členom te uredbe ali ravna v nasprotju z določbami
25. člena te uredbe.
(2) Z globo od 400 eurov do 1.200
eurov se za prekršek kaznuje uporabnik storitev javne službe, ki je fizična
oseba, če ravna v nasprotju z določbami:
-      
prvega odstavka 23. člena in
-      
drugega in tretjega odstavka 25. člena te
uredbe.
(3) Z globo od 4.000 eurov do 40.000
eurov se za prekršek kaznuje koncesionar, če ravna v nasprotju z določbami:
-      
6. člena,
-      
7. člena,
-      
8. člena,
-      
17. člena,
-      
četrtega odstavka 18. člena,
-      
prvega odstavka 19. člena in
-      
25. člena te uredbe.
(4) Z globo od 1.200 eurov do 4.000
eurov se za prekršek iz prvega in tretjega odstavka tega člena kaznuje tudi
odgovorna oseba uporabnika storitev javne službe oziroma koncesionarja.

Uredba o načinu, predmetu in pogojih izvajanja
gospodarske javne službe ravnanja s stranskimi živalskimi proizvodi kategorije
1 in 2 (Uradni list RS, št. 134/06)
vsebuje naslednji prehodni in končni določbi:
»XV. PREHODNI IN KONČNI DOLOČBI
31. člen
(izvajanje
storitev do izbora koncesionarjev)
(1) Do izbire koncesionarjev po tej
uredbi opravlja storitve javne službe koncesionar, ki je pridobil koncesijo za
opravljanje storitev javne službe v skladu z Uredbo o načinu, predmetu in
pogojih opravljanja gospodarske javne službe ravnanja s klavničnimi odpadki in
kužnim materialom živalskega porekla (Uradni list RS, št. 13/98, 31/00,
84/01, 41/04 – ZVO-1 in 45/04), predelava živalskih stranskih proizvodov pa se
opravlja v predelovalnem obratu, ki jo upravlja ta koncesionar.
(2) Oseba iz prejšnjega odstavka, ki
opravlja storitve javne službe do izbire koncesionarjev po tej uredbi, mora
najpozneje šest mesecev po uveljavitvi te uredbe prilagoditi opravljanje
storitev javne službe določbam te uredbe in za opravljanje storitev javne
službe podpisati s koncedentom pogodbo, ki smiselno upošteva vsebino
koncesijske pogodbe, določeno s to uredbo.
(3) Do določitve cene za izvajanje
storitev javne službe iz prvega odstavka 28. člena te uredbe, se za cene
storitev javne službe uporabljajo cene za opravljanje storitev ravnanja ter
toplotne obdelave klavničnih odpadkov in kužnih materialov živalskega porekla,
določene v skladu s predpisoma iz 33. člena te uredbe.
(4) Komisijo iz 12. člena te
uredbe imenuje vlada najkasneje dvanajst mesecev po uveljavitvi te uredbe.
Postopki za izbor koncesionarja na podlagi javnega razpisa se pričnejo takoj po
imenovanju komisije in morajo biti zaključeni v roku desetih mesecev po
imenovanju komisije.
(5) Določba četrtega odstavka
22. člena te uredbe se za koncesionarja iz prvega odstavka tega člena
uporablja že za poslovno leto 2006. Revizorja za pregled ločenih računovodskih
izkazov koncesionarja imenuje vlada na predlog ministrstva za finance v roku 30
dni po uveljavitvi te uredbe.
(6) Tarifo iz 27. člena te uredbe
izda vlada v roku 30 dni od uveljavitve uredbe.
32. člen
(prehodne
določbe za prekrške)
Do uvedbe eura kot valute Republike
Slovenije se:
-      
v prvem odstavku 30. člena te uredbe
namesto zneska »4.000 eurov« uporablja znesek »1.000.000 tolarjev« in namesto
zneska »40.000 eurov« znesek »10.000.000 tolarjev«,
-      
v drugem odstavku 30. člena te uredbe
namesto zneska »400 eurov« znesek »100.000 tolarjev« in namesto zneska »1.200
eurov« znesek »300.000 tolarjev«,
-      
v tretjem odstavku 30. člena te uredbe
namesto zneska »1.200 eurov« uporablja znesek »300.000 tolarjev« in namesto
zneska »4.000 eurov« znesek »1.000.000 tolarjev«.
33. člen
(prenehanje
veljavnosti)
Z dnem uveljavitve te uredbe preneha
veljati Uredba o načinu, predmetu in pogojih opravljanja gospodarske javne
službe ravnanja s klavničnimi odpadki in kužnim materialom živalskega porekla
(Uradni list RS, št. 13/98, 31/00, 84/01, 41/04 – ZVO-1 in 45/04) in
Uredba o načinu, predmetu in pogojih opravljanja gospodarske javne službe
toplotne obdelave klavničnih odpadkov in kužnega materiala živalskega porekla
(Uradni list RS, št. 11/01, 58/01, 84/02, 41/04 – ZVO-1 in 45/04).
34. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
načinu, predmetu in pogojih izvajanja gospodarske javne službe ravnanja s
stranskimi živalskimi proizvodi kategorije 1 in 2 (Uradni list RS, št. 1/10) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o načinu, predmetu
in pogojih izvajanja gospodarske javne službe ravnanja s stranskimi živalskimi
proizvodi kategorije 1 in 2 (Uradni list RS, št. 22/16)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.