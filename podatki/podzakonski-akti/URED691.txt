I. SPLOŠNE DOLOČBE
1. člen
Ta uredba določa skupne osnove in kriterije
za: 
-       
pridobivanje službenih avtomobilov, ki so v uporabi in upravljanju v
ministrstvih, organih v sestavi ministrstev, službah Vlade Republike Slovenije in
v upravnih enotah (v nadaljnjem besedilu: upravni organi); 
-       
pristojnosti upravnih organov na tem področju; 
-       
pogoje uporabe službenih avtomobilov in 
-       
upravičence do uporabe službenih avtomobilov (v nadaljnjem besedilu:
upravičenec) ter njihove pravice in obveznosti.
2. člen
Službeni avtomobil po tej uredbi je
avtomobil, ki je v lasti Republike Slovenije, ali katerega zakupnik ali
leasingojemalec je Republika Slovenija, in je v uporabi in upravljanju pri
upravnem organu. Službeni avtomobil je osebni avtomobil, tovorni avtomobil in
avtomobil druge vrste, razen avtomobila, ki je v skladu s predpisi o
oborožitvi, vojaški opremi, specialni operativni tehniki in naročilih zaupne
narave opredeljen kot oborožitev ali vojaška oprema ali specialna operativna
tehnika in avtomobila, ki se v skladu s predpisi o varstvu pred naravnimi in
drugimi nesrečami uporablja za zaščito, reševanje in pomoč.
3. člen
Službeni avtomobil se uporablja za službene
namene. Pod pogoji in na način, ki ga določa ta uredba, se službeni avtomobili
lahko uporabljajo tudi za privatne namene upravičenca.
4. člen
Uporaba službenega avtomobila za službene
namene je uporaba avtomobila, ki je povezana z opravljanjem del in nalog v
okviru službenih obveznosti upravičenca, ki so potrebne za izvajanje nalog in
funkcij upravnih organov, določenih s posebnimi predpisi.
5. člen
Uporaba službenega avtomobila v privatne
namene je uporaba avtomobila, ki ni povezana z opravljanjem del in nalog v
okviru službenih obveznosti. 
Uporaba službenega avtomobila za vožnjo na
delo in z dela se šteje kot uporaba službenega avtomobila v privatne namene.
II. PRIDOBIVANJE SLUŽBENIH AVTOMOBILOV
6. člen
Službeni avtomobil pridobi upravni organ v
upravljanje z nakupom, zakupom, leasingom, neodplačno pridobitvijo in prenosom
pravice upravljanja.
7. člen
Pred izpeljavo postopkov pridobivanja službenega
avtomobila določi upravni organ vrsto avtomobila, izhajajoč iz namena uporabe.
Pri tem upošteva tiste elemente, ki omogočajo najbolj gospodarno pridobivanje
in uporabo avtomobila, zlasti pa:
-       
prostornino motorja,
-       
predvideno ceno avtomobila,
-       
tip motorja (bencinski ali dizelski),
-       
varčnost avtomobila,
-       
tehnične pogoje varnosti avtomobila,
-       
garancijo in
-       
potrebe varovanja upravičencev.
8. člen
Pridobivanje službenega avtomobila v breme
proračunskih sredstev je mogoče samo na podlagi načrta nabav in gradenj,
sprejetega v skladu z zakonom, ki ureja upravljanje premoženja države.
9. člen
Upravni organ lahko vzame v zakup avtomobil
samo v primeru, da je zakup avtomobila uvrščen v načrt nabav in gradenj,
sprejet v skladu z zakonom, ki ureja upravljanje s premoženjem države.
10. člen
(črtan)
11. člen
Avtomobile, ki so v skladu s carinskimi
predpisi dokončno odvzeti, vlada s sklepom dodeli v upravljanje upravnemu
organu. Pri tem upošteva potrebe upravnih organov, ki so določene v načrtu
nabav.
12. člen
Upravni organ lahko na podlagi pisne
zahteve drugega upravnega organa dovoli, da službeni avtomobil, ki ga ima v
upravljanju, praviloma do 30 dni uporablja drug upravni organ. Ob prevzemu se
sestavi zapisnik, v katerem se določijo tudi stroški, ki jih za čas uporabe
službenega avtomobila nosi drug upravni organ.
Če se upravljavec in uporabnik avtomobila
dogovorita za uporabo, daljšo od 30 dni, o tem pred prevzemom službenega
avtomobila skleneta posebno pogodbo. Drug upravni organ v tem primeru nosi vse
stroške, ki jih organa določita v pogodbi.
Upravni organ lahko zaprosi drug upravni
organ, da mu dodeli v uporabo avtomobil s šoferjem ali brez njega za izvedbo
enkratnega prevoza v primeru, ko gre za opravljanje nujnih del in nalog v
okviru službenih obveznosti, pa sam avtomobila za ta namen nima, drug upravni
organ pa trenutno avtomobila ne potrebuje. Za uporabo avtomobila upravni organ,
ki je avtomobil dodelil v uporabo, zaračuna stroške.
12.a člen
Avtomobili v upravljanju Generalnega
sekretariata Vlade Republike Slovenije se uporabljajo za izvedbo protokolarnih
prevozov v skladu s sklepom, ki določa protokolarna pravila, službene namene
upravljavca, v primeru prostih kapacitet pa tudi za namene, določene v 12. členu
te uredbe.
III. PRISTOJNOSTI ORGANA DRŽAVNE UPRAVE
13. člen
Predstojnik upravnega organa določi enega
ali več odgovornih delavcev (v nadaljnjem besedilu: odgovorni delavec), ki
skrbijo za službene avtomobile iz voznega parka upravnega organa. Odgovorni
delavec je zadolžen za: 
-       
vodenje evidence službenih avtomobilov; 
-       
redno in pravočasno opravljanje rednih, izrednih tehničnih in servisnih
pregledov službenih avtomobilov in vodenje evidence rednih in izrednih
tehničnih pregledov; 
-       
pravočasno registracijo službenih avtomobilov; 
-       
pridobitev in podaljšanje prometnih dovoljenj; 
-       
usklajeno uporabo službenega avtomobila; 
-       
izdelavo mesečnega poročila o porabi goriva za službene avtomobile na
podlagi potrdil o oskrbi službenih avtomobilov z gorivom; 
-       
obvestilo pristojne zavarovalnice, odreditev cenitve škode in pripravo
zapisnika, ko ga upravičenec o nastalem škodnem dogodku obvesti in 
-       
urejanje vprašanj, povezanih z zavarovanji službenih avtomobilov. 
Kolikor velikost voznega parka s katerim
upravlja upravni organ to zahteva, se lahko za opravljanje nalog iz prejšnjega
odstavka organizirajo posebne organizacijske enote znotraj upravnega organa.
14. člen
Evidenco službenih avtomobilov iz voznega
parka upravnega organa vodi odgovorni delavec na obrazcu »Evidenca službenih
avtomobilov«, ki je v prilogi številka 1 in je sestavni del te uredbe.
15. člen
Evidenco rednih in izrednih tehničnih
pregledov službenih avtomobilov vpisujejo pooblaščeni izvajalci tehničnih
pregledov v poseben obrazec, ki se vodi v treh izvodih v posebni knjigi
tehničnih pregledov, ki mora biti vedno v službenem avtomobilu. Original
obrazca ostane v knjigi, prvo kopijo arhivira izvajalec pregleda, drugo kopijo
pa arhivira odgovorni delavec.
16. člen
Pravice in dolžnosti upravljanja službenega
avtomobila izvajajo upravljavci v skladu s 56. členom uredbe o pridobivanju,
razpolaganju in upravljanju s stvarnim premoženjem države in občin (Uradni list
RS, št. 12/03). (črtan)
Odstotek odbitne franšize za čas kasko
zavarovanja avtomobila se za vse upravne organe določi v višini 1% cene novega
avtomobila.
17. člen
Upravni organ mora za plačilo stroškov
goriva za uporabo službenega avtomobila zagotoviti upravičencu plačilno
kartico.
IV. POGOJI ZA UPORABO SLUŽBENEGA AVTOMOBILA
18. člen
Službeni avtomobil lahko uporablja samo
upravičenec, ki ima izdan veljavni potni nalog na ime upravičenca na način kot
ga določa ta uredba. 
Potni nalog za uporabo službenega
avtomobila izda predstojnik upravnega organa v katerem je delavec ali
funkcionar v delovnem razmerju ali oseba, ki jo predstojnik za to pisno
pooblasti.
19. člen
Službeni avtomobil lahko vozi samo
upravičenec, ki ima veljavno vozniško dovoljenje za vožnjo vozil ustrezne
kategorije.
V. UPRAVIČENEC DO UPORABE SLUŽBENEGA AVTOMOBILA IN NJEGOVE
PRAVICE IN OBVEZNOSTI
20. člen
Upravičenec je dolžan z avtomobilom ravnati
s skrbnostjo dobrega gospodarja in ga uporabljati skladno z tehničnimi
normativi proizvajalca, cestno-prometnimi predpisi in to uredbo. 
Upravičenec je zlasti dolžan skrbeti, da: 
-       
ima za potovanje veljaven potni nalog; 
-       
opozori odgovornega delavca, da opravi ustrezni pregled službenega
avtomobila; 
-       
v primeru okvare ali prometne nesreče s službenim avtomobilom o tem
obvesti odgovornega delavca in 
-       
ob morebitnem škodnem dogodku izpolni ustrezni obrazec o nezgodi
(evropsko poročilo o prometni nezgodi) in najkasneje v treh dneh od nastanka
škodnega dogodka o tem obvesti odgovornega delavca. 
Upravni organ mora zahtevati od upravičenca
povrnitev škode, ki jo je ta naklepno ali iz hude malomarnosti zaradi
nespoštovanja določb te uredbe, povzročil državi pri uporabi službenega
avtomobila. Odškodninsko odgovornost upravičenca se ugotavlja po splošnih
predpisih o povrnitvi škode in odgovornosti delavcev v delovnopravnih
razmerjih.
21. člen
Upravičenec te pravice ne more prenesti na
drugo osebo, razen v izjemnih primerih, če gre za uporabo službenega avtomobila
v službene namene in ob prisotnosti upravičenca (npr. bolezen ali slabo počutje
upravičenca).
1. Uporaba službenih avtomobilov v službene
namene
22. člen
Upravičenec do uporabe službenih
avtomobilov v službene namene je lahko delavec in funkcionar, ki je v delovnem
razmerju pri upravnem organu, ki upravlja s službenim avtomobilom, in ki
uporablja avtomobil zaradi opravljanja del in nalog v okviru službenih
obveznosti. 
Upravičenec iz prejšnjega odstavka je tudi
vojaški obveznik, pripadnik sil zaščite in reševanje ali član rezervnega
sestava Policije, ki je določen, da uporablja avtomobil v okviru opravljanja
del in nalog pri izpolnjevanju svojih obveznosti do države.
23. člen
Upravičenec pridobi pravico do uporabe
službenih avtomobilov v službene namene z izdajo potnega naloga na ime
uporabnika, v katerem sta opredeljena čas in relacija oziroma območje uporabe
službenega avtomobila. Potni nalog se lahko izda uporabniku tudi za daljše
časovno obdobje (npr. mesec dni).
24. člen
Upravičenec mora sporočiti odgovornemu
delavcu datum in predviden čas uporabe avtomobila v službeni namen vsaj en dan
pred uporabo službenega vozila, v izjemnih primerih pa neposredno pred odhodom
na službeno pot.
25. člen
Upravičenec mora službeni avtomobil vrniti
takoj po izvršeni delovni nalogi.
26. člen
Upravičenec mora evidentirati vožnjo v
službene namene na obrazcu »Evidenca opravljenih voženj«, ki je v prilogi
številka 2 in je sestavni del te uredbe.
27. člen
Upravičenec mora ob vrnitvi službenega
avtomobila oddati odgovornemu delavcu potrdilo o: 
-       
oskrbi avtomobila z gorivom, če je oskrbel službeni avtomobil z gorivom
in 
-       
plačilu cestnine, če jo je poravnal. 
Upravičencu se lahko povrnejo stroški
uporabe službenega avtomobila samo ob predložitvi ustreznih listin.
2. Pravica do stalne osebne uporabe
službenega avtomobila
28. člen
Upravičenec do uporabe službenih
avtomobilov v službene in privatne namene (pravica do stalne osebne uporabe službenega
avtomobila) je oseba, ki je v delovnem razmerju pri upravnem organu, ki
upravlja s službenim avtomobilom, in je funkcionar v skladu s predpisi, ki
urejajo funkcionarje v državnih organih (v nadaljnjem besedilu: funkcionar).
Funkcionarji, ki imajo pravico do stalne
osebne uporabe službenega avtomobila, so:
-       
predsednik vlade, ki ima pravico do avtomobila s prostornino motorja nad
2500 ccm;
-       
ministri in generalni sekretar vlade, ki imajo pravico do avtomobila s
prostornino motorja do 2500 ccm.
Pravico do stalne osebne uporabe službenega
avtomobila s prostornino motorja do 2000 ccm lahko pridobijo tudi državni
sekretarji.
Uradniki, ki lahko pridobijo pravico do
stalne osebne uporabe službenega avtomobila s prostornino motorja do 2000 ccm,
so:
-       
(črtana),
-       
predstojniki vladnih služb, 
-       
namestniki generalnega sekretarja vlade,
-       
generalni direktorji v ministrstvih,
-       
generalni sekretarji v ministrstvih,
-       
predstojniki organov v sestavi ministrstev,
-       
vojaški atašeji.
Ne glede na določbe drugega, tretjega,
četrtega in sedmega odstavka tega člena omejitve prostornine motorja ne veljajo
za vozila, ki so starejša od petih let in so že v upravljanju in za katera
tričlanska komisija, ki jo imenuje predstojnik, poda oceno, da jih je gospodarno
obdržati v državni lasti.
Uporaba službenega avtomobila za
funkcionarja iz drugega odstavka, ki ga varuje Policija po drugi ali tretji
stopnji varovanja v skladu z uredbo, ki ureja varovanje določenih oseb, se ne šteje
kot boniteta.
Pravico do stalne osebne uporabe službenega
vozila s prostornino motorja do 1600 ccm lahko pridobijo tudi:
-       
pripadniki Policije in uradne osebe Slovenske obveščevalno-varnostne
agencije,
-       
vojaške osebe v Slovenski vojski na položaju poveljnikov brigad, njim
enakih ali višjih položajih,
-       
uradniki Ministrstva za obrambo v nazivu II. stopnje in višje, če
opravljajo operativne vodstvene naloge varnosti, obrambe,
obveščevalno-varnostne dejavnosti ter zaščite in reševanja, ter
-       
uradniki Ministrstva za notranje zadeve v nazivu II. stopnje in višje,
če opravljajo operativne vodstvene naloge na področju varnosti.
Ne glede na določbe tretjega, četrtega in
sedmega odstavka tega člena za hibridna vozila velja omejitev prostornine
motorja do 2500 ccm, za električna pa do 195 kW.
29. člen
(črtan)
30. člen
Funkcionar iz drugega odstavka 28. člena
pridobi pravico do stalne osebne uporabe službenega avtomobila z dnem
imenovanja. 
Funkcionar iz tretjega ali uradnik iz četrtega
odstavka 28. člena lahko pridobi pravico do stalne osebne uporabe službenega
avtomobila s sklepom, ki ga izda:
-       
predsednik vlade za državnega sekretarja, ki mu pomaga pri opravljanju
njegove funkcije v okviru danih pooblastil, vodjo Kabineta predsednika vlade in
za predstojnika vladne službe, glede katere generalni sekretar vlade nima
enakih pooblastil, kot jih ima minister do organov v sestavi ministrstva;
-       
minister za funkcionarja ministrstva, ki ga vodi, generalnega
direktorja, generalnega sekretarja in predstojnika organa v sestavi
ministrstva;
-       
generalni sekretar vlade za predstojnika vladne službe, do katere ima
enaka pooblastila, kot jih ima minister do organov v sestavi ministrstva, in
namestnika generalnega sekretarja vlade.
Upravičenec iz drugega, tretjega in
četrtega odstavka 28. člena te uredbe lahko dovoli uporabo službenega
avtomobila ob njegovi prisotnosti ožjemu družinskemu članu ali izjemoma tretji
osebi, za kar upravičenec prevzema odškodninsko odgovornost.
V sklepu se določi datum pridobitve pravice
do stalne osebne uporabe službenega avtomobila. Priloga sklepa je primopredajni
zapisnik s podrobno specifikacijo, ki ga podpišeta funkcionar in odgovorni
delavec.
Pri izdaji sklepa se upošteva zlasti
naslednje elemente:
-       
zagotovitev stalne dosegljivosti,
-       
pogosto opravljanje nalog izven sedeža oziroma izven kraja sedeža,
pogosto opravljanje nalog izven rednega delovnega časa,
-       
ekonomična uporaba službenih vozil in
-       
druge posebne zahteve, vezane na izvajanje konkretnih delovnih nalog ali
na funkcijo oziroma uradniški položaj.
Osebe iz sedmega odstavka 28. člena pridobijo pravico do stalne osebne uporabe službenega
avtomobila s sklepom ministra za notranje zadeve, ministra za obrambo oziroma
direktorja Slovenske obveščevalno-varnostne agencije.
31. člen
Funkcionar ali uradnik uporablja službeni
avtomobil v službene namene samo na podlagi veljavnega potnega naloga, izdanega
na ime funkcionarja za čas opravljanja funkcije ali položaja.
32. člen
Funkcionar iz drugega in tretjega odstavka
28. člena te uredbe lahko uporablja službeni avtomobil s šoferjem, če je to
delovno mesto sistemizirano in zasedeno. Izjemoma, kadar je to gospodarno in
nujno za opravljanje nalog, lahko tudi uradnik iz druge do šeste alineje
četrtega odstavka 28. člena te uredbe uporablja službeni avtomobil s šoferjem,
če je to delovno mesto v organu sistemizirano in zasedeno. Zaradi zagotovitve
gospodarnega razpolaganja s proračunskimi sredstvi lahko:
-       
šofer, ki je v delovnem razmerju v enem upravnem organu, opravlja
prevoze funkcionarjev, ki so v delovnem razmerju v drugem državnem organu, ali 
-       
upravni organ zagotovi opravljanje prevozov s sklenitvijo pogodbe o delu
s šoferjem.
33. člen
Upravni organ lahko funkcionarju ali
uradniku zagotovi mesečno vozovnico za plačilo cestnine v smeri vožnje na delo
in iz dela. 
Funkcionarju ali uradniku se povrnejo
stroški cestnine za uporabo avtomobila zaradi opravljanja del in nalog v okviru
službenih obveznosti samo ob predložitvi potrdila o njenem plačilu.
34. člen
Funkcionar ali uradnik oziroma šofer mora
do 5. dne v mesecu za pretekli mesec oddati odgovornemu delavcu potrdila o
oskrbi avtomobila z gorivom.
35. člen
Funkcionarju ali uradniku se z dnem
pridobitve pravice do stalne osebne uporabe službenega avtomobila ne
izplačujejo povračila stroškov za prevoz na delo in z dela ali za uporabo
lastnega avtomobila v službeni namen. 
Znesek bonitete, ki se všteva v osnovo za
davek od osebnih prejemkov in v osnovo za prispevke za socialno varnost,
ugotavlja računovodska služba upravnega organa.
36. člen
Funkcionar ali uradnik izgubi pravico do
uporabe službenega avtomobila z dnem prenehanja opravljanja funkcije ali
položaja in mora službeni avtomobil vrniti takoj oziroma najkasnje tri dni po
prenehanju opravljanja funkcije ali položaja. Ob vrnitvi avtomobila se sestavi
primopredajni zapisnik s podrobno specifikacijo, ki ga podpišeta funkcionar ali
uradnik in odgovorni delavec.

Priloga
1: Obrazec »Evidenca službenih avtomobilov«
Priloga
2: Obrazec »Evidenca opravljenih voženj«

Uredba o uporabi službenih avtomobilov v
organih državne uprave (Uradni list RS, št. 60/99) vsebuje naslednji prehodni in
končni določbi:
»VI. PREHODNI IN KONČNI DOLOČBI
37. člen
Upravičenec, ki ima na dan uveljavitve te
uredbe pravico do uporabe službenega avtomobila za osebno uporabo ali pa ima
službeni avtomobil, ki je večje prostornine kot mu pripada po tej uredbi, lahko
obdrži pravico do uporabe tega avtomobila. Pri dodeljevanju novega avtomobila
je potrebno ravnati skladno s to uredbo.
38. člen
Z uveljavitvijo te uredbe prenehajo veljati
sklepi Vlade Republike Slovenije o zagotavljanju in uporabi avtomobilov za
potrebe funkcionarjev vlade in ministrstev št. 220-08/93-1/10-8, z dne 10. 11.
1994 in št. 220-08/93-1/14-8, z dne 30. 5. 1996 ter interni akti upravnih
organov, ki urejajo dodeljevanje in uporabo službenih avtomobilov skladno s
citiranimi sklepi vlade.
39. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah uredbe o
uporabi službenih avtomobilov v organih državne uprave (Uradni list RS, št. 1/04) vsebuje naslednjo prehodno in
končno določbo:
»PREHODNA IN KONČNA DOLOČBA
15. člen
Upravičenec, ki ima na dan uveljavitve te
uredbe pravico do stalne osebne uporabe službenega avtomobila in ima službeni
avtomobil s prostornino motorja, ki ni v skladu z 11. členom te uredbe, obdrži
pravico do uporabe pod pogoji iz uredbe, dokler ima upravni organ v upravljanju
ta službeni avtomobil.
Upravičenec, ki ima na dan uveljavitve te
uredbe pravico do stalne osebne uporabe službenega avtomobila in je v skladu z
11. členom te uredbe ne more imeti, mora službeni avtomobil vrniti v roku 60
dni od dneva začetka veljavnosti te uredbe.
16. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
uporabi službenih avtomobilov v organih državne uprave (Uradni list RS, št. 62/06) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
uporabi službenih avtomobilov v organih državne uprave (Uradni list RS, št. 116/21) vsebuje naslednjo končno določbo:
»KONČNA DOLOČBA
5. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o uporabi
službenih avtomobilov v organih državne uprave (Uradni list RS, št. 69/23)
vsebuje naslednjo končno določbo:
»KONČNA DOLOČBA
4. člen
Ta uredba začne veljati petnajsti dan po
objavi v Uradnem listu Republike Slovenije.«.