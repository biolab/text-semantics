1. člen
(vsebina)
S tem navodilom se podrobneje predpisujejo
razlogi za zavrnitev vstopa v Republiko Slovenijo (v nadaljnjem besedilu:
vstop) tujcu, ki ni državljan države članice Evropske unije ali države članice
Evropskega gospodarskega prostora oziroma njun družinski član ali družinski
član slovenskega državljana (v nadaljnjem besedilu: državljan tretje države),
zaradi nevarnosti za javni red, notranjo varnost Republike Slovenije ali javno
zdravje in kdaj se šteje, da državljan tretje države nima veljavne potne
listine.
2. člen
(razlogi javnega reda ali notranje
varnosti Republike Slovenije)
Iz razloga javnega reda ali notranje
varnosti Republike Slovenije se državljanu tretje države zavrne vstop, če
obstaja razlog za sum, da bo njegovo bivanje v Republiki Sloveniji povezano
zlasti z:
-      
izvajanjem terorističnih ali drugih nasilnih
dejanj,
-      
izvajanjem nezakonitih obveščevalnih
dejavnosti,
-      
izvrševanjem kaznivih dejanj ali
-      
ogrožanjem javnega reda.
3. člen
(izvajanje terorističnih ali drugih
nasilnih dejanj v Republiki Sloveniji)
Razlog za sum, da bo bivanje državljana
tretje države povezano z izvajanjem terorističnih ali drugih nasilnih dejanj v
Republiki Sloveniji, obstaja zlasti, če:
-      
je državljan tretje države, kjer so
teroristične aktivnosti ali nasilna dejanja bolj pogosta in namen njegovega
prihoda v državo ni zanesljivo utemeljen,
-      
obstajajo podatki, ki kažejo na verjetnost, da
je državljan tretje države pripadnik teroristične organizacije, teroristične
skupine ali organizirane nasilniške skupine ali
-      
obstajajo podatki, da bi lahko državljan tretje
države med bivanjem v Republiki Sloveniji izvajal teroristična ali druga
nasilna dejanja.
4. člen
(izvajanje nezakonitih obveščevalnih
dejavnosti v Republiki Sloveniji)
Razlog za sum, da bo bivanje državljana
tretje države v Republiki Sloveniji povezano z izvajanjem nezakonitih obveščevalnih
dejavnosti v Republiki Sloveniji, obstaja zlasti kadar iz podatkov
obveščevalno-varnostnih služb v Republiki Sloveniji izhaja, da bi vstop
državljana tretje države pomenil nevarnost za nacionalno varnost.
5. člen
(izvrševanje kaznivih dejanj v Republiki
Sloveniji)
Razlog za sum, da bo bivanje državljana
tretje države v Republiki Sloveniji povezano z izvrševanjem kaznivih dejanj,
obstaja zlasti, če:
-      
je bil državljan tretje države v Republiki
Sloveniji pravnomočno obsojen za kaznivo dejanje, za katero je v zakonu
predpisana zaporna kazen najmanj enega leta,
-      
je bil državljan tretje države v Republiki
Sloveniji v zadnjih dveh letih ovaden za kaznivo dejanje, za katero se storilec
preganja po uradni dolžnosti,
-      
ima državljan tretje države pri sebi predmete
za izvrševanje kaznivih dejanj ali
-      
obstajajo podatki ali če iz okoliščin izhaja,
da bi lahko državljan tretje države v Republiki Sloveniji izvršil kaznivo
dejanje.
6. člen
(ogrožanje javnega reda v Republiki
Sloveniji)
Razlog za sum, da bo državljan tretje
države ogrožal javni red Republike Slovenije, obstaja zlasti, če:
-      
obstajajo podatki ali če iz okoliščin izhaja,
da bi lahko državljan tretje države med bivanjem v Republiki Sloveniji ogrožal
javni red,
-      
državljan tretje države vstopa z namenom
udeležbe na javnem zbiranju in je pričakovati, da bo kršil javni red ali ima
pri sebi predmete, ki jih na javno zbiranje ni dovoljeno prinašati,
-      
je bila državljanu tretje države v zadnjih dveh
letih v Republiki Sloveniji najmanj dvakrat izrečena sankcija za prekrške po
predpisih zoper javni red, še zlasti za prekrške po predpisih, ki urejajo
državno mejo, tujce in prepovedane droge,
-      
obstajajo podatki ali če iz okoliščin izhaja,
da bo državljan tretje države bivanje v Republiki Sloveniji izkoristil za
nezakonit vstop na območje druge države ali drugi osebi omogočil nezakonit
vstop na območje druge države ali
-      
poskuša vstopiti v Republiko Slovenijo s
prometnim sredstvom, ki ne izpolnjuje pogojev za uporabo v Republiki Sloveniji
ali državljan tretje države ne izpolnjuje pogojev za upravljanje s tem
prometnim sredstvom.
7. člen
(nevarnost za javno zdravje v Republiki
Sloveniji)
Iz razloga nevarnosti za javno zdravje v
Republiki Sloveniji se državljanu tretje države zavrne vstop, če prihaja z
območij, kjer razsajajo nalezljive bolezni z možnostjo epidemije, navedene v
mednarodnih zdravstvenih pravilih Svetovne zdravstvene organizacije oziroma z
območij, kjer razsajajo nalezljive bolezni, ki bi lahko ogrozile zdravje ljudi
in za katere je v skladu z zakonom, ki ureja področje nalezljivih bolezni,
treba sprejeti predpisane ukrepe.
8. člen
(veljavna potna listina)
Šteje se, da državljan tretje države nima
veljavne potne listine za vstop, če:
-      
je potekel rok njene veljavnosti, razen v
primerih, določenih z mednarodnim sporazumom,
-      
poskuša uporabiti potno listino druge osebe,
-      
je listina ponarejena ali predrugačena,
-      
uporablja listine, ki niso priznane kot listine
za prehod državne meje v skladu z 2. in 7. členom Zakona o tujcih (Uradni list
RS, št. 50/11 in 57/11 – popr.) ali
-      
je potna listina raztrgana, razpadla ali tako
poškodovana, da ne predstavlja več enotne listine ali če iz takšne listine ni
mogoče z zanesljivostjo ugotoviti identitete imetnika.
9. člen
(prenehanje uporabe)
Z dnem uveljavitve tega navodila se preneha
uporabljati Pravilnik o zavrnitvi vstopa v Republiko Slovenijo državljanu
tretje države, izdaji vizuma na mejnem prehodu in načinu označitve
razveljavitve vizuma (Uradni list RS, št. 29/07 in 50/11 – ZTuj-2).
10. člen
(začetek veljavnosti)
To navodilo začne veljati petnajsti dan po
objavi v Uradnem listu Republike Slovenije.
Št. 214-158/2011
Ljubljana, dne 1. avgusta 2012
EVA 2011-1711-0036
dr.
Vinko Gorenak l.r.
Minister
za notranje zadeve