1. člen
(vsebina)
Ta pravilnik določa podrobnejšo vsebino in način
organiziranja ambulant za neopredeljene zavarovane osebe (v nadaljnjem
besedilu: ambulanta za neopredeljene).
2. člen
(način organiziranja ambulant za neopredeljene)
(1) V javnem
zdravstvenem zavodu, na območju katerega zaradi pomanjkanja zdravnikov splošne
oziroma družinske medicine prosta izbira splošnega osebnega zdravnika v skladu
z drugim odstavkom 80. člena Zakona o
zdravstvenem varstvu in zdravstvenem zavarovanju (Uradni list RS,
št. 72/06 – uradno prečiščeno besedilo, 114/06 – ZUTPG, 91/07, 76/08,
62/10 – ZUPJS, 87/11, 40/12 – ZUJF, 21/13 – ZUTD-A, 91/13, 99/13 – ZUPJS-C,
99/13 – ZSVarPre-C, 111/13 – ZMEPIZ-1, 95/14 – ZUJF-C, 47/15 – ZZSDT, 61/17 –
ZUPŠ, 64/17 – ZZDej-K, 36/19, 189/20 – ZFRO, 51/21, 159/21, 196/21 – ZDOsk,
15/22, 43/22, 100/22 – ZNUZSZS in 141/22 – ZNUNBZ) ni mogoča (v nadaljnjem
besedilu: javni zavod), se organizira ambulanta za neopredeljene, in sicer
najmanj v obsegu 0,1 tima programa splošne oziroma družinske medicine.
(2) Število ambulant za
neopredeljene na posamezni javni zavod in največji obseg programa splošne
oziroma družinske medicine v posamezni ambulanti za neopredeljene za vsake tri
mesece na zadnji dan posameznega meseca določi minister, pristojen za zdravje,
na podlagi podatkov Zavoda za zdravstveno zavarovanje Slovenije (v nadaljnjem
besedilu: ZZZS) o številu zavarovanih oseb brez izbranega osebnega zdravnika,
upoštevajoč standard 1895 glavarinskih količnikov.
(3) Seznam ambulant za
neopredeljene z obsegom programa splošne oziroma družinske medicine objavi
ministrstvo, pristojno za zdravje (v nadaljnjem besedilu: ministrstvo), na
osrednjem spletnem mestu organov državne uprave.
(4) Javni zavod
izvajani obseg programa splošne oziroma družinske medicine posamezne ambulante
za neopredeljene povečuje postopoma do največjega obsega iz drugega odstavka
tega člena, sorazmerno s številom zavarovanih oseb, opredeljenih na to
ambulanto.
(5) Javni zavod v treh
dneh po organiziranju ambulante za neopredeljene o tem obvesti ministrstvo. V
obvestilu navede tudi obseg programa ambulante za neopredeljene.
(6) Javni zavod v treh
dneh po zapolnitvi prostih zmogljivosti posamezne ambulante za neopredeljene o
tem obvesti ministrstvo, ki navedeni podatek prikaže v seznamu iz tretjega
odstavka tega člena.
3. člen
(izbira in opredelitev na ambulanto za neopredeljene)
(1) Zavarovana oseba
prosto izbere in se opredeli na ambulanto za neopredeljene tako, da podpiše
listino o izbiri osebnega zdravnika, ki je določena s pravilnikom, ki ureja
obrazce in listine za uresničevanje obveznega zdravstvenega zavarovanja (v
nadaljnjem besedilu: listina), pri čemer se podatki o osebnem zdravniku na
listini ne navedejo. Opredelitev na ambulanto za neopredeljene velja eno leto,
z možnostjo avtomatskega podaljšanja.
(2) Javni zavod ob
izbiri in opredelitvi iz prejšnjega odstavka v informacijski sistem ZZZS
posreduje tudi podatke o lečečem zdravniku (šifra zdravnika, šifra zdravstvene
dejavnosti zdravnika), ki je zavarovano osebo prvič sprejel v tej ambulanti (v
nadaljnjem besedilu: lečeči zdravnik).
(3) Lečeči zdravnik se
ne šteje za izbranega osebnega zdravnika, podatki o njem pa se prikazujejo le v
informacijskih sistemih javnega zavoda, kjer je organizirana ambulanta za
neopredeljene.
4. člen
(zamenjava ambulante za neopredeljene)
(1) Zavarovana oseba
lahko v času izbire in opredelitve na ambulanto za neopredeljene izbere in se
opredeli na ambulanto za neopredeljene pri drugem javnem zavodu.
(2) Če zavarovana oseba
pred potekom enega leta od opredelitve iz prvega odstavka prejšnjega člena
izbere in se opredeli na ambulanto za neopredeljene pri drugem javnem zavodu,
se na listini navede razlog zamenjave (npr. sprememba kraja bivanja zavarovane osebe,
nesoglasje ali nezaupanje med zdravnikom in zavarovano osebo).
5. člen
(ordinacijski čas ambulante za neopredeljene)
(1) Ordinacijski čas
ambulante za neopredeljene je odvisen od obsega programa ambulante za
neopredeljene, pri čemer ima ambulanta za neopredeljene pri obsegu 0,1 tima
programa splošne oziroma družinske medicine ordinacijski čas najmanj dvakrat
tedensko, skupaj štiri ure v tednu.
(2) Ambulanta za
neopredeljene, ki deluje v obsegu 1 tima
programa splošne oziroma družinske medicine, ima ordinacijski čas 8 ur dnevno.
(3) Javni zavod lahko
delo ambulante za neopredeljene organizira tudi v soboto.
6. člen
(naročanje na termin)
(1) Zavarovana oseba se
za termin v ambulanti za neopredeljene naroči elektronsko, prek elektronske
pošte ali spletnih strani javnega zavoda, telefonsko ali osebno. Javni zavod
kontaktne podatke ambulante za neopredeljene sporoči ministrstvu in ZZZS ter
jih objavi na svoji spletni strani.
(2) Za naročanje na
termin se smiselno uporablja pravilnik, ki določa naročanje in upravljanje
čakalnih seznamov ter najdaljše dopustne čakalne dobe.
(3) Ne glede na prvi in
drugi odstavek tega člena ambulanta za neopredeljene najmanj eno uro dnevno
zagotovi obravnavo zavarovanih oseb, ki na termin niso naročene.
PREHODNA IN KONČNA DOLOČBA
7. člen
(določitev največjega števila ambulant za neopredeljene)
Minister, pristojen za zdravje, prvič določi število ambulant
za neopredeljene na posameznih javni zavod in največji obseg programa splošne
oziroma družinske medicine v posamezni ambulanti za neopredeljene najpozneje do
31. decembra 2022, in sicer za obdobje od 1. januarja
do 31. marca 2023.
8. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2023.
Št. 0070-324/2022/1
Ljubljana, dne 17. decembra 2022
EVA 2022-2711-0175
Danijel Bešič Loredan
minister 
za zdravje