I. SPLOŠNE DOLOČBE
1. člen
(1) Ta pravilnik določa merila in način za
kategorizacijo nastanitvenih obratov in marin.
(2) Kategorizacija je razvrščanje nastanitvenih obratov
po vrsti in kakovosti opremljenosti in storitev v različne kakovostne skupine –
kategorije.
(3) Kategorizacija se izvaja v skladu z merili oziroma
standardi opremljenosti in storitev, ki so določeni v Prilogi 1 in Prilogi 2,
ki sta kot prilogi sestavni del tega pravilnika.
2. člen
Ta pravilnik se uporablja za nastanitvene obrate, razvrščene v
naslednje skupine:
-       
hoteli,
-       
moteli,
-       
penzioni in gostišča,
-       
kampi,
-       
apartmaji, počitniška stanovanja in počitniške hiše,
-       
sobe,
-       
kmetije z nastanitvijo in
-       
marine.
3. člen
(1) Nastanitveni obrat, ki se kategorizira, mora predhodno
izpolnjevati vse splošne in posebne pogoje, predpisane s pravilnikom, ki ureja
minimalne tehnične pogoje in obseg storitev za opravljanje gostinske
dejavnosti.
(2) Nastanitveni obrat, ki se kategorizira, mora
izpolnjevati obvezne standarde opremljenosti in storitev ter zahtevani nivo
točkovnih vrednosti za posamezno kategorijo, določen v prilogah tega
pravilnika, pri čemer morajo hoteli izpolnjevati standarde Hotelstars, določene
v Prilogi 1 tega pravilnika, ostali nastanitveni obrati pa standarde, določene
v Prilogi 2 tega pravilnika. Ti standardi so ovrednoteni (točkovani) kot
minimalno skupno zahtevano število točk (seštevek točkovnih vrednosti obveznih
in izbirnih elementov) za posamezno vrsto in kategorijo nastanitvenega obrata.
4. člen
(1) Kategorija nastanitvenih obratov se označuje z
zvezdicami, razen kmetij z nastanitvijo, katerih kategorija se označuje z
jabolki.
(2) Posamezne vrste nastanitvenih obratov se, upoštevaje
dosežene standarde opremljenosti in storitev, označijo:
-       
hotel in kamp z eno, dvema, tremi, štirimi ali petimi zvezdicami;
-       
garni hotel, motel, penzion, gostišče, apartma, počitniško stanovanje,
počitniška hiša in soba z eno, dvema, tremi ali štirimi zvezdicami;
-       
kmetija z nastanitvijo z enim, dvema, tremi ali štirimi jabolki.
(3) Marina mora izpolniti minimalne tehnične pogoje in
nuditi storitve, ki so predpisani s tem pravilnikom.
(4) Hotel, ki presega minimalne kriterije za posamezno
kategorijo, se lahko označi kot »Superior«, če za to oceno izpolnjuje pogoje iz
Priloge 1 tega pravilnika.
5. člen
(1) Nastanitveni obrat, ki je kategoriziran, mora imeti
na zunanji strani objekta ali v prostoru za sprejemanje gostov na vidnem mestu
tablo z označbo kategorije. Z vrsto in kategorijo mora biti označen tudi v
cenikih in v drugih trženjskih in promocijskih komunikacijah.
(2) Simboli za označevanje kategorije in oblika
označevalnih tabel za posamezne vrste kategoriziranih nastanitvenih obratov so
grafično enoviti in določeni v Prilogi 3, ki je kot priloga sestavni del tega
pravilnika.
(3) Ne glede na prvi odstavek tega člena, tabla z
označbo kategorije ni obvezna za sobodajalce, ki opravljajo gostinsko dejavnost
v skladu s 14. členom Zakona o gostinstvu (Uradni list RS, št. 93/07 – uradno
prečiščeno besedilo, 26/14 – ZKme-1B in 52/16) in izpolnjujejo minimalne
tehnične pogoje po pravilniku, ki ureja minimalne tehnične pogoje in obseg
storitev za opravljanje gostinske dejavnosti in dosegajo kategorijo ena
zvezdica.
(4) Ne glede na prvi odstavek tega člena, tabla z
označbo kategorije ni obvezna za sobodajalce, ki opravljajo gostinsko dejavnost
v večstanovanjskih stavbah v skladu s 14.  členom Zakona o gostinstvu
(Uradni list RS, št. 93/07 – uradno prečiščeno besedilo, 26/14 – ZKme-1B in
52/16) in izpolnjujejo minimalne tehnične pogoje po pravilniku, ki ureja
minimalne tehnične pogoje in obsege storitev za opravljanje gostinske
dejavnosti.
6. člen
Če se nastanitveni obrat nahaja na varovanem območju ali je
zavarovan v skladu s predpisi, ki urejajo kulturno dediščino ali je avtorsko
zaščiten, pogojev, ki so predpisani za pridobitev določenega števila zvezdic
oziroma jabolk v okviru kategorije, ni potrebno v celoti izpolnjevati.
Odstopanje se lahko nanaša na dvigala in minimalne površine sob.
II. POSTOPEK KATEGORIZACIJE
7. člen
Kategorijo nastanitvenega obrata določi gostinec, sobodajalec
oziroma kmet, ki izvaja gostinsko dejavnost v nastanitvenem obratu (v
nadaljnjem besedilu: izvajalec dejavnosti) ali oseba po njegovem pooblastilu.
Kategorija nastanitvenega obrata se določi v skladu s standardi, ki so za
posamezno vrsto nastanitvenega obrata oziroma kategorijo določeni v Prilogi 1
in Prilogi 2 tega pravilnika.
8. člen
(1) Postopek kategorizacije iz prejšnjega člena poteka
tako, da izvajalec dejavnosti ali oseba po njegovem pooblastilu z uporabo
elektronskega sistema kategorizacije izpolni kategorizacijski list za določeno
vrsto in kategorijo nastanitvenega obrata in pridobi označevalno tablo.
Postopek kategorizacije se lahko izvede tudi brez uporabe elektronskega sistema
kategorizacije, vendar je takšna kategorizacija veljavna le pod pogojem, da se
podatki o kategorizaciji v roku 30 dni po opravljeni ocenitvi prenesejo v
elektronski sistem nastanitvenih obratov.
(2) Kategorizacija nastanitvenega obrata velja:
-       
za hotele v kategoriji štiri zvezdice Superior, pet zvezdic in pet
zvezdic Superior tri leta,
-       
za hotele v kategoriji ena do štiri zvezdice pet let,
-       
za nastanitvene obrate iz druge do sedme alineje drugega člena tega
pravilnika v kategorijah štiri in pet zvezdic oziroma jabolk pet let,
-       
za nastanitvene obrate iz druge do sedme alineje 2. člena tega
pravilnika v kategorijah ene do treh zvezdic oziroma jabolk do spremembe
kategorije.

Priloga
1: Kriteriji za kategorizacijo hotelov
Priloga
2: Kriteriji za kategorizacijo motelov, penzionov, gostišč; kampov; apartmajev,
počitniških stanovanj in počitniških hiš; sob; kmetij z nastanitvijo; marin.
Priloga
3: Simboli za označevanje kategorije in oblike označevalnih tabel za posamezne
vrste kategoriziranih nastanitvenih obratov

Pravilnik o kategorizaciji nastanitvenih
obratov (Uradni list RS, št. 22/18) vsebuje naslednje prehodne in
končne določbe:
»III. PREHODNE IN KONČNE DOLOČBE
9. člen
(1) Izvajalci dejavnosti morajo kategorijo
nastanitvenega obrata uskladiti z določbami tega pravilnika v roku pol leta od
uveljavitve tega pravilnika.
(2) Ne glede na določbo prejšnjega odstavka kategorija
nastanitvenega obrata, ki jo je v skladu z drugim odstavkom 7. člena Pravilnika
o kategorizaciji nastanitvenih obratov (Uradni list RS, št. 62/08, 80/08 –
popr., 115/08 in 72/09) določil ocenjevalec, velja do izteka njene veljavnosti.
10. člen
Z dnem uveljavitve tega pravilnika preneha veljati Sklep o
določitvi simbolov za označevanje kategorije in obliko označevalnih tabel za
posamezne vrste kategoriziranih nastanitvenih obratov (Sklep št.
017-72/2002-83, ki ga je sprejel minister za gospodarstvo, dne 7. oktobra
2008).
11. člen
Z dnem uveljavitve tega pravilnika preneha veljati Pravilnik o
kategorizaciji nastanitvenih obratov (Uradni list RS, št. 62/08, 80/08 –
popr., 115/08 in 72/09).
12. člen
Ta pravilnik začne veljati 1. oktobra 2018.«.

Pravilnik o spremembi Pravilnika o
kategorizaciji nastanitvenih obratov (Uradni list RS, št. 5/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah Pravilnika o kategorizaciji nastanitvenih obratov (Uradni list RS,
št. 182/20)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Kategorije nastanitvenih obratov, določene v skladu s Prilogo
1 in Prilogo 2 Pravilnika o kategorizaciji nastanitvenih obratov (Uradni list
RS, št. 22/18 in 5/19), veljajo do poteka njihove veljavnosti.
4. člen
Ta pravilnik začne veljati petnajsti dan po objavi v Uradnem
listu Republike Slovenije.«.