I. SPLOŠNE DOLOČBE
1. člen
(vsebina)
Ta pravilnik določa ukrepe za preprečevanje
vnosa in širjenja škodljivih organizmov rastlin, rastlinskih proizvodov in
nadzorovanih predmetov na območju Republike Slovenije kot dela Evropske
unije (v nadaljnjem besedilu: EU); sezname škodljivih
organizmov, rastlin, rastlinskih proizvodov in nadzorovanih predmetov, na
katere se ti ukrepi nanašajo; postopke ob uvozu, izvozu in tranzitu ter način
uradnega pregleda; obliko in vsebino fitosanitarnega spričevala in
fitosanitarnega spričevala za ponovni izvoz; vsebino vloge, pogoje za izdajo
fitosanitarnih spričeval in ukrepe v primeru neizpolnjevanja fitosanitarnih
zahtev v skladu z:
-      
Direktivo Sveta 2000/29/ES z dne 8. maja 2000 o varstvenih ukrepih proti
vnosu organizmov, škodljivih za rastline ali rastlinske proizvode, v Skupnost
in proti njihovemu širjenju v Skupnosti (UL L št. 169 z dne 10. 7. 2000, str.
1), zadnjič spremenjeno z Izvedbeno Direktivo Komisije 2014/19/EU z dne
6. februarja 2014 o spremembi Priloge I k Direktivi Sveta 2000/29/ES o
varstvenih ukrepih proti vnosu organizmov, škodljivih za rastline ali
rastlinske proizvode, v Skupnost in proti njihovemu širjenju v Skupnosti (UL L
št. 38 z dne 7. 2. 2014, str. 30), (v nadaljnjem besedilu: Direktiva
2000/29/ES), 
-      
Direktivo Sveta 2006/91/ES z dne 7. novembra 2006 o obvladovanju
ameriškega kaparja – kodificirano besedilo (UL L št. 312 z dne 11. 11. 2006,
str. 42) in
-      
Direktivo Sveta 74/647/EGS z dne 9. decembra 1974 o obvladovanju nageljnovih
listnih zavijalcev (UL L št. 352 z dne 28. 12. 1974, str. 41).
2. člen
(pomen izrazov)
Poleg izrazov, uporabljenih v zakonu, ki
ureja zdravstveno varstvo rastlin, se v tem pravilniku uporabijo tudi naslednji
izrazi:
1.    
pošiljka ali del pošiljke (v nadaljnjem besedilu: pošiljka) je
količina rastlin, rastlinskih proizvodov in nadzorovanih predmetov, ki jo
spremlja eno fitosanitarno spričevalo ali drug predpisan ekvivalenten dokument
ali žig. Pošiljko sestavlja ena ali več partij;
2.    
partija je število enot rastlin, rastlinskih proizvodov in
nadzorovanih predmetov, ki se jih da identificirati s homogenostjo njihove
sestave in izvora, in je del pošiljke;
3.    
tretje države so države, ki niso
članice Evropske unije;
4.    
uradni pregled je fitosanitarni pregled po zakonu, ki ureja
zdravstveno varstvo rastlin.
3. člen
(seznami)
(1) Seznami škodljivih organizmov ter
seznami rastlin, rastlinskih proizvodov in nadzorovanih predmetov, ki jih ureja
zakon o zdravstvenem varstvu rastlin, so določeni s Prilogami I, II, III, IV, V
in VI Direktive 2000/29/ES.
(2) Neuradna prečiščena besedila
seznamov iz prejšnjega odstavka so dostopna na spletni strani Uprave Republike
Slovenije za varno hrano, veterinarstvo in varstvo rastlin (v nadaljnjem
besedilu: uprava).
4. člen
(splošni ukrepi za območje EU)
Za preprečevanje vnosa in širjenja
škodljivih organizmov rastlin, rastlinskih proizvodov in nadzorovanih predmetov,
je na območju EU:
-      
prepovedan vnos in širjenje škodljivih organizmov s seznama I.A iz Priloge
I, del A Direktive 2000/29/ES;
-      
prepovedan vnos in širjenje škodljivih organizmov s seznama II.A iz
Priloge II, del A Direktive 2000/29/ES, če so navzoči na določenih rastlinah in
rastlinskih proizvodih, navedenih v tem delu priloge;
-      
prepovedan vnos rastlin in rastlinskih proizvodov s seznama III.A iz
Priloge III, del A Direktive 2000/29/ES, če izvirajo iz določenih držav,
navedenih v tem delu priloge;
-      
prepovedan vnos in premeščanje rastlin, rastlinskih proizvodov in
nadzorovanih predmetov s seznama IV.A iz Priloge IV, del A Direktive 2000/29/ES,
če niso izpolnjene posebne zahteve, navedene v tem delu priloge;
-      
obvezen uradni pregled na mestu pridelave pred premeščanjem za rastline,
rastlinske proizvode in nadzorovane predmete s seznama V.A.I iz Priloge V, del
A, razdelek I Direktive 2000/29/ES, če izvirajo v EU in katere mora spremljati
rastlinski potni list;
-      
obvezen uradni pregled na vstopnem mestu v EU za rastline, rastlinske
proizvode in nadzorovane predmete s seznama V.B.I iz Priloge V, del B, razdelek
I Direktive 2000/29/ES, če izvirajo iz tretjih držav in katere mora spremljati
fitosanitarno spričevalo ali drug predpisan ekvivalenten dokument ali žig;
-      
možna uporaba posebnih ukrepov v skladu z zakonom, ki ureja zdravstveno
varstvo rastlin, ki jih uprava lahko določi proti škodljivim organizmom, ki
praviloma napadajo skladiščene rastline in rastlinske proizvode, zlasti tiste s
seznama VI iz Priloge VI Direktive 2000/29/ES.
5. člen
(splošni ukrepi za varovana območja)
(1) Za preprečevanje vnosa in širjenja
škodljivih organizmov rastlin, rastlinskih proizvodov in nadzorovanih predmetov,
je na varovanih območjih EU:
-      
prepovedan vnos in širjenje škodljivih organizmov s seznama I.B iz Priloge
I, del B Direktive 2000/29/ES;
-      
prepovedan vnos in širjenje škodljivih organizmov s seznama II.B iz Priloge
II, del B Direktive 2000/29/ES, če so navzoči na določenih rastlinah in rastlinskih
proizvodih, navedenih v tem delu priloge;
-      
prepovedan vnos rastlin in rastlinskih proizvodov s seznama III.B iz
Priloge III, del B Direktive 2000/29/ES;
-      
prepovedan vnos rastlin, rastlinskih proizvodov in nadzorovanih
predmetov s seznama IV.B iz Priloge IV, del B Direktive 2000/29/ES, če niso
izpolnjene posebne zahteve, navedene v tem delu priloge;
-      
obvezen uradni pregled na mestu pridelave pred premeščanjem za rastline,
rastlinske proizvode in nadzorovane predmete s seznama V.A.II iz Priloge V, del
A, razdelek II Direktive 2000/29/ES, če izvirajo v EU in katere mora spremljati
rastlinski potni list, veljaven za določeno varovano območje;
-      
obvezen uradni pregled na vstopnem mestu v EU za rastline, rastlinske
proizvode in nadzorovane predmete s seznama V.B.II iz Priloge V, del B, razdelek
II Direktive 2000/29/ES, če izvirajo iz tretjih držav in katere mora spremljati
fitosanitarno spričevalo ali drug predpisan ekvivalenten dokument ali žig.
(2) Posamezen ukrep iz posamezne priloge iz
tega člena se nanaša le na določeno varovano območje, navedeno v pripadajočem
delu teh prilog.
6. člen
(dodatni ukrepi)
(1) Poleg posebnih fitosanitarnih zahtev s
seznama IV.A Direktive 2000/29/ES, ki morajo biti izpolnjene za uvoz in
premeščanje rastlin, rastlinskih proizvodov in nadzorovanih predmetov, se lahko
rastline iz rodu Dianthus L. daje v promet, če niso kontaminirane z
nageljnovim zavijalcem Cacoecimorpha pronubana Hb in Epichoristodes
acerbella (Walk.) Diak.) oziroma so bile rastline tretirane proti njim.
(2) Ne glede na določbe prejšnjega odstavka
se lahko rezane nageljnove cvetove, rahlo kontaminirane z nageljnovim zavijalcem,
daje v promet v času od 16. oktobra do 30. aprila.
(3) Poleg posebnih fitosanitarnih zahtev s
seznama IV.A.II Direktive 2000/29/ES, ki morajo biti izpolnjene za premeščanje
rastlin, se lahko rastline za saditev iz rodov: Acer L., Cotoneaster
Ehrh., Crataegus L., Cydonia Mill., Euonymus L., Fagus
L., Juglans L., Ligustrum L., Malus Mill., Populus L.,
Prunus L., Pyrus L., Ribes L., Rosa L., Salix
L., Sorbus L., Syringa L., Tilia L., Ulmus L., Vitis
L., daje v promet, če niso napadene z ameriškim kaparjem (Quadraspidiotus
perniciosus Comst.). V nasprotnem primeru fitosanitarni inšpektor za
preprečitev njegovega širjenja odredi:
-      
uničenje vseh močno napadenih rastlin v drevesnicah ali trsnicah,
-      
tretiranje preostalih rastlin, ki rastejo na napadenem območju in so
napadene ali zanje obstaja sum, da so napadene.
7. člen
(odločbe Evropske Komisije)
(1) Poleg ukrepov in postopkov, predpisanih
s tem pravilnikom, se uporabljajo tudi odločbe Evropske Komisije, ki so
dostopne pri upravi in na njeni spletni strani.
(2) Odgovorni uradni organi po zakonu, ki
ureja zdravstveno varstvo rastlin, izvajajo odločbe Evropske Komisije iz
prejšnjega odstavka neposredno oziroma v skladu z navodili svojih
predstojnikov.
8. člen
(fitosanitarno spričevalo)
(1) Fitosanitarno spričevalo je potrdilo o
zdravstvenem stanju rastlin, ki ga izda državna organizacija za varstvo rastlin
ali pristojni organ, ki deluje v njenem imenu.
(2) Fitosanitarno spričevalo mora
izpolnjevati naslednje pogoje:
-      
izdano sme biti največ 14 dni pred odpremo pošiljke;
-      
natisnjeno mora biti na obrazcih, določenih v mednarodni konvenciji, ki
ureja varstvo rastlin, v enem izmed uradnih jezikov Evropske unije;
-      
poleg trgovskega imena mora biti navedeno tudi botanično ime rastlin in
rastlinskih proizvodov, ki mora biti natisnjeno v latinščini;
-      
v njem ne sme biti nič izbrisano; mesta ki so prečrtana, morajo biti
overjena in čitljiva; v že podpisanem fitosanitarnem spričevalu se ne sme
ničesar dodati ali spremeniti;
-      
na kopiji mora biti navedeno, da gre za kopijo in da se ujema z
izvirnikom;
-      
(črtana).
(3) Spričevalo v elektronski obliki se lahko
prizna, če izpolnjuje zahteve, določene za tako obliko spričevala v skladu s
fitosanitarnimi standardi po mednarodni konvenciji, ki ureja varstvo rastlin.
(4) Ne glede na določbe druge alinee
drugega odstavka tega člena se za izvirno fitosanitarno spričevalo šteje vsak
dokument ne glede na obliko, če vsebuje podatke iz obrazcev, določenih v
mednarodni konvenciji, ki ureja varstvo rastlin, oziroma če vsebuje podatke v
skladu z Direktivo Komisije 2004/105/ES z dne 15. oktobra 2004 o določitvi
modelov uradnih fitosanitarnih spričeval oziroma spremnih fitosanitarnih
spričeval za nadaljnji izvoz rastlin ter rastlinskih in drugih povezanih
produktov iz tretjih držav, ki so navedeni v Direktivi 2000/29/ES (UL L št. 319
z dne 20. 10. 2004, str. 9).
II. UVOZ POŠILJK
9. člen
(uvoz)
(1) Pošiljke s seznamov V.B.I in V.B.II
Direktive 2000/29/ES, ki se uvažajo v EU, morajo biti
uradno pregledane in jih mora spremljati izvirno fitosanitarno spričevalo,
izdano v skladu s prejšnjim členom.
(2) Fitosanitarno spričevalo mora biti
izdano v državi porekla rastlin, rastlinskih proizvodov in nadzorovanih predmetov.
Izjemoma je fitosanitarno spričevalo lahko izdano tudi v državi, ki ni država
porekla, v primeru uvoza lesa in drugih primerih, če se lahko zagotovi
izpolnjevanje posebnih fitosanitarnih zahtev s seznama IV.A.I oziroma v primeru
uvoza v določeno varovano območje tudi s seznama IV.B Direktive 2000/29/ES.
10. člen
(uvoz majhnih količin)
(1) Določbe prvega odstavka prejšnjega
člena tega pravilnika se ne uporabljajo za uvoz majhnih količin rastlin, rastlinskih
proizvodov in nadzorovanih predmetov s seznama V.B.I in V.B.II Direktive 2000/29/ES,
ki izvirajo iz evropskih držav in ki jih v Republiko Slovenijo prinesejo
fizične osebe.
(2) Za majhne količine se šteje:
-      
sadje in surove vrtnine (z izjemo krompirja): skupaj 5 kg;
-      
rezano cvetje in deli rastlin, povezani v šopek ali venec: 1 šopek ali
venec;
-      
seme (z izjemo semenskega krompirja) v izvirnem pakiranju, ki ni
namenjeno za prodajo: skupaj 0,5kg;
-      
okrasne čebulice in gomolji: skupaj 5 kg;
-      
novoletne jelke brez korenin: 1 kos;
-      
sobne rastline, lončnice (z izjemo bonsaija): skupaj 3 rastline;
-      
balkonske rastline, neolesenele okrasne grmovnice: skupaj 10 rastlin.
(3) Določbe tega člena ne veljajo za
rastline, rastlinske proizvode in nadzorovane predmete s seznama III.A oziroma
III.B Direktive 2000/29/ES.
11. člen
(prijava za uradni pregled)
(1) Uvoznik pošiljke iz prvega odstavka 9. člena
tega pravilnika vloži prijavo za uradni pregled pri fitosanitarnemu
inšpektorju, na vstopnem mestu, kjer poteka uvoz.
(2) Prijava se vloži pisno s predložitvijo
vseh listin, ki spremljajo pošiljko in mora vsebovati zlasti:
-      
ime oziroma firma in naslov oziroma sedež izvoznika pošiljke;
-      
ime oziroma firma in naslov oziroma sedež prejemnika pošiljke;
-      
vrsto in številko prevoznega sredstva;
-      
poreklo rastlin;
-      
vrsto rastlin, način in število pakiranj ter količino (kg, m3, kos);
-      
registrsko številko uvoznika;
-      
referenčno oznako fitosanitarnega spričevala oziroma ekvivalentnega
dokumenta.
12. člen
(uradni pregled pošiljke)
(1) Uradni pregled pošiljke iz prvega
odstavka 9. člena tega pravilnika obsega:
-      
pregled listin,
-      
pregled istovetnosti pošiljke,
-      
zdravstveni pregled pošiljke in prevoznega sredstva.
(2) Podrobnejši obseg uradnega pregleda
določi predstojnik uprave z navodili v obliki
priročnika.
(3) V priročniku iz prejšnjega odstavka se
upoštevajo:
-      
navodila predstojnika uprave glede zmanjšane pogostnosti opravljanja
pregledov istovetnosti pošiljke in zdravstvenih pregledov pri določenih
pošiljkah, za katere je tako odločila Evropska komisija,
-      
mnenja pooblaščenih izvajalcev zdravstvenega varstva rastlin in uprave
glede stopnje nevarnosti prenašanja škodljivih organizmov, ki se oceni na
podlagi razpoložljivih znanstvenih, strokovnih in tehničnih podatkov,
-      
izkušnje in ugotovitve fitosanitarne inšpekcije glede na podatke o
poreklu pošiljke in navzočnosti škodljivih organizmov v državi porekla,
verodostojnosti fitosanitarnega spričevala in podobno.
(4) Po končanem pregledu fitosanitarni
inšpektor z odločbo dovoli ali zavrne uvoz. Na spremne listine vpiše podatke o
kraju in datumu pregleda, ki morajo biti podpisane in overjene z žigom
inšpekcije.
13. člen
(pregled listin in istovetnosti pošiljke)
(1) S pregledom listin se preverja zlasti:
-      
da je uvoznik vpisan v register pridelovalcev, predelovalcev, uvoznikov
in distributerjev rastlin, rastlinskih proizvodov in nadzorovanih predmetov, v
skladu z zakonom, ki ureja zdravstveno varstvo rastlin;
-      
da pošiljko spremlja veljavno fitosanitarno spričevalo ali drug
ekvivalenten izviren dokument ali žig, ki je določen kot ustrezen v skladu s
fitosanitarnimi standardi po mednarodni konvenciji, ki ureja varstvo rastlin;
-      
da pošiljka ne vsebuje rastlin, rastlinskih proizvodov in nadzorovanih
predmetov s seznama III.A oziroma v primeru uvoza v določeno varovano območje
tudi s seznama III.B Direktive 2000/29/ES;
-      
da pošiljka, ki je namenjena za poskusno in raziskovalno delo ter
žlahtnjenje, izpolnjuje pogoje, določene z zakonom, ki ureja zdravstveno
varstvo rastlin;
-      
da fitosanitarno spričevalo vsebuje dopolnilno izjavo, če je v odločbah
Evropske Komisije iz 7. člena tega pravilnika tako določeno;
-      
da fitosanitarno spričevalo v rubriki »Dopolnilna izjava«, navaja,
katera posebna fitosanitarna zahteva izmed možnih naštetih zahtev, ki so
navedene v ustreznih postavkah seznamov IV.A.I oziroma IV.B Direktive 2000/29/ES,
je bila izpolnjena; v tem primeru se kot dopolnilno izjavo navede sklic na
tisto posebno fitosanitarno zahtevo iz ustrezne postavke teh seznamov, katere
izpolnjevanje fitosanitarno spričevalo potrjuje.
(2) Določbe prve alineje prejšnjega
odstavka ne veljajo za pošiljke, ki se uvažajo v netržne namene s strani
fizičnih oseb, kar presodi fitosanitarni inšpektor na podlagi priročnika iz
prejšnjega člena.
(3) Istovetnost pošiljke se preverja tako,
da se vsebina pošiljke primerja s podatki iz spremnih listin ter z oznakami na
embalaži in pakiranjih.
14. člen
(zdravstveni pregled)
(1) Z zdravstvenim pregledom se ugotavlja
zlasti:
-      
da rastline, rastlinski proizvodi in nadzorovani predmeti, njihova
embalaža oziroma prevozna sredstva, niso okuženi s škodljivimi organizmi s
seznama I.A oziroma v primeru uvoza v določeno varovano območje tudi s seznama
I.B Direktive 2000/29/ES;
-      
da v primeru uvoza rastlin, rastlinskih proizvodov in nadzorovanih
predmetov s seznama II.A Direktive 2000/29/ES ti niso okuženi s škodljivimi
organizmi s tega seznama, oziroma v primeru uvoza rastlin, rastlinskih proizvodov
in nadzorovanih predmetov s seznama II.B Direktive 2000/29/ES v določeno
varovano območje, da niso okuženi s škodljivimi organizmi s tega seznama;
-      
da rastline, rastlinski proizvodi in nadzorovani predmeti izpolnjujejo
posebne fitosanitarne zahteve s seznama IV.A.I oziroma v primeru uvoza v
določeno varovano območje tudi s seznama IV.B Direktive 2000/29/ES.
(2) Fitosanitarni
inšpektor jemlje uradne vzorce rastlin, rastlinskih proizvodov in nadzorovanih
predmetov za laboratorijske preiskave brez nadomestila za njihovo vrednost in
odvzem vzorcev potrdi z zapisnikom. Vzorce odvzame, zapečati in označi v skladu
z mednarodnimi standardi s področja varstva rastlin in navodili uprave. Posamezen vzorec odvzame ciljano na določen škodljiv organizem,
brez ponovitev.
15. člen
(prenehal
veljati)
16. člen
(potrditev ali zavrnitev uvoza)
(1) Če se z uradnim pregledom ugotovi, da
so izpolnjeni pogoji iz 13. in 14. člena tega pravilnika, fitosanitarni inšpektor
z odločbo dovoli uvoz pošiljke v EU. Na eno od
spremnih listin vpiše: ”UVOZ DOVOLJEN”.
(2) Če pogoji oziroma eden od pogojev iz
13. oziroma 14. člena tega pravilnika niso izpolnjeni, fitosanitarni inšpektor
z odločbo prepove uvoz pošiljke ter odredi enega ali več ukrepov iz tega
pravilnika. Na eno od spremnih listin vpiše: “UVOZ PREPOVEDAN”. V tem
primeru fitosanitarni inšpektor razločno označi prednjo stran izvirnega
fitosanitarnega spričevala ali fitosanitarnega spričevala za ponovni izvoz z rdečim
trikotnim žigom, s čimer spričevalo postane neveljavno.
(3) Na rdečem trikotnem žigu so natisnjeni
naslednji podatki: Republika Slovenija, Ministrstvo za kmetijstvo in
okolje, Uprava RS za varno hrano, veterinarstvo in varstvo rastlin ter napis "SPRIČEVALO NI VELJAVNO". Besedilo mora biti
napisano z velikimi tiskanimi črkami v enem izmed uradnih jezikov držav
Evropske unije.
17. člen
(uvoz delno okuženih pošiljk)
(1) Če se z zdravstvenim pregledom iz 14. člena
tega pravilnika ugotovi, da je del pošiljke okužen s škodljivimi organizmi s
seznamov I.A in II.A oziroma v primeru uvoza v določeno varovano območje tudi s
seznamov I.B in II.B Direktive 2000/29/ES, lahko fitosanitarni inšpektor dovoli
uvoz preostalega dela pošiljke, če ni suma na okužbo tega dela pošiljke in če
ni nevarnosti za širjenje škodljivih organizmov.
(2) Za
okuženi del pošiljke fitosanitarni inšpektor prepove uvoz in odredi enega ali
več ukrepov iz tega pravilnika.
18. člen
(najdba nevarnega škodljivega organizma)
(1) Če fitosanitarni inšpektor pri
zdravstvenem pregledu ob uvozu posumi, da je navzoča nevarna vrsta škodljivega
organizma, ki ni navedena v seznamih I.A, II.A, I.B ali II.B Direktive 2000/29/ES,
pošiljko zadrži in o tem obvesti upravo. Predstojnik uprave odredi nadaljnje
ukrepe na podlagi ocene nevarnosti škodljivega organizma.
(2) Če fitosanitarni inšpektor pri
zdravstvenem pregledu ob uvozu ugotovi, da je navzoča vrsta škodljivega
organizma s seznama II.A ali II.B Direktive 2000/29/ES, in sicer na rastlinah,
rastlinskih proizvodih in nadzorovanih predmetih, ki niso našteti v teh
seznamih, ali da gre za škodljiv organizem s seznamov I.A, II.A, I.B ali II.B
Direktive 2000/29/ES v izoliranem stanju, odredi potrebne ukrepe, če so za te
škodljive organizme predpisani.
19. člen
(uvoz neprijavljene pošiljke)
(1) Če fitosanitarni inšpektor
ugotovi, da se na območju Republike Slovenije zadržuje pošiljka iz prvega
odstavka 9. člena tega pravilnika, ki na vstopnem mestu ni bila
prijavljena in uradno pregledana, o tem obvesti upravo in najbližji carinski
organ. Kraj pregleda določi uprava.
(2) Če carinski organ ugotovi, da uvozna
pošiljka, ki ni bila prijavljena kot pošiljka s seznamov III.A, III.B, V.B.I
ali V.B.II Direktive 2000/29/ES, vsebuje rastline, rastlinske proizvode in
nadzorovane predmete s teh seznamov, o tem obvesti pristojnega fitosanitarnega
inšpektorja.
20. člen
(neprijavljene pošiljke v notranjosti
države)
Policija, ki v notranjosti države odkrije
in začasno ali dokončno zaseže neprijavljene uvozne ali tranzitne pošiljke iz
prvega odstavka 9. člena tega pravilnika, mora o tem obvestiti najbližji
območni urad uprave in najbližji carinski organ.
III. IZVOZ POŠILJK
21. člen
(izdaja spričeval)
Uprava kot državna organizacija za varstvo rastlin izdaja
fitosanitarna spričevala na obrazcih iz Prilog 1 in 2, ki sta sestavni del tega
pravilnika.
22. člen
(prijava za izdajo fitosanitarnega
spričevala)
(1) Če država uvoznica ali država, skozi
katero se pošiljka prevaža, zahteva, da ima pošiljka fitosanitarno spričevalo,
mora izvoznik za nameravani izvoz predložiti fitosanitarnemu inšpektorju pisno
zahtevo za izdajo fitosanitarnega spričevala najmanj 24 ur pred nakladanjem.
(2) Prijava se vloži pisno s predložitvijo
vseh listin, ki spremljajo pošiljko, in mora vsebovati naslednje podatke:
-      
ime oziroma firma in naslov oziroma sedež izvoznika pošiljke;
-      
ime oziroma firma in naslov oziroma sedež prejemnika pošiljke;
-      
vrsto in številko prevoznega sredstva, če sta znani;
-      
vrsto rastlin, število in opis pakiranj ter količino (kg, m3, kos);
-      
vstopno mesto države uvoznice, če je znano;
-      
kraj in čas nakladanja;
-      
postopek dezinfekcije oziroma dezinsekcije, če je bil opravljen (datum,
vrsta in koncentracija sredstva, trajanje in temperatura).
(3) Poleg podatkov iz prejšnjega odstavka
je treba za pošiljke pri ponovnem izvozu predložiti tudi:
-      
podatke o kraju in državi porekla;
-      
fitosanitarno spričevalo, ki je spremljalo pošiljko ob uvozu ali kopijo
le-tega, ki jo overi fitosanitarni inšpektor, če gre za pošiljko, za uvoz
katere je obvezno fitosanitarno spričevalo;
-      
podatke o kraju in načinu skladiščenja pošiljke, morebitnem prepakiranju,
dodelavi in podobno do ponovnega izvoza.
(4) Če izvoznik nima sedeža v Republiki
Sloveniji, mora prijava poleg podatkov iz drugega in tretjega odstavka tega
člena vsebovati tudi firmo in sedež njegovega zastopnika v Republiki Sloveniji.
23. člen
(pogoji za izdajo fitosanitarnega
spričevala)
(1) Fitosanitarni inšpektor pred izdajo
fitosanitarnega spričevala opravi uradni pregled pošiljke na mestu nakladanja
ali izjemoma na izstopnem mestu. Če fitosanitarni inšpektor pri zdravstvenem
pregledu pošiljke ugotovi, da pošiljka ustreza fitosanitarnim zahtevam države
uvoznice ali države, skozi katero se pošiljka prevaža, izda fitosanitarno
spričevalo.
(2) Če fitosanitarni inšpektor pri
zdravstvenem pregledu pošiljke ugotovi, da ne izpolnjuje fitosanitarnih zahtev
države uvoznice ali države, skozi katero se pošiljka prevaža, ali da prevozno
sredstvo in embalaža ne izpolnjujeta pogojev za izvoz, ne izda fitosanitarnega
spričevala in odredi potrebne ukrepe.
(3) Ne glede na določbe prvega odstavka
tega člena lahko fitosanitarni inšpektor izda fitosanitarno spričevalo za
ponovni izvoz pošiljke brez zdravstvenega pregleda, če so izpolnjeni naslednji
pogoji:
-      
da fitosanitarno spričevalo države izvoznice potrjuje fitosanitarne
zahteve države uvoznice,
-      
da pošiljka ni bila prepakirana in
-      
da ni bilo nevarnosti za okužbo med skladiščenjem v Republiki Sloveniji.
24. člen
(obrazec fitosanitarnega spričevala)
(1) Fitosanitarno spričevalo se izda za
pošiljke, ki se izvažajo, na obrazcu zelene barve iz Priloge 1 tega pravilnika.
(2) Fitosanitarno spričevalo za ponovni
izvoz se izda za pošiljke, ki se ponovno izvozijo, ali za tranzitne pošiljke,
ki se razdelijo, združijo z drugimi pošiljkami ali prepakirajo. Tako spričevalo
se izda na obrazcu rjave barve iz Priloge 2 tega pravilnika.
(3) Na obrazcih iz prvega in drugega
odstavka tega člena je v rubriki pod številko 4 natisnjen grb Republike Slovenije,
pod njim je besedilo: »REPUBLIKA SLOVENIJA, MINISTRSTVO
ZA KMETIJSTVO IN OKOLJE, UPRAVA RS ZA VARNO HRANO, VETERINARSTVO IN VARSTVO
RASTLIN«.
(4) Obrazca se izpolnjujeta v angleškem,
francoskem, nemškem ali slovenskem jeziku ali v jezikih sosednjih držav
Republike Slovenije, s tiskanimi ali natisnjenimi črkami.
24.a člen
(neoporečnost pošiljke)
(1) Izvozniki morajo po izdaji fitosanitarnega
spričevala zagotoviti, da pošiljka do izstopa s carinskega območja EU ostane neoporečna, kar pomeni, da se ne sme spremeniti
opremljenost z dokumenti, istovetnost in zdravstveno stanje pošiljke.
(2) Izvoznik zagotavlja neoporečnost
pošiljke iz prejšnjega odstavka tako, da:
-      
pošiljko loči od ostalega blaga in je prepoznavna kot celota;
-      
pošiljko označi tako, da omogoča identifikacijo; oznake se pritrdijo na
vsako pakiranje, razsut tovor pa nosi skupno oznako, ki je lahko registrska
številka prevoznega sredstva;
-      
pošiljko pakira oziroma transportira tako, da ni nevarnosti za okužbo,
infestacijo ali kontaminacijo med prevozom.
(3) Označevanje iz druge alineje prejšnjega
odstavka fitosanitarni inšpektor navede v fitosanitarnem spričevalu. Nobena
menjava sestave pošiljke oziroma označevanja ni dovoljena brez odobritve
fitosanitarnega inšpektorja.
IV. TRANZIT POŠILJK
25. člen
(tranzit pošiljk)
(1) Pošiljke iz prvega odstavka 9. člena
tega pravilnika, ki so v tranzitu, se ob vstopu na ozemlje Republike Slovenije
ne prijavljajo fitosanitarni inšpekciji in zanje uradni pregled ni obvezen. 
(2) Pošiljka iz prejšnjega odstavka mora
biti pakirana in transportirana tako, da onemogoča širjenje škodljivih
organizmov (npr. izletanje insektov ali nošenje spor z vetrom ali padavinami)
iz pošiljke in ne sme biti prepakirana na carinskem območju EU. Embalaža mora biti iz primernega materiala glede trpežnosti, tako
da posamezna pakiranja ostanejo zaprta. Razsut tovor na cestnem ali železniškem
prevoznem sredstvu mora biti pokrit s ponjavo, ki onemogoča širjenje škodljivih
organizmov. 
(3) Če carinski organ ali prevoznik
ugotovi, da pošiljka iz prvega odstavka tega člena ne izpolnjuje pogojev iz
prejšnjega odstavka, mora o tem obvestiti fitosanitarnega inšpektorja. Taka
pošiljka se šteje za uvozno in je zanjo obvezen uradni pregled, ki obsega: 
-      
pregled dokumentacije, s katerim se ugotavlja, kateri dokumenti oziroma
oznake na embalaži in pakiranjih spremljajo pošiljko, 
-      
pregled istovetnosti, s katerim se ugotavlja, ali se vsebina pošiljke
ujema s podatki iz dokumentov oziroma z oznakami iz prejšnje alineje, 
-      
zdravstveni pregled, s katerim se ugotavlja neokuženost pošiljke s
škodljivimi organizmi s seznamov I.A in II.A Direktive 2000/29/ES. 
(4) Zdravstveni pregled pošiljke iz tretje
alineje prejšnjega odstavka ni potreben, če se na podlagi ocene tveganja
ugotovi, da ni nevarnosti za širjenje škodljivih organizmov. Oceno tveganja
pripravi uprava oziroma njeno pripravo po nalogu uprave opravi pravna oseba
javnega in zasebnega prava na podlagi javnega pooblastila v skladu z zakonom,
ki ureja zdravstveno varstvo rastlin. 
(5) Če se med uradnim pregledom ugotovi, da
pošiljka ne izpolnjuje predpisanih fitosanitarnih zahtev, fitosanitarni
inšpektor zadrži pošiljko in odredi ukrepe v skladu s 27. členom tega
pravilnika. 
(6) Če pride do pretovarjanja v notranjosti
države zaradi nesreče med prevozom tranzitne pošiljke, mora prevoznik ali
policija o tem obvestiti najbližji območni urad uprave.
V. UKREPI IN ZAHTEVE
26. člen
(zahteve med uradnim pregledom)
Za preprečevanje vnosa in širjenja
škodljivih organizmov med uradnim pregledom morajo uvozniki, izvozniki oziroma
lastniki pošiljk, njihovi prevozniki in špediterji ter carinski in inšpekcijski
organi upoštevati naslednje zahteve:
-      
pošiljka ter vzorec, vzet iz pošiljke, se do konca zdravstvenega
pregleda obravnavata kot sumljiva glede navzočnosti škodljivih organizmov;
-      
brez navzočnosti in dovoljenja fitosanitarnega inšpektorja se pošiljka
ne sme odpreti, pregledovati in vzorčiti, razen pri pregledu poštnih pošiljk,
pri katerih carinski organi ugotovijo vsebino pošiljke;
-      
vzorci rastlin se pregledujejo v delovnem prostoru, v katerem so
zagotovljeni pogoji za preventivno ukrepanje proti širjenju škodljivih
organizmov;
-      
nepregledani vzorci rastlin se ne smejo prenašati, ne da bi bili
ustrezno zapakirani tako, da se prepreči širjenje škodljivih organizmov;
-      
vzorci rastlin, ki se pošiljajo v laboratorijske preiskave, morajo biti
ustrezno zapakirani tako, da se prepreči širjenje škodljivih organizmov, in se
prenašajo ali pošiljajo kot nujne in vrednostne pošiljke.
27. člen
(ukrepi pri uvozu)
Če se med uradnim pregledom pri uvozu na
vstopnem mestu v EU ugotovi, da pošiljka ne izpolnjuje
predpisanih fitosanitarnih zahtev, fitosanitarni inšpektor zadrži pošiljko in
odredi enega ali več naslednjih ukrepov:
-      
zavrnitev vnosa pošiljke in vrnitev pošiljatelju;
-      
preusmeritev pošiljke v namembni kraj izven ozemlja EU, če so izpolnjene
fitosanitarne zahteve države uvoznice; preusmeritev se opravi pod nadzorom in
skladno s carinskimi postopki;
-      
odstranitev okuženega dela pošiljke;
-      
uničenje pošiljke;
-      
uvedba karantene kot uradne osamitve pošiljke, dokler niso znani
rezultati testiranj v uradnem laboratoriju;
-      
odprava nepravilnosti in pomanjkljivosti glede ustreznih listin v določenem
roku;
-      
tretiranje pošiljke, ki se lahko odredi le izjemoma, če se z njim
zagotovi izpolnjevanje pogojev za uvoz pošiljke in prepreči nevarnost širjenja
škodljivih organizmov. Tretiranje se lahko odredi tudi v primeru navzočnosti
škodljivih organizmov, ki niso navedeni na seznamih I.A, II.A, I.B in II.B Direktive
2000/29/ES.
28. člen
(ukrepi pri premeščanju)
Če se med uradnim pregledom pri premeščanju
med državami članicami Evropske unije ugotovi, da pošiljka ne izpolnjuje
predpisanih fitosanitarnih zahtev, pristojni inšpektor ali uradna oseba z
javnim pooblastilom po zakonu, ki ureja zdravstveno varstvo rastlin (v
nadaljnjem besedilu: uradna pooblaščena oseba), zadrži pošiljko in odredi enega
ali več naslednjih ukrepov:
-      
tretiranje pošiljke, če se z njim zagotovi izpolnjevanje pogojev za
premeščanje pošiljke;
-      
dovolitev premeščanja pošiljke pod uradnim nadzorom pristojnega
inšpektorja ali uradne pooblaščene osebe do območij, kjer pošiljka ne predstavlja
dodatne nevarnosti;
-      
dovolitev premeščanja pošiljke pod uradnim nadzorom pristojnega
inšpektorja ali uradne pooblaščene osebe do prostorov za industrijsko predelavo;
-      
uničenje pošiljke.
28.a člen
(ukrepi pri pridelavi ali predelavi)
Če se med uradnim pregledom pri pridelavi
ali predelavi ugotovi, da so rastline, rastlinski proizvodi ali nadzorovani
predmeti okuženi s škodljivimi organizmi, določenimi z zakonom, ki ureja
zdravstveno varstvo rastlin, pristojni inšpektor ali uradna pooblaščena oseba odredi
enega ali več naslednjih ukrepov: 
-      
tretiranje, če se z njim zagotovi izpolnjevanje predpisanih zahtev; 
-      
odstranitev na način, ki ne predstavlja fitosanitarne nevarnosti (na
primer industrijska predelava, uporaba za krmo po opravljeni toplotni obdelavi,
odlaganje na lokaciji, ki jo odobri pristojni inšpektor ali uradna pooblaščena
oseba, in podobno); 
-      
uničenje.
29. člen
(tretiranje)
(1) Tretiranje kot je dezinfekcija,
dezinsekcija ali deratizacija lahko opravi le pravna ali fizična oseba, ki je
registrirana za to dejavnost.
(2) Druge ukrepe tretiranja lahko opravljajo
izvajalci varstva rastlin v skladu z zakonom, ki ureja fitofarmacevtska
sredstva.
(3) Izvajanje ukrepov iz tega člena nadzira
pristojni inšpektor.
30. člen
(uničenje rastlin)
(1) Rastline, rastlinski proizvodi in
nadzorovani predmeti, za katere je pristojni inšpektor ali uradna pooblaščena
oseba odredil uničenje, se uničijo s sežiganjem, uporabo fitofarmacevtskih
sredstev, zakopavanjem ali zaoravanjem oziroma na drug način, ki onemogoča
širjenje škodljivih organizmov in zagotavlja, da se z ostanki škodljivi
organizmi ne morejo širiti.
(2) S sežiganjem se uničujejo zlasti seme,
lesnate rastline za saditev, les in embalaža. Sežig se opravi v sežigalnih
napravah ali v posebnih jamah oziroma na mestih, kjer ni nevarnosti širjenja
požara v okolje.
(3) Z uporabo fitofarmacevtskih sredstev se
uničujejo zlasti zelnate ali olistane rastline, ki se morajo po uničenju
zaorati ali zakopati.
(4) Z zakopavanjem se uničujejo zlasti
korenaste in gomoljaste rastline, čebulnice, embalaža in druge rastline, ki jih
drugače ni mogoče uničiti. Rastline oziroma embalažo se v jamo zakoplje tako,
da je nad njimi najmanj 1 m debela plast zemlje, ki mora biti potlačena in
zravnana z okoliškim terenom. Jama, v kateri so zakopane rastline oziroma
embalaža, mora biti dovolj daleč od vodnih izvirov in tokov, kar presodi
pristojni inšpektor ali uradna pooblaščena oseba, upoštevajoč stopnjo
nevarnosti prenašanja škodljivih organizmov, ki se oceni na podlagi
razpoložljivih znanstvenih, strokovnih in tehničnih podatkov glede narave
škodljivega organizma in tipa tal. Kraj zakopa mora biti vidno označen in ga ni
dovoljeno obdelovati najmanj tri leta.
(5) Z zaoravanjem ali drugim mehanskim
načinom se uničujejo zlasti rastline, ki še ne oblikujejo reprodukcijskih
organov in se vegetativno ne razmnožujejo.
(6) Način, kraj, rok in obseg uničenja iz
tega člena odredi pristojni inšpektor ali uradna pooblaščena oseba.
(7) Obseg uničenja iz tega člena se odredi:
-      
v skladu s predpisi, ki urejajo ukrepe za preprečevanje vnosa oziroma
širjenja in za zatiranje posameznih vrst škodljivih organizmov, ali 
-      
na podlagi pisnega mnenja uprave, kadar gre za nov škodljivi organizem,
katerega pojav v Republiki Sloveniji še ni znan in za katerega ukrepi za
zdravstveno varstvo rastlin še niso določeni. Pisno mnenje uprave temelji na
izvedeniškem mnenju nosilca javnega pooblastila v skladu z zakonom, ki ureja
zdravstveno varstvo rastlin, oziroma oceni tveganja zaradi škodljivega
organizma. 
(8) Ne glede na določbo prve alineje
prejšnjega odstavka se lahko odredi uničenje vseh rastlin na posamezni enoti
pridelave, če: 
-      
je bila ugotovljena okužba z istim škodljivim organizmom v več
zaporednih letih v skupnem obsegu, ki presega prag, določen za uničenje vseh
rastlin v skladu s predpisom, ki ureja ukrepe za preprečevanje vnosa oziroma
širjenja in za zatiranje tega škodljivega organizma, 
-      
se istočasno ugotovi okužba z dvema ali več škodljivimi organizmi v
skupnem obsegu, ki presega prag, določen za uničenje vseh rastlin v primeru
okužbe z enim izmed teh škodljivih organizmov v skladu s predpisom, ki ureja
ukrepe za preprečevanje vnosa oziroma širjenja in za zatiranje tega škodljivega
organizma.
VI. OBVEŠČANJE, NALOGE IN POOBLASTILA
31. člen
(obveščanje)
(1) Imetniki rastlin, izvajalci
zdravstvenega varstva rastlin in drugi, ki najdejo ali sumijo na škodljive
organizme in rastline iz prve, druge in tretje alinee 4. člena tega pravilnika,
obveščajo pristojnega inšpektorja in upravo v skladu z zakonom, ki ureja
zdravstveno varstvo rastlin.
(2) Dokler traja nevarnost zaradi najdbe škodljivega
organizma iz 18. člena tega pravilnika, pristojni fitosanitarni inšpektor obvešča
imetnike gostiteljskih rastlin na okuženem območju na krajevno običajen način o
ukrepih, nevarnosti pojava, vidnih znamenjih in obveznosti obveščanja.
(3) Če gre v primerih iz prejšnjega
odstavka za rastline v gozdovih, gozdnih drevesnicah ter na gozdnem drevju
izven gozda, imetnike gostiteljskih rastlin obveščajo gozdarski inšpektorji, v
skladu z zakonom, ki ureja zdravstveno varstvo rastlin.
(4) Pristojni inšpektor ali uradna
pooblaščena oseba sproti pisno upravo o ukrepih iz 27. in 28. člena tega pravilnika v tiskani ali elektronski obliki v skladu s predpisom, ki ureja
obveščanje glede zadržanja pošiljk rastlin, rastlinskih proizvodov in
nadzorovanih predmetov ali izoliranih škodljivih organizmov iz uvoza, ki
predstavljajo nevarnost za vnos in širjenje škodljivih organizmov.
(5) Uprava obvešča o ukrepih iz 4., 5., 6.,
7., 18., 27. in 28. člena tega pravilnika:
-      
ministrstvo, pristojno za kmetijstvo, gozdarstvo in prehrano ter druge
organe, ki jih ukrepi zadevajo;
-      
javnost in izvajalce zdravstvenega varstva rastlin preko spletne strani,
uradnega glasila in občasnih samostojnih publikacij, zlasti o značilnostih
bolezni, nevarnosti in ukrepih, pri čemer sodelujejo tudi fitosanitarni
inšpektorji, izvajalci javne službe za zdravstveno varstvo rastlin in drugi
strokovnjaki;
-      
Evropsko Komisijo, države članice in mednarodne organizacije v skladu s
predpisom, ki ureja obveščanje glede zadržanja pošiljk rastlin, rastlinskih
proizvodov in nadzorovanih predmetov ali izoliranih škodljivih organizmov iz
uvoza, ki predstavljajo nevarnost za vnos in širjenje škodljivih organizmov in
s tem pravilnikom.
32. člen
(naloge in pooblastila)
(1) Uradne zdravstvene preglede rastlin v
povezavi s 4., 5., 6. in 7. členom tega pravilnika, vključno z odvzemom uradnih
vzorcev v okviru rednega in posebnega nadzora izvajajo v skladu z zakonom, ki
ureja zdravstveno varstvo rastlin:
-      
fitosanitarni inšpektorji, predvsem ob uvozu, premeščanju ali v
pridelavi v drevesnicah, matičnih nasadih, v varovalnih pasovih in žariščih
okužb,
-      
pooblaščeni izvajalci javne službe zdravstvenega varstva rastlin,
predvsem v drevesnicah za pridelavo uradno potrjenega materiala, gozdnih
drevesnicah, sadovnjakih, vinogradih in podobnih nasadih ter v vrtovih,
-      
izvajalci javne gozdarske službe v gozdovih,
-      
pooblaščene uradne osebe uprave.
(2) Ne glede na določbe prejšnjega odstavka
lahko pristojni fitosanitarni ali gozdarski inšpektor opravlja uradne preglede
naključno povsod tam, kjer se premeščajo, pridelujejo, predelujejo, skladiščijo,
prodajajo ali drugače uporabljajo v skladu z zakonom, ki ureja zdravstveno
varstvo rastlin.
(3) Laboratorijske preiskave opravlja
pooblaščeni laboratorij v skladu s predpisom o tehničnih in organizacijskih
pogojih, ki jih morajo izpolnjevati laboratoriji za izvajanje diagnostičnih
preiskav na področju zdravstvenega varstva rastlin.
(4) Inšpekcijski nadzor nad izvajanjem tega
pravilnika opravljajo fitosanitarni inšpektorji, oziroma za gozdne rastline gozdarski
inšpektorji, v skladu z zakonom, ki ureja zdravstveno varstvo rastlin.
(5) Za koordinacijo, poročanje in izmenjavo
informacij med organi in izvajalci zdravstvenega varstva rastlin skrbi uprava.
(6) V stalni nadzor škodljivih organizmov
lahko uprava vključi tudi:
-      
druge organe in organizacije, ki delujejo na področju kmetijstva in
gozdarstva, v skladu z zakonom, ki ureja zdravstveno varstvo rastlin;
-      
organe in organizacije, ki skrbijo za odpravo posledic naravnih nesreč,
v skladu z zakonom, ki ureja zdravstveno varstvo rastlin, in zakonom, ki ureja
odpravo posledic naravnih nesreč.
(7) Predstojnik uprave izda navodilo o
organiziranosti pregledov in poročanja iz tega člena.

Priloga
1: Vzorčni obrazec fitosanitarnega spričevala
Priloga
2: Vzorčni obrazec fitosanitarnega spričevala za ponovni izvoz

Pravilnik
o ukrepih in postopkih za preprečevanje vnosa in širjenja škodljivih organizmov
rastlin, rastlinskih proizvodov in nadzorovanih predmetov (Uradni list RS, št. 31/04) vsebuje naslednji prehodni in
končni določbi:
»VII. PREHODNI IN KONČNI DOLOČBI
33. člen
(prenehanje
veljavnosti)
Z uveljavitvijo tega pravilnika preneha
veljati Pravilnik o postopkih za preprečevanje vnosa, širjenja in zatiranje škodljivih
organizmov rastlin, rastlinskih proizvodov in nadzorovanih predmetov (Uradni
list RS, št. 69/01, 109/01 in 93/03).
34. člen
(uveljavitev
pravilnika)
Ta pravilnik začne veljati 1. maja 2004.«.

Pravilnik o spremembah in dopolnitvah
Pravilnika o ukrepih in postopkih za preprečevanje vnosa in širjenja škodljivih
organizmov rastlin, rastlinskih proizvodov in nadzorovanih predmetov (Uradni
list RS, št. 142/04) vsebuje naslednjo končno določbo:
»8. člen
Ta pravilnik začne veljati 1. januarja 2005.«.

Pravilnik o minimalnih pogojih, ki morajo biti
izpolnjeni za opravljanje pregledov istovetnosti in zdravstvenih pregledov
pošiljk rastlin, ki se vnašajo iz tretjih držav, izven vstopnih mest (Uradni
list RS, št. 142/04) določa:
»V. PREHODNE IN KONČNE DOLOČBE
12. člen
(prenehanje
veljave)
Z dnem uveljavitve tega pravilnika preneha
veljati 15. člen Pravilnika o ukrepih in postopkih za preprečevanje vnosa in
širjenja škodljivih organizmov rastlin, rastlinskih proizvodov in nadzorovanih
predmetov (Uradni list RS, št. 31/04).«;
ter vsebuje naslednjo končno določbo:
»13. člen
(uveljavitev
pravilnika)
Ta pravilnik začne veljati 1. januarja
2005.«.

Pravilnik o spremembah in dopolnitvah
Pravilnika o ukrepih in postopkih za preprečevanje vnosa in širjenja škodljivih
organizmov rastlin, rastlinskih proizvodov in nadzorovanih predmetov (Uradni
list RS, št. 66/07) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ukrepih in postopkih za preprečevanje vnosa in širjenja škodljivih
organizmov rastlin, rastlinskih proizvodov in nadzorovanih predmetov (Uradni
list RS, št. 104/09) vsebuje naslednjo končno določbo:
»15. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o ukrepih in
postopkih za preprečevanje vnosa in širjenja škodljivih organizmov rastlin,
rastlinskih proizvodov in nadzorovanih predmetov (Uradni list RS, št. 13/10) vsebuje naslednjo končno določbo:
»2. člen
Ta pravilnik začne veljati 1. marca 2010.«.

Pravilnik o spremembah in dopolnitvah
Pravilnika o ukrepih in postopkih za preprečevanje vnosa in širjenja škodljivih
organizmov rastlin, rastlinskih proizvodov in nadzorovanih predmetov (Uradni
list RS, št. 74/11) vsebuje naslednjo prehodno in
končno določbo:
»5. člen
Postopki določanja obsega uničenja rastlin,
ki so bili uvedeni pred uveljavitvijo tega pravilnika, se v delu, ki se nanaša
na določbe tega pravilnika, nadaljujejo v skladu s tem pravilnikom.
6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih in
postopkih za preprečevanje vnosa in širjenja škodljivih organizmov rastlin,
rastlinskih proizvodov in nadzorovanih predmetov (Uradni list RS, št. 30/14) vsebuje naslednjo končno določbo:
»14. člen
Ta pravilnik začne veljati 1. junija 2014.«.