1. SPLOŠNE DOLOČBE
1. člen
(vsebina sklepa)
(1) Ta sklep določa
podrobnejši obseg in vsebino dodatnega revizijskega pregleda in dodatnega
revizorjevega poročila o izpolnjevanju pravil o upravljanju tveganj v borznoposredniških
družbah.
(2) Dodatno revizorjevo
poročilo se pripravi na posamični podlagi ter tudi na konsolidirani podlagi, če
je za nadzor na konsolidirani podlagi pristojna Agencija za trg vrednostnih
papirjev (v nadaljnjem besedilu: Agencija).
(3) Kadar se ta sklep
sklicuje na določbe drugih predpisov, se te določbe uporabljajo v njihovem
vsakokrat veljavnem besedilu.
2. člen
(opredelitve pojmov)
Pojmi, uporabljeni v tem sklepu, imajo enak pomen kot v
Zakonu o trgu finančnih instrumentov (Uradni list RS, št. 77/18, 17/19 –
popr., 66/19 in 123/21; v nadaljnjem besedilu: ZTFI-1), Zakonu o bonitetnem
nadzoru investicijskih podjetij (Uradni list RS, št. 123/21;
v nadaljnjem besedilu: ZBNIP), Uredbi (EU) 2019/2033 Evropskega parlamenta in
Sveta z dne 27. novembra 2019 o
bonitetnih zahtevah za investicijska podjetja ter o spremembi uredb (EU) št. 1093/2010, (EU) št. 575/2013,
(EU) št. 600/2014 in (EU) št. 806/2014 (UL L št. 314
z dne 5. 12. 2019, str. 1), zadnjič
popravljene s Popravkom (UL L št. 405 z
dne 2. 12. 2020, str. 79; v nadaljnjem besedilu: Uredba (EU)
2019/2033) in Zakonu o gospodarskih družbah (Uradni list RS, št. 65/09 – uradno prečiščeno besedilo, 33/11,
91/11, 32/12, 57/12, 44/13 – odl. US, 82/13, 55/15, 15/17, 22/19 – ZPosS,
158/20 – ZIntPK-C in 18/21; v nadaljnjem besedilu: ZGD-1).
3. člen
(uporaba določb drugih zakonov in predpisov)
Dodatni revizijski pregled se opravi v skladu z Zakonom o
revidiranju (Uradni list RS, št. 65/08,
63/13 – ZS-K, 84/18 in 115/21), mednarodnimi standardi revidiranja in pravili
revidiranja Agencije za javni nadzor nad revidiranjem ter ob upoštevanju določb
ZTFI-1, ZBNIP, Uredbe (EU) 2019/2033, Uredbe (EU) št. 575/2013
Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012
(UL L št. 176 z dne 27. 6. 2013, str. 1), zadnjič spremenjene s
Popravkom Uredbe (EU) 2019/2160 Evropskega Parlamenta in Sveta z dne 27. novembra 2019 o spremembi Uredbe (EU) št. 575/2013 glede izpostavljenosti iz naslova
naložb v krite obveznice (UL L št. 328 z
dne 18. 12. 2019) (UL L št. 24 z dne 3. 2.
2022, str. 140; v nadaljnjem besedilu: Uredba (EU) 575/2013) in Poglavja II
Izvedbene uredbe Komisije (EU) 2021/2284 z dne 10. decembra
2021 o določitvi izvedbenih tehničnih standardov za uporabo Uredbe (EU)
2019/2033 Evropskega parlamenta in Sveta v zvezi z nadzorniškim poročanjem in
razkritji investicijskih podjetij (UL L št. 458
z dne 22. 12. 2021, str. 48; v nadaljnjem besedilu: Izvedbena uredba
(EU) 2021/2284).
2. OBSEG IN VSEBINA DODATNEGA REVIZIJSKEGA PREGLEDA
4. člen
(splošno o revizijskem pregledu upravljanja tveganj)
(1) Revizor pri
opravljanju dodatnega revizijskega pregleda in pri sestavi dodatnega
revizorjevega poročila o izpolnjevanju pravil o upravljanju tveganj upošteva
določbe Mednarodnega standarda poslov dajanja zagotovil (MSZ) 3000 – Posli
dajanja zagotovil, razen revizij ali preiskav računovodskih informacij iz
preteklosti, v vsakokrat veljavni različici. Revizorjevo poročilo o dodatnem
revizijskem pregledu se pripravi z omejenim zagotovilom.
(2) Revizor poleg
poročila o dodatnem revizijskem pregledu pripravi tudi ločeno pismo
poslovodstvu, v katerem opiše, če je smiselno:
(a)   
morebitne pomanjkljivosti, ugotovljene pri revizijskem pregledu,
(b)   
priporočila za izboljšave na področjih, kjer so bile ugotovljene
pomanjkljivosti,
(c)   
ugotovitve glede izpolnjevanja revizorjevih priporočil iz preteklih let.
(3) Pismo poslovodstvu
iz prejšnjega odstavka borznoposredniška družba posreduje Agenciji, skupaj z
revizorjevim poročilom o dodatnem revizijskem pregledu oziroma da pisno izjavo,
da revizor ni izdal pisma poslovodstvu o dodatnem revizijskem pregledu.
5. člen
(ustreznost upravljanja tveganj)
(1) Revizor v okviru
dodatnega revizijskega pregleda poroča o tem ali je borznoposredniška družba v
preteklem poslovnem letu ustrezno obvladovala tveganja za trg, tveganja za
podjetje, tveganja koncentracije ter tveganje likvidnosti, pri čemer v zvezi s
posamezno vrsto tveganja z revizijskimi postopki preveri predvsem naslednje:
(a)   
v zvezi s preverjanjem obvladovanja tveganja za trg (RtM) preveri ali
borznoposredniška družba:
- 
v zvezi z obvladovanjem tega tveganja redno posodablja in dokumentira
spremembe:
(i)    strategij
in politik prevzemanja in upravljanja tveganj, vključno z razmejitvijo med
pomembnimi in nepomembnimi tveganji;
(ii)   postopkov
ocenjevanja izpostavljenosti tveganjem, vključno s predpostavkami, ki jih
uporablja pri ocenjevanju izpostavljenosti tveganjem;
(iii)  procesa zgodnjega
odkrivanja povečanih tveganj, vključno z uporabljenimi kazalniki;
- 
vodi trgovalno in netrgovalno knjigo v skladu zahtevami poglavja 3
naslova I dela 3 Uredbe (EU) 575/2013 ter razvršča pozicije v finančnih
instrumentih in blagu v trgovalno oziroma netrgovalno knjigo na podlagi
strategij, politik in postopkov, vzpostavljenih za upravljanje pozicij ali
portfelja;
(b)   
v zvezi s preverjanjem obvladovanja tveganj za podjetje (RtF) preveri
ali borznoposredniška družba:
- 
v zvezi z obvladovanjem tega tveganja redno posodablja in dokumentira
spremembe:
(i)    strategij
in politik prevzemanja in upravljanja tveganj, vključno z razmejitvijo med
pomembnimi in nepomembnimi tveganji;
(ii)   postopkov
ocenjevanja izpostavljenosti tveganjem, vključno s predpostavkami, ki jih
uporablja pri ocenjevanju izpostavljenosti tveganjem;
(iii)  procesa zgodnjega
odkrivanja povečanih tveganj, vključno z uporabljenimi kazalniki;
- 
izpostavljenost investicijskega podjetja zaradi neplačila njegovih
nasprotnih strank v poslu (K-TCD) izračuna v skladu s 26. členom Uredbe (EU) 2019/2033.
(c)   
v zvezi s preverjanjem obvladovanja tveganj koncentracije revizor
preveri ali borznoposredniška družba:
- 
v zvezi z obvladovanjem tega tveganja redno posodablja in dokumentira
spremembe:
(i)    strategij
in politik prevzemanja in upravljanja tveganj, vključno z razmejitvijo med
pomembnimi in nepomembnimi tveganji;
(ii)   postopkov
ocenjevanja izpostavljenosti tveganjem, vključno s predpostavkami, ki jih
uporablja pri ocenjevanju izpostavljenosti tveganjem;
(iii)  procesa zgodnjega
odkrivanja povečanih tveganj, vključno z uporabljenimi kazalniki;
- 
spremlja in nadzoruje tveganja koncentracije z uporabo notranjih kontrol
ter drugih primernih postopkov,
- 
spoštuje omejitev v zvezi s tveganjem koncentracije in presežkom
vrednosti izpostavljenosti iz 37. člena
Uredbe (EU) 2019/2033 in
- 
upravičeno izključuje posamezne postavke iz izračuna izpostavljenosti
tveganja koncentracije v skladu z 41. členom Uredbe (EU) 2019/2033.
(d)   
v zvezi s preverjanjem obvladovanja tveganja likvidnosti revizor preveri
ali borznoposredniška družba:
- 
v zvezi z obvladovanjem tega tveganja redno posodablja in dokumentira
spremembe:
(i)    strategij
in politik prevzemanja in upravljanja tveganj, vključno z razmejitvijo med
pomembnimi in nepomembnimi tveganji;
(ii)   postopkov ocenjevanja
izpostavljenosti tveganjem, vključno s predpostavkami, ki jih uporablja pri
ocenjevanju izpostavljenosti tveganjem;
(iii)  procesa zgodnjega
odkrivanja povečanih tveganj, vključno z uporabljenimi kazalniki;
- 
razvršča sredstva, finančne instrumente oziroma kratkoročne vloge med
likvidna sredstva skladno s 43. členom Uredbe (EU) 2019/2033 in
- 
povečuje likvidna sredstva iz naslova danih jamstev strankam skladno s
45. členom Uredbe (EU) 2019/2033.
(2) Pri pregledu
izpolnjevanja pravil o upravljanju tveganj revizor upošteva naravo, obseg in
zapletenost tveganj, ki izhajajo iz poslovnega modela borznoposredniške družbe
in dejavnosti, ki jih le ta opravlja.
6. člen
(ustreznost poročanja)
V okviru dodatnega revizijskega pregleda revizor poroča o
ustreznosti poročanja na način, da z revizijskimi postopki preveri, ali je
borznoposredniška družba v preteklem poslovnem letu Agenciji posredovala
pravočasna, točna in pravilna poročila iz prvega odstavka 54. člena Uredbe (EU) 2019/2033 ter ali je bil
način poročanja skladen z opredelitvijo borznoposredniške družbe po 12. členu Uredbe (EU) 2019/2033.
7. člen
(poslovanje z osebami v posebnem razmerju
z borznoposredniško družbo)
V okviru dodatnega revizijskega pregleda revizor poroča o
skladnosti poslovanja borznoposredniške družbe z osebami, ki so z njo v
posebnem razmerju, na način, da z revizijskimi postopki preveri, ali je seznam
oseb v posebnem razmerju z borznoposredniško družbo na dan 31. decembra skladen z določbo 50. člena ZBNIP in politikami borznoposredniške
družbe za opredelitev takih oseb, ki jih mora imeti vzpostavljene v skladu s
50. členom ZBNIP.
8. člen
(zahteve po preudarnem vrednotenju sredstev)
V okviru dodatnega revizijskega pregleda revizor pregleda
skladnost preudarnega vrednotenja pozicij iz trgovalne knjige po stanju na dan
31. decembra preteklega leta, z zahtevami
iz 105. člena Uredbe (EU) 575/2013 v
zvezi z drugim odstavkom 21. člena Uredbe
(EU) 2019/2033.
9. člen
(izračun navadnega lastniškega temeljnega kapitala)
V okviru dodatnega revizijskega pregleda revizor revidira in
poroča o pravilnosti upoštevanja odloženih terjatev za davek pri izračunu
navadnega lastniškega temeljnega kapitala iz 36. člena
Uredbe (EU) 575/2013, na dan 31. decembra
preteklega poslovnega leta, pri čemer z revizijskimi postopki preveri, ali sta
bila pri izračunu navadnega lastniškega temeljnega kapitala pravilno upoštevana
38. in 39. člen Uredbe (EU) 575/2013.
10. člen
(uskladitev postavk kapitala z revidiranimi računovodskimi
izkazi)
V okviru dodatnega revizijskega pregleda revizor revidira
podatke o razkritjih v zvezi s kapitalom na dan 31. decembra
preteklega poslovnega leta, objavljenih na izbranem mediju in mestu v skladu s
četrtim odstavkom 46. člena Uredbe (EU)
2019/2033, in sicer na način, da preveri spoštovanje zahtev iz prvega odstavka
49. člena Uredbe (EU) 2019/2033, z uporabo predlog iz Priloge VI k Izvedbeni
uredbi (EU) 2021/2284 in v skladu z ustreznimi navodili iz Priloge VII k tej uredbi.
3. KONČNI DOLOČBI
11. člen
(nadzor nad izvajanjem revidiranja)
Za pravilnost izvajanja revizijskih postopkov v okviru
dodatnega revizijskega pregleda je pristojna Agencija za javni nadzor nad
revidiranjem.
12. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije, uporabljati pa se začne pri revizijskem pregledu
letnega poročila za poslovno leto 2022.
Št. 00700-12/2022-10
Ljubljana, dne 15. decembra 2022
EVA 2022-1611-0014
Predsednica Sveta
Agencije za trg vrednostnih papirjev
Anka Čadež