I. SPLOŠNE DOLOČBE
1. člen
(vsebina pravilnika)
Ta pravilnik določa postopek izvajanja poskusa Mednarodnega programa
Osnovne šole Danile Kumar (v nadaljnjem besedilu: poskus) ter pravice učencev,
ki se vključujejo v poskus.
2. člen
(splošna opredelitev mednarodnega programa)
Mednarodni program izvajajo avtorizirane šole v svetovni mreži
šol mednarodne neprofitne organizacije International Baccaleureate Organisation
(v nadaljnjem besedilu: IBO) z namenom zagotovitve kvalitetnega mednarodnega
izobraževanja otrokom tujih državljanov, ki zaradi selitvene mobilnosti po
svetu potrebujejo tovrstno izobraževanje.
Pouk in vsa komunikacija v šolah, ki izvajajo mednarodni program,
poteka v angleškem jeziku. Kot prvi tuji jezik se poučuje jezik okolja.
Mednarodni program je razdeljen na Primary Years Programm za
otroke v vrtcu in učence od prvega do petega razreda ter na Middle Years
Programm za učence od šestega do osmega razreda. Mednarodni program se na
naslednji stopnji izobraževanja izvaja v Middle Years Programm, ki se zaključi z
International Diplomo.
II. DOLOČITEV PRAVNEGA SUBJEKTA IZVAJANJA POSKUSA
3. člen
(pravni subjekt izvajanja poskusa)
Poskus se izvaja na Osnovni šoli Danile Kumar, Godeževa 11,
Ljubljana (v nadaljnjem besedilu: osnovna šola).
III. NAMEN IN CILJI POSKUSA
4. člen
(namen in cilji poskusa)
Namen poskusa je preveriti uresničevanje novih programskih elementov
in didaktično‑organizacijskih rešitev
ter predstaviti splošne in specifične dejavnike, ki opredeljujejo učinkovitost
vzgojno‑izobraževalnega dela
mednarodnega programa osnovne šole.
Namen in cilji poskusa so zlasti:
-       
preveriti znanje učencev mednarodnega programa osnovne šole in ga
primerjati z znanjem učencev, ki so na isti šoli vključeni v program devetletne
osnovne šole,
-       
preveriti izvajanje uvedenih novosti pri pouku matematike, angleščine,
naravoslovja, družboslovja in tehnologije z informatiko,
-       
spoznati stališča in interese učencev, vključenih v mednarodni program
osnovne šole, in njihovih staršev glede uvedenih novosti,
-       
analizirati in predstaviti temeljne ugotovitve zunanje evalvacije, ki jo
vsaka tri leta opravijo tuji zunanji evalvatorji,
-       
spoznati stališča učiteljev in vodstva osnovne šole glede načina dela v
mednarodnem programu osnovne šole in glede uvedenih novosti,
-       
preveriti možnost umestitve mednarodnega programa osnovne šole v
zakonodajo Republike Slovenije na področju vzgoje in izobraževanja.
IV. IZVAJANJE POSKUSA
5. člen
(trajanje poskusa)
Poskus se izvaja v obdobju od 1. januarja 2010 do 31. Avgusta
2012.
6. člen
(udeleženci poskusa)
V poskus so vključeni učenci, ki obiskujejo drugi, peti in osmi
razred mednarodnega programa osnovne šole.
Sočasno je v poskus vključeno tudi primerljivo število učencev,
ki obiskujejo program devetletne osnovne šole na isti šoli, in sicer učenci
tretjega, šestega in devetega razreda.
Udeleženci poskusa so tudi vsi učitelji, ki poučujejo v mednarodnem
programu osnovne šole, in starši učencev, ki obiskujejo mednarodni program
osnovne šole.
7. člen
(Zavod Republike Slovenije za šolstvo)
Zavod Republike Slovenije za šolstvo (v nadaljnjem besedilu: zavod)
je odgovoren za pripravo, uvajanje in spremljanje poskusa ter pripravi načrt
preverjanja programskih elementov v mednarodnem programu osnovne šole s
poskusom in metodološki načrt spremljanja in evalvacije.
Zavod posreduje letna poročila projektne skupine do 30. Novembra
2010, 30. novembra 2011 in 30. novembra 2012 ministru za šolstvo in šport (v
nadaljnjem besedilu: minister), pri čemer ta poročila vsebujejo potek izvajanja
poskusa za preteklo šolsko leto.
Zavod pripravi zaključno poročilo ter ga skupaj z mnenjem Sveta
za evalvacijo predloži Strokovnemu svetu Republike Slovenije za splošno izobraževanje
in ministru, najkasneje v treh mesecih po zaključku poskusa.
Zavod skrbi za obveščanje javnosti.
8. člen
(projektna skupina)
Minister imenuje s sklepom člane projektne skupine.
Projektna skupina usmerja izvajanje poskusa in opravlja naslednje
naloge:
-       
sodeluje pri pripravi sprememb normativnih podlag, potrebnih za uvajanje
poskusa,
-       
pripravi strokovne podlage za delo šolske projektne skupine,
-       
pripravi letna in zaključno poročilo,
-       
izvaja druge naloge.
9. člen
(šolska projektna skupina)
Odgovorni nosilec uvajanja in spremljanja poskusa je ravnatelj
osnovne šole. Ravnatelj imenuje in vodi petčlansko šolsko projektno skupino, v
kateri je tudi predstavnik staršev.
Šolska projektna skupina opravlja naslednje naloge:
-       
pripravi usmeritve in navodila za izvajanje načrta poskusa v osnovni šoli,
-       
izdela načrt uvajanja poskusa za osnovno šolo,
-       
pripravlja letna poročila za projektno skupino 14 dni pred datumom
oddaje poročil projektne skupine,
-       
sodeluje pri metodološkem izvajanju spremljanja poskusa v osnovni šoli,
-       
izvaja druge naloge.
Ravnatelj osnovne šole na podlagi načrta poskusa pripravi program
dela šolske projektne skupine.
10. člen
(vsebina poročil)
Zaključno in letna poročila morajo vsebovati prvine, predvidene
z načrtom poskusa, od tega obvezno:
-       
podatke o številu učencev, vključenih v poskus,
-       
predstavitev zbranih podatkov in njihovo analizo v skladu z metodologijo
zbiranja in obdelave podatkov,
-       
poročilo o doseganju ciljev spremljanja,
-       
predloge za morebitne spremembe pri uvajanju poskusa,
-       
poročilo o porabljenih finančnih sredstvih.
11. člen
(obseg vzgojno-izobraževalne dejavnosti)
Zaradi izvajanja poskusa se obseg vzgojno‑izobraževalne dejavnosti mednarodnega
programa osnovne šole in programa devetletne osnovne šole ne sme povečati.
12. člen
(zbiranje podatkov)
Za potrebe spremljanja in evalviranja poskusa se podatki o
udeležencih zbirajo in obdelujejo tako, da njihova identiteta ni razvidna. Za
ta namen se zbirajo podatki o: organizaciji dela in pouka, metodah in oblikah
dela, učinkovitosti izvajanja pouka in drugih dejavnosti, rezultatih znanja, in
drugi podatki, potrebni za spremljanje in evalviranje poskusa.
Podatke zbirajo osebe, določene za spremljanje in evalviranje
poskusa tako, da se podatki zbirajo in obdelujejo skladno s predpisi, ki
urejajo zbiranje in varstvo osebnih podatkov.
Podatki, pridobljeni pri spremljanju poskusa, se hranijo pet
let po končani spremljavi in evalvaciji. Podatki se hranijo na sedežu zavoda.
13. člen
(obveščanje in soglasje staršev)
Osnovna šola pred pridobitvijo pisnega soglasja staršev seznani
učence mednarodnega programa osnovne šole in programa devetletne osnovne šole
in njihove starše s cilji, načrtovanim potekom poskusa ter pravicami teh učencev
v času izvajanja poskusa.
Soglasja staršev veljajo za čas trajanja poskusa, razen če učenec
mednarodnega programa osnovne šole oziroma programa devetletne osnovne šole
izstopi iz poskusa v skladu s 17. členom tega pravilnika.
14. člen
(obveščanje ministrstva)
Osnovna šola obvesti Ministrstvo za šolstvo in šport (v
nadaljnjem besedilu: ministrstvo) do 30. septembra o razporeditvi in
organizaciji pouka posameznih predmetov ter o razporeditvi ocenjevalnih obdobij
za tekoče šolsko leto.
V. PRAVICE UDELEŽENCEV POSKUSA
15. člen
(ocenjevanje znanja in napredovanja učencev)
Pri izvajanju poskusa se pri preverjanju, ocenjevanju znanja ter
napredovanju učencev programa devetletne osnovne šole uporabljajo določbe
pravilnika, ki ureja preverjanje, ocenjevanje in napredovanje učencev v
devetletni osnovni šoli.
Za učence mednarodnega programa osnovne šole se pri preverjanju,
ocenjevanju znanja ter napredovanju uporabljajo določbe Assessment Policy, ki
ureja preverjanje, ocenjevanje in napredovanje učencev v mednarodnem programu
osnovne šole.
Pri vpisu v programe nadaljnjega izobraževanja z omejitvijo vpisa
v začetni letnik, imajo učenci, ki so vključeni v poskus, enake možnosti kot
ostali učenci.
16. člen
(dopolnitev šolske dokumentacije)
Osnovna šola uporablja za učence programa devetletne osnovne šole
dokumentacijo v skladu s pravilnikom, ki ureja šolsko dokumentacijo v
devetletni osnovni šoli, za učence mednarodnega programa osnovne šole pa
dokumentacijo v skladu z IBO Programme Standards and Practices, ki ureja šolsko
dokumentacijo v mednarodnem programu osnovne šole.
Posamezni deli šolske dokumentacije se po potrebi ustrezno prilagodijo,
kar se zabeleži v opombah.
17. člen
(izstop iz poskusa)
Učenec mednarodnega programa osnovne šole oziroma programa
devetletne osnovne šole lahko v soglasju s starši izstopi iz poskusa.
Ob izstopu iz poskusa je potrebno učencu mednarodnega programa
osnovne šole oziroma programa devetletne osnovne šole v dogovoru z njegovimi
starši omogočiti, da ostane v istem programu še naprej, vendar da ni vključen v
poskus.
Če se učenec mednarodnega programa osnovne šole oziroma
programa devetletne osnovne šole prešola, nadaljuje šolanje, ne da bi bil vključen
v poskus.
VI. FINANCIRANJE POSKUSA
18. člen
(financiranje)
Ministrstvo na podlagi pogodbe zagotovi osnovni šoli sredstva
za izvajanje poskusa po naslednji dinamiki in na naslednji način:
-       
od januarja 2010 do avgusta 2010 zagotovi ministrstvo 60% celotne
vrednosti poskusa, preostalih 40% celotne vrednosti pa zagotovi osnovna šola s šolninami.
V skladu s posebnimi standardi in normativi, ki veljajo za mednarodni program
osnovne šole, se v pogodbi uredijo: učna obveznost strokovnih delavcev,
oblikovanje oddelkov in skupin, sistemizacija, sofinanciranje materialnih stroškov
in plač delavcev ter postopek izvedbe nakazil,
-       
v šolskih letih 2010/2011 in 2011/2012 ministrstvo zagotovi sredstva za
izvajanje poskusa ob smiselni uporabi 81. Člena Zakona o organizaciji in
financiranju vzgoje in izobraževanja (Uradni list RS, št. 16/07 – uradno prečiščeno besedilo, 36/08, 58/09,
64/09 – popr. in 65/09 – popr.) in Pravilnika o normativih in
standardih za izvajanje programa osnovne šole (Uradni list RS, št. 57/07 in
65/08), pri čemer minister določi s sklepom za vsako šolsko leto povprečni
skupni znesek na učenca, preostali del celotne vrednosti poskusa, ki v skladu s
posebnimi standardi in normativi, ki veljajo za mednarodni program osnovne šole,
presegajo predpisane normative in standarde, pa zagotovi osnovna šola s šolninami.
Ministrstvo zagotovi zavodu za izvedbo in dokončanje spremljave
poskusa 20.000,00 EUR v enkratni vrednosti za plačilo dodatnih materialnih stroškov,
pripravo gradiv in plačilo zunanjih sodelavcev.
VII. KONČNA DOLOČBA
19. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-94/2009
Ljubljana, dne 21. decembra 2009
EVA 2009-3311-0074
dr. Igor Lukšič l.r.
Minister
za šolstvo in šport