I. SPLOŠNI DOLOČBI
1. člen
(1) Ta pravilnik ureja registracijo,
tehnične preglede, označevanje in barvo motornih vozil ter traktorjev (v nadaljnjem
besedilu: motorna vozila), priklopnih vozil ter traktorskih priklopnikov (v
nadaljnjem besedilu: priklopna vozila), zrakoplovov in vodnih plovil (v
nadaljnjem besedilu: plovila) Ministrstva za obrambo (v nadaljnjem besedilu:
ministrstvo), motornih in priklopnih vozil, bojnih vojaških vozil, nebojnih
vojaških vozil za posebne namene in nebojnih vojaških vozil za splošne namene
Slovenske vojske, motornih in priklopnih vozil ter plovil Civilne zaščite ter
označevanje motornih in priklopnih vozil, delovnih in drugih strojev ter plovil
iz popisa, ki se uporabljajo za obrambne potrebe oziroma za zaščito, reševanje
in pomoč.
(2) Vojaško vozilo je po tem
pravilniku bojno ali nebojno motorno ali priklopno vozilo v predpisani barvi in
z oznakami Slovenske vojske.
(3) Bojna vojaška vozila so oklepna
vozila Slovenske vojske na gosenicah ali na kolesih, nosilci raket, pontonskih
mostov, samovozna artilerijska in druga transportna sredstva, namenjena za
bojno delovanje, ki se ne uporabljajo za civilne namene.
(4) Nebojna vojaška vozila za posebne
namene so taktična vozila Slovenske vojske, ki so namensko izdelana za potrebe
vojske ter po konstrukciji in namenu lahko prevažajo tovor, osebe ali
oborožitev, s posebno osvetlitvijo v skladu z vojaškimi standardi in opremo za
samoizvleko.
(5) Nebojna vojaška vozila za splošne
namene so motorna in priklopna vozila Slovenske vojske, ki ne spadajo v
kategorijo bojnih vojaških vozil in ne v kategorijo nebojnih vojaških vozil za
posebne namene.
(6) Če posamezno vprašanje v zvezi z
registracijo in tehničnimi pregledi vojaških vozil ni urejeno s tem pravilnikom
ali posebnimi predpisi o tehničnih pregledih vojaških vozil, se uporabljajo
splošni predpisi.
2. člen
(1) Vozila, zrakoplovi in plovila, ki
se registrirajo in označujejo v skladu s tem pravilnikom so motorna in priklopna
vozila, bojna in nebojna vojaška vozila, zrakoplovi ter plovila, ki jih
uporablja Slovenska vojska, ministrstvo in Civilna zaščita Republike Slovenije.
(2) Motorna in priklopna vozila,
zrakoplovi in plovila ministrstva, ki so pretežno namenjena za civilne potrebe
ter za zaščito, reševanje in pomoč, se registrirajo po splošnih predpisih.
(3) Organizacijska enota ministrstva,
pristojna za splošne zadeve, določa, katera motorna vozila, zrakoplovi in plovila
ministrstva se registrirajo in označujejo po tem pravilniku in katera po
splošnih predpisih.
(4) Organizacijska enota iz prejšnjega
odstavka opravlja za motorna in priklopna vozila, zrakoplove in plovila ministrstva,
ki se registrirajo po tem pravilniku, registracijo in zavarovanje v skladu s
predpisi o obveznih zavarovanjih v prometu in zavarovalno pogodbo ter izdaja
prometna dovoljenja, potrdila o obveznem zavarovanju, registrske tablice in
zelene karte.
(5) V Slovenski vojski naloge določene
s tem pravilnikom ter notranjimi pravili opravljajo organizacijske enote,
pristojne za vojaški promet in transport.
(6) Uporabnik po tem pravilniku je
organizacijska enota ministrstva, vojaško poveljstvo ali enota oziroma štab ali
enota Civilne zaščite.
II. MOTORNA IN PRIKLOPNA VOZILA
1. Registracija
3. člen
(1) Motorno in priklopno vozilo se
registrira tako, da se podatki o vozilu in uporabniku vpišejo v evidenco
registriranih motornih in priklopnih vozil. Vozilo se registrira na
ministrstvo.
(2) Evidenca registriranih motornih
vozil obsega naslednje podatke:
-      
registrsko označbo;
-      
datum registracije;
-      
številko vpisa;
-      
podatke o prvi registraciji (datum, kraj, registrsko označbo);
-      
serijsko številko izdanega prometnega dovoljenja;
-      
uporabnika, njegov sedež oziroma naslov;
-      
podatke iz prometnega dovoljenja;
-      
podatke o tehničnem pregledu vozila;
-      
zavarovalnico, pri kateri je sklenjeno obvezno zavarovanje, in številko
zavarovalne police;
-      
izjavo o skladnosti vozila kot celote ali posameznih sklopov oziroma
certifikat.
(3) Evidenco iz prejšnjega odstavka
sestavljajo evidenčni listi motornih vozil, ki so v elektronski obliki. Dokumentacijo,
ki je podlaga za vpis v evidenco motornih vozil, vodi organizacijska enota
ministrstva, pristojna za splošne zadeve, v listinski obliki.
(4) Za bojna vojaška vozila se vodi
ločena evidenca listinske dokumentacije, ki je podlaga za vpis in označena s
stopnjo tajnosti INTERNO.
(5) Vozilo se kategorizira in
registrira v skladu s Tabelo kategorizacije vojaških vozil, ki je sestavni del
tega pravilnika.
4. člen
(1) Vozilo se registrira na predlog
uporabnika. Predlogu se priloži:
-      
dokazilo o izvoru in lastništvu vozila oziroma posameznih delov vozila,
ki so bili naknadno vgrajeni (šasija, motor itd.);
-      
dokazilo o tehnični brezhibnosti vozila;
-      
dokazilo o skladnosti vozila s tehničnimi predpisi, ki urejajo področje
vozil, ki ni pogoj za registracijo vojaškega vozila, če je bilo izdelano do
konca leta 1996.
(2) Potrdilo o tehnični brezhibnosti
vojaškega vozila, ki se uporablja med izvajanjem nalog Slovenske vojske v mednarodnih
operacijah in misijah oziroma drugih nalog izven države, se izda po opravljenem
tehničnem pregledu v skladu s tem pravilnikom.
(3) Dokazila in potrdila iz prvega in
drugega odstavka zbere uporabnik, hrani pa jih organizacijska enota ministrstva,
pristojna za splošne zadeve.
(4) Za registrirana motorna vozila
izda organizacijska enota ministrstva, pristojna za splošne zadeve, prometno
dovoljenje, potrdilo o obveznem zavarovanju in predpisano število registrskih
tablic.
(5) Prometno dovoljenje se izda na
obrazcu, ki je predpisan s splošnimi predpisi.
2. Registrske tablice
5. člen
(1) Vozila ministrstva in Civilne
zaščite uporabljajo registrske tablice, ki so določene s splošnimi predpisi.
(2) Registrske tablice vojaških vozil
se po obliki in namenu razlikujejo za:
-      
bojna vojaška vozila,
-      
nebojna vojaška vozila za posebne namene,
-      
nebojna vojaška vozila za splošne namene,
-      
priklopna vozila,
-      
motorna kolesa,
-      
traktorje in traktorske priklopnike.
6. člen
(1) Bojna vojaška vozila Slovenske
vojske se označujejo z registrsko oznako “SV“ ter dvo- in trimestno številko,
ki sta med seboj ločeni s pomišljajem. Velikost oznake je enaka velikosti
registrske tablice za motorna vozila Slovenske vojske. Črke in številke so bele
barve. Na sprednjem in zadnjem delu bojnega vojaškega vozila je registrska
oznaka obrobljena z belim robom. Na bočnih površinah bojnega vojaškega vozila
se lahko označijo le številčne oznake v beli barvi in z višino številk 15 cm.
(2) Registrska tablica za nebojna
vojaška vozila za posebne namene in priklopna vozila Slovenske vojske je olivno
zelene barve (RAL 6014-F9), obrobljena je z belo črto. Na njej sta z belo barvo
izpisani črki “SV“. Za njima je oznaka pripadnosti Slovenski vojski, dve beli
črki ali številki ter tri številke bele barve.
(3) Registrska tablica za motorna
kolesa Slovenske vojske je praviloma bele barve. Obrobljena je s črno črto. Na
njej sta s črno barvo vpisani črki “SV“. Za njima je oznaka pripadnosti
Slovenski vojski. Spodaj sta dve črni črki ali številki, sledi pomišljaj ter
dve številki črne barve. Za motorna kolesa je dovoljena tudi registrska tablica
iz prejšnjega odstavka.
(4) Registrska
tablica za traktorje je bele barve. Obrobljena je s črno črto. Na njej sta s
črno barvo vpisani črki “SV“. Za njima je oznaka pripadnosti Slovenski vojski.
Spodaj sta dve črni črki ali številki, sledi pomišljaj in dve številki črne
barve.
(5) Registrska tablica za ostala
motorna in priklopna vozila Slovenske vojske je bele barve. Obrobljena je s
črno črto. Na njej sta s črno barvo vpisani črki “SV“. Za njima je oznaka
pripadnosti Slovenski vojski, dve črni črki ali številki ter tri številke črne
barve.
(6) Oblika in mere za registrske
tablice za motorna vozila in priklopna vozila iz drugega, tretjega, četrtega in
prejšnjega odstavka tega člena, so določene na risbah št. 1, 3, 4, 5, 6 in 7, ki so sestavni del tega pravilnika.
7. člen
(črtan)
8. člen
(črtan)
9. člen
(1) Motorna in priklopna vozila ter
delovni stroji, ki se jih za obrambne potrebe daje na podlagi materialne
dolžnosti, se v času uporabe v Slovenski vojski označujejo z oznako za
označevanje vozil iz popisa. Izdelana je v obliki samolepilne ali magnetne
nalepke, na kateri sta črki “SV“ črne barve, nad njima je oznaka pripadnosti
Slovenski vojski.
(2) Oznaka je določena na risbi št. 7,
ki je sestavni del tega pravilnika. Vozila iz popisa se praviloma označujejo le
na bočni strani.
(3) Za vozilo iz popisa se ob vpoklicu
izda potrdilo, da se vozilo uporablja za potrebe Slovenske vojske. V njem mora
biti navedena registrska številka vozila, številka motorja in šasije ter ime in
naslov lastnika ter čas uporabe vozila v Slovenski vojski.
(4) Potrdilo izda pristojna
organizacijska enota ministrstva, ki vozilo vodi v evidenci, ob vpoklicu
vozila.
10. člen
(1) Motorna in priklopna vozila,
delovni stroji, zrakoplovi in plovila iz popisa, ki jih uporablja Civilna
zaščita oziroma, ki se uporabljajo pri zaščiti, reševanju in pomoči, se
označujejo z oznako pripadnosti Civilni zaščiti Republike Slovenije, v obliki
in barvi, ki je določena s predpisom o oznakah v Civilni zaščiti Republike
Slovenije. Oznaka je izdelana v obliki samolepilne ali magnetne nalepke na
kateri je znak Civilne zaščite Republike Slovenije.
(2) Oznaka pripadnosti Civilni zaščiti
Republike Slovenije ima premer od 35 do 50 cm in se nalepi na leva in desna prednja vrata vozil oziroma na primerno mesto na levi in desni strani delovnih in
drugih strojev.
11. člen
(1) Registrske tablice morajo biti na
vozilu pritrjene tako, da so dobro vidne, oziroma da niso upognjene ali kako drugače
deformirane. Pritrjene morajo biti na mestu, ki ga je predvidel proizvajalec vozila,
in tako, da so dobro vidne in čitljive, da niso zakrite, dodatno prevlečene ali
prikrite s kakršnokoli snovjo. Barve, mere in oblike registrskih tablic na
vozilu ni dovoljeno spreminjati.
12. člen
Registrske tablice se morajo zamenjati za
nove:
-      
kadar je najmanj ena registrska tablica pogrešana ali uničena;
-      
kadar postanejo tablice zaradi obrabljenosti nečitljive.
13. člen
(1) Organizacijska enota ministrstva,
pristojna za splošne zadeve mora v 15 dneh prijaviti registracijski
organizaciji, ki vodi evidenco motornih vozil, vsako spremembo, ki vpliva na
spremembo podatkov v prometnem dovoljenju.
(2) Uporabnik mora organizacijski
enoti iz prejšnjega odstavka brez odlašanja prijaviti vsako spremembo, ki
vpliva na spremembo podatkov v prometnem dovoljenju.
3. Tehnični pregledi
14. člen
(1) Tehnične preglede motornih in
priklopnih vozil ministrstva in Civilne zaščite opravljajo pooblaščene organizacije
za opravljanje tehničnih pregledov.
(2) Tehnične preglede vojaških vozil
opravljajo:
-      
pooblaščene organizacije za opravljanje tehničnih pregledov;
-      
enote Slovenske vojske za opravljanje tehničnih pregledov, ki jih za to
določi minister na predlog načelnika Generalštaba Slovenske vojske.
(3) Tehnične preglede vojaških vozil,
ki se uporabljajo med izvajanjem nalog Slovenske vojske v mednarodnih operacijah
in misijah oziroma nalog izven države, lahko opravljajo tudi:
-      
pripadniki Slovenske vojske usposobljeni za vzdrževanje vozil ter
opravljanje tehničnih pregledov;
-      
pripadniki ali enote vojska zavezniških držav na podlagi predhodnih
dogovorov v zvezi z zagotavljanjem vzdrževanja vojaških vozil ter drugo
podporo.
(4) Tehnični pregledi motornih in
priklopnih vozil ministrstva in Civilne zaščite ter nebojnih vojaških vozil za
splošne namene se opravljajo po splošnih predpisih. Opravljanje tehničnih
pregledov vojaških vozil, ki jih izvajajo enote Slovenske vojske za opravljanje
tehničnih pregledov oziroma roke in način opravljanja tehničnih pregledov
bojnih vojaških vozil na kolesih ter nebojnih vojaških vozil za posebne namene,
se uredi s posebnimi predpisi.
14.a člen
(1) Enote Slovenske vojske za
izvajanje tehničnih pregledov morajo imeti za opravljanje tehničnih pregledov
vojaških vozil preizkuševalne prostore, predpisano opremo in naprave ter
strokovno usposobljene pripadnike.
(2) Preizkuševalni prostori iz
prejšnjega odstavka obsegajo:
-      
eno ali več preizkuševalnih stez s kanali, ustreznimi dvigali in
dovoznimi potmi,
-      
prostor za pripadnike Slovenske vojske, ki opravljajo tehnične preglede
in za shranjevanje opreme,
-      
druge potrebne prostore za opravljanje tehničnih pregledov.
(3) Predpisana oprema in naprave iz
prvega odstavka tega člena, obsegajo:
-      
napravo za merjenje emisije izpušnih plinov,
-      
fonometer za merjenje hrupa vozil,
-      
napravo za kontrolo nastavitve žarometov,
-      
napravo za merjenje zavornih sil po obodu koles,
-      
napravo za merjenje pojemkov,
-      
napravo za merjenje vrelišča zavorne tekočine,
-      
napravo za funkcionalno kontrolo električnih priključkov za vlečna in
priklopna vozila,
-      
napravo za merjenje globine profila v pnevmatikah in manometer za
merjenje tlaka v pnevmatikah,
-      
druge potrebne naprave in opremo za opravljanje tehničnih pregledov.
(4) Pripadniki Slovenske vojske iz
prvega odstavka tega člena morajo opraviti preizkus usposobljenosti za
izvajanje tehničnih pregledov.
(5) Oprema in naprave iz tretjega
odstavka tega člena morajo biti pregledane, tipsko odobrene in overjene.
Merilne naprave za katere ni predpisanih meroslovnih zahtev, morajo biti
kalibrirane v akreditiranem kalibracijskem laboratoriju v skladu s splošnimi
predpisi.
14.b člen
(1) Tehnični pregledi za bojna vojaška
vozila na gosenicah za podaljšanje veljavnosti prometnega dovoljenja se
opravijo najmanj enkrat letno na način določen z navodili proizvajalca in
tehnološko tehnično dokumentacijo Slovenske vojske.
(2) Za
motorna in priklopna vozila ministrstva in Civilne zaščite ter nebojna vojaška
vozila za splošne namene, se opravljajo tehnični pregledi za podaljšanje
veljavnosti prometnega dovoljenja v rokih in na način, kot je določeno s
splošnimi predpisi.
15. člen
(1) Uporabniki skrbijo za pravočasno
opravljanje tehničnih pregledov motornih in priklopnih vozil.
(2) Za motorno ali priklopno vozilo,
ki je bilo na tehničnem pregledu ocenjeno za brezhibno, izda organizacijska
enota ministrstva, pristojna za splošne zadeve, prometno dovoljenje ali
prometnemu dovoljenju podaljša veljavnost.
(3) Za
ugotavljanje tehnične brezhibnosti vojaških vozil, ki se uporabljajo med
izvajanjem nalog Slovenske vojske v mednarodnih operacijah in misijah oziroma
drugih nalog izven države, se pri podaljšanju veljavnosti prometnega dovoljenja
upošteva:
-      
potrdilo o tehnični brezhibnosti vozila, ki ga izda na podlagi
tehničnega pregleda vozila pooblaščena organizacija za izvajanje tehničnih
pregledov;
-      
potrdilo o tehnični brezhibnosti vozila, ki ga izda pripadnik ali enota
vojske zavezniške države na podlagi predhodnih dogovorov v zvezi z vzdrževanjem
vozil in zagotavljanjem druge podpore ali
-      
potrdilo o tehnični brezhibnosti vozila, ki ga izda poveljujoči enoti na
podlagi pregleda, ki ga je izvedel pripadnik Slovenske vojske, usposobljen za
vzdrževanje vozil in opravljanje tehničnih pregledov v skladu s tem
pravilnikom, če ni mogoče opraviti tehničnega pregleda v pooblaščeni
organizaciji za izvajanje tehničnih pregledov oziroma v enoti Slovenske vojske
za opravljanje tehničnih pregledov.
(4) Oblika potrdila o tehnični
brezhibnosti vozila iz tretje alineje prejšnjega odstavka je enaka, kot je
predpisana s splošnimi predpisi o tehničnih pregledih motornih in priklopnih
vozil.
16. člen
(črtan)
4. Preizkusne tablice
17. člen
(1) Preizkusna tablica za motorna in
priklopna vozila ministrstva in Slovenske vojske je bele barve. Obrobljena je s
črno črto. Na njej je napis “PREIZKUŠNJA“, črki “MO“, za njima je oznaka
pripadnosti Slovenski vojski in trištevilčna oznaka. Črke in številke so črne
barve.
(2) Oblika in velikost preizkusnih
tablic za motorna vozila iz prejšnjega odstavka je določena na risbi št. 8, ki
je sestavni del tega pravilnika.
18. člen
(1) Preizkusne tablice iz prejšnjega
člena izda za motorna in priklopna vozila ministrstva organizacijska enota
ministrstva, pristojna za splošne zadeve, za motorna in priklopna vozila
Slovenske vojske pa jih izdajajo poveljstva oziroma enote Slovenske vojske, ki
jih za to pooblasti načelnik Generalštaba Slovenske vojske.
(2) Veljavnost preizkusnih tablic je
časovno omejena z veljavnostjo zavarovalne pogodbe in se v skladu s tem podaljšuje.
(3) Uporaba preizkusnih tablic je
dovoljena za čas, ki je potreben, da se vozilo registrira, vendar največ za pet
dni.
5. Označevanje in barva motornih vozil
19. člen
(1) Motorna in priklopna vozila
Slovenske vojske se označijo glede na namembnost:
-      
vozila, na katerih se učijo kandidati za voznike, se označijo s
predpisano tablico z oznako “L“ in predpisano svetlobno tablo;
-      
sanitetna vozila se označijo z znamenjem Rdečega križa na belem polju;
-      
vozila vojaške veterine se označijo z znamenjem modrega križa na belem
polju;
-      
vozila za prevoz nevarnih snovi se označijo in opremijo v skladu s
splošnimi predpisi;
-      
vozila s prednostjo in vozila za spremstvo se označijo skladno s
predpisi o vozilih s prednostjo in vozilih za spremstvo;
-      
motorna vozila, ki se uporabljajo pri vzdrževanju, vleki ali odvažanju
pokvarjenih ali poškodovanih vozil, so opremljena z rumeno utripajočo lučjo.
(2) Rumeno utripajočo luč morajo imeti
tudi motorna vozila, ki ne izpolnjujejo predpisanih pogojev glede dimenzij,
oziroma motorna vozila, katerih tovor presega dovoljene dimenzije, delovni
stroji in vozila, ki jim je dodano priklopno vozilo za vleko drugih vozil.
(3) Sanitetna vozila, vozila s
prednostjo in vozila za spremstvo morajo biti opremljena tudi s sireno za
dajanje posebnih zvočnih znakov.
20. člen
(1) Bojna vojaška vozila Slovenske
vojske so pobarvana z maskirno barvo, ki je sestavljena iz olivno zelene barve
RAL 6014-F9 kot osnovne barve, srebrno zelene RAL 6031-F9 ter usnjeno rjave
barve RAL 8027-F9 kot pokrivne barve. Maskirna barva je zaščitena in je drugi
lastniki motornih vozil ne smejo uporabljati z razporeditvijo, kot je določena
s tem pravilnikom.
(2) Nebojna vojaška vozila za posebne
namene so pobarvana z maskirno barvo ali z enotno olivno zeleno barvo RAL
6014-F9.
(3) Nebojna vojaška vozila za splošne
namene so pobarvana z enotno olivno zeleno barvo, razen vozil, ki jih določi
načelnik Generalštaba Slovenske vojske.
(4) Maskirna barva posameznih sklopov
motornih in priklopnih vozil ter bojnih vojaških vozil je lahko sestavljena
tudi iz drugih barv kot so navedene v prvem odstavku tega člena, če so določene
v maskirni shemi, ki je sestavni del tehničnih zahtev za barvanje in jo odobri
načelnik Generalštaba Slovenske vojske.
(5) Motorna in priklopna vozila ter
bojna vojaška vozila Slovenske vojske, ki se uporabljajo pri izvajanju
mednarodnih obveznosti, prevzetih v mednarodnih organizacijah in z mednarodnimi
pogodbami, so lahko pobarvana v barvah, kot so določene za posamezno mednarodno
operacijo ali misijo, če je barva določena v maskirni shemi in jo odobri
načelnik Generalštaba Slovenske vojske.
21. člen
(1) Motorna in bojna vojaška vozila
Slovenske vojske so na levi in desni strani označena z oznako pripadnosti
Slovenski vojski v obliki in barvi, ki je predpisana za oznake v Slovenski
vojski.
(2) Obroba in prekrižana meča so
asfaltno črne barve PUR EMAJL RAL 9021, barve v notranjem polju pa so od zgoraj
navzdol odtenki rjave PUR EMAJL RAL drap po vzorcu, bledo rjave po vzorcu in
rjava RAL 8027-F9.
(3) Motorna in bojna vojaška vozila
Slovenske vojske, ki se uporabljajo pri izvajanju mednarodnih obveznosti v
skladu z mednarodnimi pogodbami, so lahko označena z zastavo Republike
Slovenije oziroma zastavo Združenih narodov, katere velikost je prilagojena
vrsti in obliki vozila. Označena so tudi z oznakami, ki so predpisane za
posamezno misijo ter v skladu z veljavnimi in sprejetimi standardi zveze Nato.
Mesto označbe določi pristojna organizacijska enota Generalštaba Slovenske
vojske glede na vrsto vozila.
22. člen
(1) Motorna in bojna vojaška vozila
Slovenske vojske so lahko označena z oznako pripadnosti določenemu operativnemu
ali vojaškemu teritorialnemu poveljstvu, bataljonu, njemu enaki ali višji enoti
oziroma zavodu Slovenske vojske.
(2) Oznaka pripadnosti iz prejšnjega
odstavka ne sme biti na mestu, določenemu za oznako pripadnosti Slovenski
vojski, niti ne sme prekrivati registrskih oznak vozila.
23. člen
(1) Motorna vozila vojaške policije so
maskirne barve v skladu ali enotne olivno zelene barve v skladu z drugim
odstavkom 20. člena tega pravilnika ali bele barve in označena z opozorilno
črto odbojno zelene barve ter oznako pripadnosti Slovenski vojski. Opremljena
so z napravami za dajanje svetlobnih signalov in sicer s samo modro,
modro-rdeče ali modro-zeleno utripajočo ali vrtečo se lučjo in s sireno za
oddajanje posebnih zvočnih signalov.
(2) Tip bele barve iz prejšnjega
odstavka je S0M. Opozorilna črta je odbojno zelene barve, tip 3M 580-77, z napisom
“VOJAŠKA POLICIJA“ odbojno bele barve, tip 3M 580-50. Barva je zaščitena in je
drugi lastniki motornih vozil ne smejo uporabljati z razporeditvijo, kot je
določena s tem pravilnikom. Na motornih vozilih vojaške policije, ki so
maskirne barve, je pod oznako pripadnosti Slovenski vojski napis "VOJAŠKA
POLICIJA" v velikosti, ki je sorazmerna glede na vrsto in velikost
motornega vozila.
24. člen
(1) Opozorilna črta na motornih
vozilih vojaške policije iz prejšnjega člena je široka od 11 cm do 19 cm in poteka od desnega prednjega žarometa preko stranskih vrat in zadnjega dela vozila
do prednjega levega žarometa na nasprotni strani vozila in se prilagaja obliki
karoserije vozila. V opozorilni črti na levi in desni strani vozila se nahaja
bel napis “VOJAŠKA POLICIJA“ s črkami višine od 8 do 10 cm. Na levi in desni strani zadnjega dela vozila se v opozorilni črti nahajata dve beli črti,
širine 10 cm, z medsebojnim razmikom 3 cm. Črti sta zarisani pod kotom 127 stopinj od horizontale. Spodnji rob opozorilne črte je oddaljen 30 cm od praga vozila. Dovoljena je sprememba širine opozorilne črte in premik spodnjega roba črte do
 10 cm, glede na različni tip vozila. Na pokrovu motorja se nahaja zelena
opozorilna črta širine, prilagojene obliki karoserije vozila, in napis “VOJAŠKA
POLICIJA“ v enaki barvi kot opozorilna črta, in sicer v dveh vrstah s črkami
višine 16 cm. Spodnji rob napisa je za 25 cm oddaljen od maske na pokrovu motorja, z dovoljenim odstopanjem 10 cm. Na zadnjem delu vozila se opozorilna črta in napis “VOJAŠKA POLICIJA“ prilagajata obliki
karoserije, zato je dovoljen napis “VOJAŠKA POLICIJA“ tudi izven opozorilne
črte, na primer na zadnjem odbijaču. V tem primeru je napis enake barve kot
opozorilna črta, zapisan v eni vrsti s črkami velikosti od 6 do 10 cm.
(2) Z oznako pripadnosti Slovenski
vojski, katere širina in višina znaša 14 cm, z dovoljenim odstopanjem 5 cm, se motorna vozila vojaške policije iz prejšnjega odstavka označijo na sredini
obeh prednjih vrat 1 cm nad zeleno opozorilno črto, z dovoljenim odstopanjem 5 cm.
(3) Določbe tega člena se uporabljajo
tudi za označevanje motornih koles vojaške policije, in sicer v razmerju glede
na velikost površin motornega kolesa.
25. člen
(se še
uporablja)
(1) Motorna vozila Civilne zaščite so
modre barve in označena z opozorilno rumeno črto, oznako pripadnosti Civilni
zaščiti Republike Slovenije, modro utripajočo ali vrtečo lučjo in s sireno za
oddajanje posebnih zvočnih signalov. Priklopna vozila Civilne zaščite so
praviloma modre barve.
(2) Tip modre barve iz prejšnjega
odstavka je prometno modra 1 RAL 5017 in rumene Porche K 211. Barva je zaščitena in jo drugi lastniki motornih vozil ne smejo uporabljati z
razporeditvijo, kot je določena s tem pravilnikom.
26. člen
(se še
uporablja)
(1) Opozorilna črta na motornih
vozilih Civilne zaščite je široka 35 cm in poteka od zadnjega roba prednjega
levega blatnika preko vrat in zadnjega dela vozila do prednjega desnega
blatnika na nasprotni strani vozila. Spodnji rob opozorilne črte je 10 cm oddaljen od praga vozila (dovoljena je sprememba širine opozorilne črte za 10 cm oziroma premik spodnjega roba opozorilne črte za 5 cm, glede na različna vozila). Z oznako
pripadnosti Civilni zaščiti Republike Slovenije, ki ima premer 35 cm (z odstopanjem do 10 cm) se motorna vozila Civilne zaščite označijo na obeh prednjih
vratih in na pokrovu motorja. Oznako na vratih obdaja opozorilna rumena črta.
Med krogom oznake in opozorilno črto nad oznako pripadnosti Civilni zaščiti
Republike Slovenije, je razmik 5 cm. Nad znakom Civilne zaščite Republike
Slovenije je lahko napis “ŠTAB CIVILNE ZASČITE“, pod njim pa ime občine oziroma
drugega ustanovitelja štaba Civilne zaščite. Razmik nad napisom je 5 cm, razmik med zgornjim delom kroga oznake in spodnjim robom črk imena štaba je od 10 do 30 cm. Namesto napisa “ŠTAB CIVILNE ZASČITE“ se lahko uporabi tudi ime enote ali službe, ki vozilo
Civilne zaščite uporablja. Velikost črk je 6 do 8 cm in so označitveno rumene barve. Če z oznako pripadnosti Civilni zaščiti Republike Slovenije ni
mogoče označiti motornega vozila na pokrovu motorja, se ga označi na strehi.
(2) Motorna vozila Civilne zaščite, ki
se uporabljajo pri opravljanju nalog zaščite, reševanja in pomoči izven države,
so lahko označena tudi z zastavo Republike Slovenije ustrezne velikosti. Če se
naloge opravljajo v okviru Organizacije Združenih narodov ali druge mednarodne
organizacije, se motorna vozila lahko označijo tudi z zastavo Organizacije
Združenih narodov oziroma zastavo druge mednarodne organizacije ustrezne
velikosti.
(3) Z oznako pripadnosti Civilni
zaščiti Republike Slovenije so lahko označena tudi motorna in priklopna vozila
ter delovni stroji iz popisa, ki se uporabljajo ob naravni ali drugi nesreči za
izvajanje nalog zaščite, reševanja in pomoči.
(4) Z
oznako pripadnosti Civilni zaščiti Republike Slovenije, predpisano modro barvo
in opozorilno rumeno črto so lahko označena tudi motorna vozila, ki jih
uporabljajo enote, službe ali druge operativne sestave poklicnih ali
prostovoljnih reševalnih služb, ki opravljajo naloge zaščite, reševanja in
pomoči v skladu z načrti zaščite in reševanja oziroma predpisi o
organiziranosti sil za zaščito, reševanje in pomoč. Na takem vozilu je lahko
tudi ime reševalne službe ali enote oziroma organizacije, ki organizira enoto
ali službo. Za uporabo motornih vozil v barvah in z oznakami pripadnosti
Civilni zaščiti Republike Slovenije mora ustanovitelj pridobiti predhodno
soglasje Uprave Republike Slovenije za zaščito in reševanje.
27. člen
V vojni se motorna vozila Civilne zaščite,
druga vozila ter delovni in drugi stroji iz popisa, ki so vključeni v zaščito,
reševanje in pomoč, dodatno označujejo s primerno velikimi samolepilnimi ali
magnetnimi nalepkami z mednarodnim znakom Civilne zaščite. Znak Civilne zaščite
mora biti viden z leve, desne, prednje in zadnje strani ter iz zraka.
III. ZRAKOPLOVI
1. Registracija
28. člen
(1) Zrakoplovi ministrstva se vpišejo
v register zrakoplovov Republike Slovenije ali register vojaških zrakoplovov.
(2) Za civilne zrakoplove ministrstva
se uporabljajo splošni predpisi. Uporaba teh zrakoplovov je dovoljena za vojaške
naloge, ki niso v nasprotju s predpisi o zračni plovbi.
(3) Za vojaške zrakoplove ministrstva
se smiselno uporabljajo predpisi, ki urejajo civilno zračno plovbo, razen če ni
s posebnimi predpisi določeno drugače.
(4) Vsak zrakoplov je lahko vpisan
samo v en register. Če je zrakoplov že vpisan v enega od obeh registrov, se
vpis v drugi register lahko izvrši samo ob predložitvi dokaza o izpisu iz
registra, v katerem je bil pred tem zrakoplov vpisan.
29. člen
(1) Predlog za vpis zrakoplova
ministrstva v register zrakoplovov Republike Slovenije vloži ministrstvo.
(2) Podatki o vpisu zrakoplovov v
register zrakoplovov Republike Slovenije se hranijo v organizacijskih enotah
ministrstva in Generalštaba Slovenske vojske, ki so pristojne za vojaško
letalstvo.
30. člen
(1) Register vojaških zrakoplovov vodi
organizacijska enota ministrstva, pristojna za splošne zadeve, kopijo registra
pa hrani tudi Generalštab Slovenske vojske. V register vojaških zrakoplovov se
vpišejo podatki, določeni s posebnimi predpisi.
(2) Register vojaških zrakoplovov je
označen s stopnjo tajnosti INTERNO.
(3) Register vojaških zrakoplovov
ustanovi minister.
2. Označevanje zrakoplovov
31. člen
(1) Zrakoplovi vojaškega letalstva
Slovenske vojske se označijo z zastavo Republike Slovenije.
(2) Zastava se namešča na zgornjem
delu obeh strani smernega stabilizatorja, na zgornji del zunanjih strani
smernih stabilizatorjev, če ima zrakoplov dva ali več smernih stabilizatorjev,
oziroma na obe strani zadnjega dela trupa, če zrakoplov nima smernega
stabilizatorja.
(3) Dolžina zastave Republike
Slovenije je najmanj 40 cm in se prilagaja velikosti zrakoplova.
(4) Zrakoplovi vojaškega letalstva
Slovenske vojske so praviloma maskirne barve z razporeditvijo barv, ki je določena
s tem pravilnikom za motorna in bojna vojaška vozila Slovenske vojske.
32. člen
(1) Oznako pripadnosti zrakoplova
vojaškemu letalstvu Slovenske vojske sestavljajo trije koncentrični krogi v
barvah državne zastave. Zunanji krog je bele, srednji modre in notranji rdeče
barve. Oznaka pripadnosti vojaškemu letalstvu Slovenske vojske se namešča na
obe strani zadnjega dela trupa, na zgornjo površino desnega krila in na spodnjo
površino levega krila. Če zrakoplov nima kril, se oznaka pripadnosti namešča na
obe strani zadnjega dela trupa. Premer oznake je dve širini zastave iz
prejšnjega člena.
(2) Oblika oznake pripadnosti
vojaškemu letalstvu Slovenske vojske je določena na risbi št. 9, ki je sestavni
del tega pravilnika.
33. člen
(1) Registrska oznaka zrakoplovov
Slovenske vojske je sestavljena iz dveh delov, ki sta ločena s pomišljajem.
Prvi del je sestavljen iz kombinacije črke in številke in označuje vrsto ter
tip zrakoplova, drugi del je dvomestna registrska številka, ki se določi ob
vpisu v register vojaških zrakoplovov.
(2) Registrska oznaka se namešča pod
zastavo Republike Slovenije iz 31. člena tega pravilnika. Višina oznake je
polovica širine zastave, širina oznake pa je enaka dolžini zastave.
(3) Samo registrska številka
zrakoplova se namešča na obe strani sprednjega dela trupa, na zgornjo površino
levega krila in na spodnjo površino desnega krila. Če zrakoplov nima kril, se
registrska številka namešča na obe strani prednjega dela trupa. Višina številk
je enaka višini oznake pripadnosti vojaškemu letalstvu Slovenske vojske.
34. člen
Zrakoplovi vojaškega letalstva Slovenske
vojske so lahko označeni tudi z oznako pripadnosti določenemu poveljstvu ali
enoti. Posamezni zrakoplov ima lahko tudi svoje ime.
35. člen
Zrakoplovi, ki se dajejo za obrambne potrebe
na podlagi materialne dolžnosti iz popisa, se v vojni označijo s primerno
veliko oznako pripadnosti Slovenski vojski.
36. člen
(1) Zrakoplovi, ki se uporabljajo
pretežno za zaščito, reševanje in pomoč, se lahko označijo z oznako pripadnosti
Civilni zaščiti Republike Slovenije na obeh straneh trupa v primerni velikosti.
(2) V vojni se zrakoplovi iz
prejšnjega odstavka označijo tudi z mednarodnim znakom Civilne zaščite.
(3) Zrakoplovi, ki se dajejo za
zaščito, reševanje in pomoč na podlagi materialne dolžnosti iz popisa, se v
vojni označijo s primerno veliko oznako pripadnosti Civilni zaščiti Republike
Slovenije in v skladu s prejšnjim odstavkom.
IV. VODNA PLOVILA
1. Registracija
37. člen
Ladje in čolni Slovenske vojske so ladje in
čolni pod poveljstvom podčastnika ali častnika Slovenske vojske, katerih
posadke so vojaške oziroma pod vojaško disciplino in ki morajo imeti zunanje
razpoznavne znake vojaških ladij in čolnov Republike Slovenije.
38. člen
(1) Ladje in čolni Slovenske vojske se
vpišejo v vpisnik ladij in čolnov Slovenske vojske (v nadaljnjem besedilu: vpisnik).
(2) Vpisnik vodi organizacijska enota
ministrstva, pristojna za splošne zadeve. Kopijo vpisnika hrani tudi Generalštab
Slovenske vojske.
39. člen
(1) Vpisnik je sestavljen iz knjige
vpisov ladij in čolnov ter zbirke listin. Knjigo vpisov ladij in čolnov potrdi
minister za obrambo.
(2) Knjiga vpisov ladij in čolnov je
označena s stopnjo tajnosti INTERNO.
40. člen
(1) V knjigo vpisov ladij in čolnov se
vpišejo:
-      
označba in ime ladje in čolna;
-      
vrsta ladje ali čolna;
-      
izpodriv;
-      
klicni znak po predpisih o mednarodnem radijskem prometu;
-      
material, iz katerega je ladja ali čoln zgrajen;
-      
dolžina, širina in višina ladje ali čolna;
-      
vrsta pogona, vrsta, znamka, številka in moč glavnih pogonskih motorjev,
vrsta goriva;
-      
največja hitrost, izražena v vozlih;
-      
kraj in leto gradnje ter graditelj;
-      
nosilnost oziroma število oseb in količina tovora, ki ga sme prevažati;
-      
namembnost;
-      
najmanjše število članov posadke, ki je potrebna za varno plovbo;
-      
datum in številka vpisa;
-      
datum pregleda, s katerim je ugotovljena sposobnost ladje ali čolna za
plovbo.
(2) V knjigo vpisov ladij in čolnov iz
prejšnjega odstavka se vpišejo tudi čolni, ki se uporabljajo v notranjih vodah.
41. člen
Zbirka listin se vodi za vsako ladjo ali
čoln posebej in se hrani v posebni mapi. Zbirka listin vsebuje listine, na
podlagi katerih je ladja ali čoln vpisan v vpisnik.
42. člen
(1) Vpis v vpisnik se opravi na
podlagi ugotovljene sposobnosti ladje ali čolna za plovbo in odredbe ministra
za obrambo. Ladje in čolni se izbrišejo iz vpisnika na podlagi odredbe ministra
za obrambo.
(2) Ladje in čolni, ki se dajejo za
obrambne potrebe na podlagi materialne dolžnosti iz popisa, se ne vpisujejo v
vpisnik.
43. člen
Sposobnost za plovbo ladje ali čolna in
tehnični nadzor sposobnosti ladij in čolnov za plovbo, se ugotavlja in izvaja
po splošnih predpisih.
2. Označevanje ter imena ladij in
čolnov
44. člen
(1) Ladja Slovenske vojske, vpisana v
vpisnik, mora imeti registrsko oznako in ime. Čoln Slovenske vojske, vpisan v
vpisnik, mora imeti registrsko oznako.
(2) Registrske oznake iz prejšnjega
odstavka so sestavljene iz črk in številk.
(3) Registrska oznaka ladje ali čolna
mora biti na obeh straneh premca, ime ladje pa na obeh bokih krme.
(4) Črke in številke registrske oznake
ladje so bele barve. Njihova višina je 50 cm in širina 25 cm. Črke in številke registrske oznake čolna so bele barve. Njihova višina je 20 in širina 10 cm.
45. člen
Maskirna barva ladij in čolnov Slovenske
vojske je mornarsko modra Bukolit emajl št. 130. Čolni Slovenske vojske, ki se
uporabljajo v notranjih vodah in gumijasti čolni, se ne barvajo z maskirno
barvo.
3. Vojaške, pomorske in položajne
zastave ter poveljniški plamenci
46. člen
(1) Vojaški pomorski zastavi Republike
Slovenije sta zastava ladij in čolnov Slovenske vojske in zastava na premcu.
(2) Zastava ladij in čolnov Slovenske
vojske je zastava Republike Slovenije.
(3) Zastava na premcu je pravokotne
oblike ter belo, modro in zlatorumene barve, ki so barve grba Republike
Slovenije. Razmerje med širino in dolžino zastave je ena proti dva. Barve si
sledijo po naslednjem vrstnem redu: bela (N-1N 95), modra (N-46N 72 25 09) in
zlatorumena (N-6N 19 75 12), vse po SCOTDIC CODE 777 – International color
codification sistem (2034). Vsaka barva zavzema po širini eno tretjino prostora
zastave. Velikost zastave se prilagaja velikosti ladje ali čolna.
(4) Tuje vojaške ladje ob obiskih
Republike Slovenije pozdravijo zastavo Republike Slovenije.
47. člen
Položajne zastave so:
-      
zastava predsednika Republike Slovenije;
-      
zastava predsednika Državnega zbora Republike Slovenije;
-      
zastava predsednika Vlade Republike Slovenije;
-      
zastava ministra za obrambo;
-      
zastava načelnika Generalštaba Slovenske vojske.
48. člen
(1) Zastava predsednika Republike
Slovenije je bele barve, kvadratne oblike, z robom, ki je enak slovenski trobojnici.
Rob je širok eno osmino dolžine kvadratove stranice. V sredini kvadrata je grb
Republike Slovenije. Središče grba se ujema s točko, v kateri se sekata
diagonali zastave. Grb pokriva eno devetino zastave.
(2) Zastava predsednika Državnega
zbora Republike Slovenije je rdeče barve, kvadratne oblike, z robom temno modre
barve. Rob je širok eno osmino dolžine kvadratove stranice. V sredini kvadrata
je grb Republike Slovenije. Središče grba se ujema s točko, v kateri se sekata
diagonali zastave. Grb pokriva eno devetino zastave.
(3) Zastava predsednika Vlade
Republike Slovenije je temno modre barve, kvadratne oblike, z robom rdeče
barve. Rob je širok eno osmino dolžine kvadratove stranice. V sredini kvadrata
je grb Republike Slovenije. Središče oznake se ujema s točko, v kateri se
sekata diagonali zastave. Grb pokriva eno devetino zastave.
(4) Zastava ministra za obrambo je
rdeče barve, kvadratne oblike, z robom temno modre barve. Rob je širok eno
osmino dolžine kvadratove stranice. V sredini kvadrata je oznaka pripadnosti
Slovenski vojski. Središče oznake se ujema s točko, v kateri se sekata
diagonali zastave. Oznaka pokriva eno devetino zastave.
(5) Zastava načelnika Generalštaba
Slovenske vojske je temno modre barve, kvadratne oblike, z robom rdeče barve.
Rob je širok eno osmino dolžine kvadratove stranice. V sredini kvadrata je
oznaka pripadnosti Slovenski vojski. Središče oznake se ujema s točko, v kateri
se sekata diagonali zastave. Oznaka pokriva eno devetino zastave.
(6) Položajne zastave so dolge in
široke 50 cm. Njihove oblike so določene na risbah št. 10 do 14, ki so sestavni
del tega pravilnika.
49. člen
Poveljniški plamenci so plamenec poveljnika
pomorske enote in plamenec poveljnika ladje.
50. člen
Plamenec poveljnika pomorske enote, ki je
enaka divizionu ali bataljonu, je rdeče barve in trikotne oblike. Na rdečem
polju je ob trikotnikovi osnovnici stilizirano sidro zlate barve. Višina sidra
je ena tretjina trikotnikove osnovnice.
51. člen
Plamenec poveljnika pomorske enote, ki je
enaka odredu ali četi, je temno modre barve in trikotne oblike. Na modrem polju
ob trikotnikovi osnovnici je sidro zlate barve. Višina sidra je ena tretjina
trikotnikove osnovnice.
52. člen
Plamenec poveljnika ladje je bele barve in
trikotne oblike. Poševne stranice so obrobljene z robom rdeče barve. Širina
roba znaša eno desetino trikotnikove osnovnice. Na belem polju ob trikotnikovi
osnovnici je sidro zlate barve. Višina sidra je ena tretjina trikotnikove osnovnice.
53. člen
Poveljniški plamenci so dolgi 60 in na prednjem koncu široki 30 cm. Njihove oblike so določene na risbah št. 15 do 17, ki so
sestavni del tega pravilnika.
54. člen
(1) Zastavo ladij in čolnov Slovenske
vojske imajo ladje in čolni v privezu izobešeno od 8. ure zjutraj do sončnega
zahoda na krmnem drogu. Ladje v vožnji imajo izobešeno zastavo na krmnem drogu
ves čas vožnje.
(2) Zastave na premcu imajo ladje in
čolni Slovenske vojske izobešene ob nedeljah in praznikih, vojaških in drugih
svečanostih. Zastava na premcu je izobešena od 8. ure zjutraj do sončnega
zahoda.
(3) Če je na ladji oseba, ki ima
pravico do položajne zastave ali plamenca, ima ladja izobešeno ustrezno položajno
zastavo oziroma plamenec. Če je na ladji več oseb, ki imajo pravico do
položajne zastave ali plamenca, se izobesi najvišja položajna zastava oziroma
plamenec.
4. Druga plovila
55. člen
(1) Plovila, ki se pretežno
uporabljajo v Civilni zaščiti ali za zaščito, reševanje in pomoč, so lahko
označena in v barvah, ki so določena s tem pravilnikom za motorna vozila
Civilne zaščite.
(2) Opozorilna črta in oznaka
pripadnosti Civilne zaščite Republike Slovenije se prilagaja konstrukciji
plovila.
(3) Z oznako pripadnosti Civilni
zaščiti Republike Slovenije v primerni velikosti in izvedbi se lahko označujejo
tudi plovila, ki se dajejo za potrebe zaščite, reševanja in pomoči na podlagi
materialne dolžnosti. V vojni morajo biti taka plovila označena tudi z
mednarodnim znakom Civilne zaščite.
(4) Na plovilih, ki se uporabljajo v
Civilni zaščiti ali za zaščito, reševanje in pomoč, se lahko uporablja napis
»CIVILNA ZAŠČITA«. Velikost črk in barva se prilagajata konstrukciji in barvi
plovila.

Priloga
1: Risbe od št. 1 do št. 17
Priloga
2: Tabela kategorizacije vojaških vozil

Pravilnik o registraciji in označevanju vozil,
zrakoplovov in vodnih plovil Ministrstva za obrambo (Uradni list RS, št. 116/07)
vsebuje naslednje prehodne in končne določbe:
»V. PREHODNE IN KONČNE DOLOČBE
56. člen
Registrske tablice za motorna in priklopna
vozila Slovenske vojske izdana pred uveljavitvijo te uredbe, ostanejo v
veljavi. V veljavi ostanejo tudi oznake, imena in vpisi v registre vojaških
zrakoplovov in plovil Slovenske vojske.
57. člen
Določbe druge in tretje alineje 14. člena
ter druge in tretje alineje tretjega odstavka 15. člena tega pravilnika se začnejo
uporabljati z dnem pričetka delovanja enot za tehnične preglede Slovenske
vojske oziroma tehničnih preglednikov Slovenske vojske.
58. člen
(1) Pristojne enote, službe ali zavodi
Slovenske vojske ter pristojna organizacijska enota ministrstva izdelajo tehnično
in tehnološko dokumentacijo za registrske oznake, oznake pripadnosti ter
barvanje motornih vozil, zrakoplovov in plovil ter določijo mesta označevanja
na motornih vozilih, zrakoplovih in plovilih v skladu s tem pravilnikom.
(2) Do izdelave dokumentacije iz
prejšnjega odstavka se uporablja dokumentacija, ki je bila v uporabi ob
uveljavitvi tega pravilnika.
59. člen
Če posamezno vprašanje v zvezi z
registracijo in označevanjem motornih vozil, zrakoplovov in plovil, ki so v
uporabi v ministrstvu, Slovenski vojski oziroma Civilni zaščiti, s tem
pravilnikom ni urejeno, se uporabljajo splošni predpisi.
60. člen
Z dnem uveljavitve tega pravilnika preneha
veljati Pravilnik o registraciji in označevanju vozil, zrakoplovov in vodnih
plovil Ministrstva za obrambo (Uradni list RS, št. 89/01 in 18/02).
61. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o registraciji
in označevanju vozil, zrakoplovov in vodnih plovil Ministrstva za obrambo
(Uradni list RS, št. 21/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o registraciji in označevanju vozil, zrakoplovov in vodnih plovil
Ministrstva za obrambo (Uradni list RS, št. 111/09) spreminja 56. člen pravilnika,
tako da se glasi:
»56. člen
Registrske tablice za motorna in priklopna
vozila Slovenske vojske izdana pred uveljavitvijo tega pravilnika, ostanejo v
veljavi. V veljavi ostanejo tudi oznake, imena in vpisi v registre vojaških
zrakoplovov in plovil Slovenske vojske.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
18. člen
Do izdaje posebnih predpisov o rokih in
načinu opravljanja tehničnih pregledov bojnih vojaških vozil na kolesih in
nebojnih vojaških vozil za posebne namene, se uporabljajo splošni predpisi.
19. člen
Pristojna poveljstva, enote in zavodi
Slovenske vojske izdelajo v skladu s tem pravilnikom tehnološko tehnično
dokumentacijo za opravljanje tehničnih pregledov.
20. člen
Tabela kategorizacije vojaških vozil iz 3.
člena tega pravilnika se začne uporabljati z dnem, ko bo dopolnjena programska
podpora razvrstitve motornih in priklopnih vozil ter traktorjev in traktorskih
priklopnikov po vrsti in obliki ali namenu karoserije ali kategorije, določena
s splošnimi predpisi, pri organizacijah, ki opravljajo tehnične preglede.
21. člen
Registrske tablice za priklopna vozila, ki
so določene na risbi št. 2 v prilogi pravilnika, ostajajo v uporabi do odjave
posameznega vozila iz prometa. Za novo registrirana priklopna vozila se
uporabljajo registrske tablice, določene na risbi št. 1 v skladu s 6. členom
pravilnika.
22. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o registraciji, označevanju,
plovnosti ter listinah in knjigah vojaških zrakoplovov (Uradni list RS, št. 42/16)
v zvezi z delnim prenehanjem uporabe tega pravilnika določa:
»68. člen
[…]
(2) Z dnem uveljavitve tega pravilnika
se v delu, ki se nanaša na vojaške zrakoplove, preneha uporabljati Pravilnik o
registraciji in označevanju vozil, zrakoplovov in vodnih plovil Ministrstva za
obrambo (Uradni list RS, št. 116/07, 21/09, 111/09 in 106/10 – ZMV).«;
ter vsebuje naslednjo končno določbo:
»69. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o registraciji, tehničnih pregledih,
označevanju in barvi vojaških vozil Slovenske vojske, o označevanju in barvi
vozil Civilne zaščite ter o označevanju določenih sredstev iz popisa (Uradni
list RS, št. 58/19)
določa:
»28. člen
Z dnem uveljavitve tega pravilnika se v
delu, ki se nanaša na registracijo, tehnične preglede, označevanje in barvo
vozil Ministrstva za obrambo, vojaških vozil, vozil Civilne zaščite ter vozil
iz popisa, preneha uporabljati Pravilnik o registraciji in označevanju vozil,
zrakoplovov in vodnih plovil Ministrstva za obrambo (Uradni list RS, št.
116/07, 21/09, 111/09, 106/10 – ZMV, in 42/16), razen določb 25. in 26. člena
tega pravilnika, ki se uporabljajo do izločitve tako označenih vozil iz
prometa.«;
ter vsebuje naslednjo končno določbo:
»29. člen
Ta pravilnik začne veljati petnajsti dan po
objavi v Uradnem listu Republike Slovenije.«.