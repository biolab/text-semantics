I. SPLOŠNE DOLOČBE
1. člen
(vsebina pravilnika)
(1) Ta pravilnik določa strokovno izobrazbo, strokovno
usposabljanje, zaključni izpit, licenco in pooblastila za opravljanje
posameznih strokovnih del za letalsko osebje, ki opravlja naloge v zvezi z
izvajanjem letalskih meteoroloških opazovanj in dajanjem napovedi, ter za
pooblastilo inštruktorja.
(2) Med osebje iz prejšnjega odstavka, ki opravlja naloge v
službi letalske meteorologije, spadata: letalski meteorolog prognostik (v
nadaljnjem besedilu: prognostik) in letalski meteorolog opazovalec (v nadaljnjem
besedilu: opazovalec).
2. člen
(splošni pogoji za pridobitev licence)
Oseba, ki opravlja naloge izvajanja letalskih meteoroloških
opazovanj in dajanja napovedi, pridobi licenco osebja službe letalske
meteorologije (v nadaljnjem besedilu: licenca) v skladu z zakonom, ki ureja
letalstvo, če izpolnjuje naslednje pogoje:
-       
je stara najmanj 18 let,
-       
ima strokovno izobrazbo, predpisano s tem pravilnikom,
-       
opravi strokovno usposabljanje za pridobitev pooblastila, predpisano s
tem pravilnikom, in zaključni izpit,
-       
ima veljavno zdravniško spričevalo, izdano v skladu s predpisom, ki
določa zdravstvene zahteve, ki jih mora izpolnjevati letalsko osebje.
3. člen
(program strokovnega usposabljanja za pridobitev
pooblastila)
(1) Strokovno usposabljanje za pridobitev pooblastila (v
nadaljnjem besedilu: strokovno usposabljanje) se izvaja po programu
usposabljanja, ki je določen v prilogi 1, ki je sestavni del tega pravilnika.
Izvaja se v obliki teoretičnega in praktičnega usposabljanja.
(2) Podrobnejše vsebine strokovnega usposabljanja se glede na
vrsto pooblastila, za katero se kandidat usposablja, določijo s priročniki o
usposabljanju, ki morajo vsebovati najmanj vsebino teme za posamezni predmet,
časovni potek ter načine in metode poučevanja.
4. člen
(osebje, ki izvaja strokovno usposabljanje)
(1) Teoretični del usposabljanja lahko izvaja inštruktor, ki
ima enako ali višje veljavno pooblastilo, za katero se usposablja kandidat, ali
visokošolski učitelj, ki je nosilec predmeta javnoveljavnega študijskega
programa v Republiki Sloveniji, primerljivega z zahtevano vsebino iz programa
usposabljanja iz tega pravilnika.
(2) Praktični del usposabljanja se izvaja pod vodstvom
inštruktorja oziroma pod nadzorom osebe, ki ima pooblastilo, za katero se
usposablja kandidat.
II. POOBLASTILA
1. Prognostik
5. člen
(zahtevana strokovna izobrazba za pridobitev pooblastila
prognostik)
Kandidat za pridobitev pooblastila letalski meteorolog
prognostik (v nadaljnjem besedilu: pooblastilo prognostik) mora imeti najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljene po študijskih programih druge stopnje,
in je v skladu z zakonom, ki ureja slovensko ogrodje kvalifikacij, uvrščena v
8. raven po programu izobraževanja, ki je v skladu z zahtevami Svetovne
meteorološke organizacije (WMO), določenem v prilogi A dokumenta Technical
Regulations Basic Documents No. 2, Volume I – General Meteorological Standards
and Recommended Practices (WMO-No. 49).
6. člen
(vsebine strokovnega usposabljanja)
(1) Teoretični in praktični del strokovnega usposabljanja za
pridobitev pooblastila prognostik zajema predmete:
-       
letalska meteorologija,
-       
delovanje navigacijskih služb in izvajanje zračnega prometa,
-       
letalsko meteorološko izrazoslovje v angleškem jeziku.
(2) Podrobnejša vsebina teoretičnega in praktičnega
usposabljanja je določena v prilogi 1 tega pravilnika.
7. člen
(pooblastila prognostika)
Na podlagi pridobljenega pooblastila lahko prognostik:
-       
neposredno spremlja meteorološke razmere na letališčih, zračnih poteh in
v zračnem prostoru, za katere je odgovoren,
-       
pripravlja meteorološke napovedi in obvestila o meteoroloških razmerah
na letališčih, zračnih poteh in v zračnem prostoru,
-       
pošilja opozorila in obvestila o meteoroloških razmerah drugim
pristojnim navigacijskim službam zračnega prometa in drugim uporabnikom, ki
skrbijo za varen, reden in nemoten zračni promet,
-       
izvaja posvetovanje z letalskimi posadkami, piloti, enotami ATS in
drugim letalskim osebjem o meteoroloških razmerah na letališčih, zračnih poteh
in v zračnem prostoru,
-       
sestavlja vse vrste meteoroloških napovedi in opozoril za letalstvo,
-       
proučuje in analizira vremenske značilnosti na letališčih in v zračnem
prostoru.
2. Opazovalec
8. člen
(zahtevana strokovna izobrazba za pridobitev pooblastila
opazovalec)
Kandidat za pridobitev pooblastila letalski meteorolog
opazovalec (v nadaljnjem besedilu: pooblastilo opazovalec) mora imeti najmanj
srednjo izobrazbo naravoslovne, tehnične ali splošne smeri (najmanj izobrazba,
pridobljena po izobraževalnih programih za pridobitev srednje izobrazbe oziroma
srednje strokovne izobrazbe, ki je po zakonu, ki ureja slovensko ogrodje
kvalifikacij, uvrščena v 5. raven slovenskega ogrodja kvalifikacij).
9. člen
(vsebine strokovnega usposabljanja)
(1) Teoretični in praktični del strokovnega usposabljanja za
pridobitev pooblastila opazovalec zajema predmete:
-       
osnove splošne meteorologije,
-       
letalska meteorologija,
-       
delovanje navigacijskih služb zračnega prometa in izvajanja zračnega
prometa,
-       
letalsko meteorološko izrazoslovje v angleškem jeziku.
(2) Podrobnejša vsebina teoretičnega in praktičnega
usposabljanja je določena v prilogi 1 tega pravilnika.
10. člen
(pooblastila opazovalca)
Na podlagi pridobljenega pooblastila lahko opazovalec:
-       
opravlja redna in posebna letalska meteorološka opazovanja,
-       
nadzira delovanje letališkega meteorološkega informacijskega sistema,
-       
pripravlja kodirana meteorološka poročila,
-       
pošilja meteorološka poročila telekomunikacijskemu centru in
zainteresiranim uporabnikom na letališču,
-       
pripravlja predpisano in potrebno dokumentacijo za let,
-       
obvešča letalske posadke, pilote, enote služb zračnega prometa in drugo
letalsko osebje o meteoroloških razmerah na letališču,
-       
obdeluje dokumentacijo o meteorološkem opazovanju na letališču.
3. Inštruktor
11. člen
(pogoji za pridobitev pooblastila inštruktor)
Pooblastilo inštruktor lahko dobi imetnik licence z najmanj
enim veljavnim pooblastilom, ki je:
-       
najmanj pet let izvajal naloge iz 7. ali 10. člena tega pravilnika,
-       
opravil pedagoško-andragoško usposabljanje in
-       
pridobil pozitivno mnenje odgovorne osebe letalske šole, da je strokovno
usposobljen za opravljanje inštruktorskih del.
12. člen
(pooblastilo inštruktorja)
Na podlagi veljavnega pooblastila lahko inštruktor:
-       
vodi praktični del strokovnega usposabljanja za pridobitev pooblastila,
-       
izvaja preverjanja med usposabljanjem na delovnem mestu in ocenjuje
pripravljenost kandidatov za pristop k zaključnemu izpitu za pridobitev
pooblastila,
-       
izvaja osvežitvena usposabljanja,
-       
ocenjuje strokovno usposobljenost v primeru prekinitve izvajanja
privilegijev iz ustreznega pooblastila za več kot 12 mesecev in
-       
ocenjuje predhodno strokovno usposobljenost imetnika ustreznega pooblastila
za obnovo le-tega.
III. ZAKLJUČNI IZPIT
13. člen
(oblika zaključnega izpita)
(1) Zaključni izpit za pridobitev pooblastila, razen
inštruktorskega, je sestavljen iz teoretičnega dela, ki ga sestavljajo izbirna
in opisna vprašanja, in praktičnega dela.
(2) Teoretični del zaključnega izpita glede na vrsto
pooblastila, za katero kandidat opravlja izpit, vsebuje teoretična znanja iz
vsebin strokovnega usposabljanja, navedenih v 6. in 9. členu tega pravilnika.
(3) Praktični del zaključnega izpita glede na vrsto
pooblastila, za katero kandidat opravlja izpit, vsebuje oceno ciljev uspešnosti
za posamezno pooblastilo iz programa strokovnega usposabljanja za izvajanje
posebnih strokovnih del, navedenih v 7. oziroma 10. členu tega pravilnika.
14. člen
(pogoji za opravljanje zaključnega izpita)
(1) Za opravljanje zaključnega izpita se predloži pisna
prijava Javni agenciji za civilno letalstvo Republike Slovenije (v nadaljnjem
besedilu: agencija).
(2) K zaključnemu izpitu lahko pristopi kandidat, ki
izpolnjuje predpisane pogoje glede:
-       
ustrezne strokovne izobrazbe in
-       
končanega strokovnega usposabljanja po programu usposabljanja.
(3) Kandidat predloži agenciji pisno prijavo tudi za popravni
izpit.
15. člen
(izpitna komisija)
(1) Agencija po prejemu prijave na zaključni izpit preveri,
ali kandidat izpolnjuje pogoje za opravljanje izpita, in če jih, najkasneje v
15 dneh po prejemu prijave izda sklep, s katerim imenuje izpitno komisijo (v
nadaljnjem besedilu: komisija) ter določi dan, uro in kraj izpita.
(2) Najmanj en član komisije mora imeti veljavno licenco
osebja službe letalske meteorologije z enakim ali višjim pooblastilom, za
pridobitev katerega se zaključni izpit izvaja, in hkrati ni imenovan za vodjo
usposabljanja kandidata. Ta se imenuje na predlog izvajalca usposabljanja.
(3) Najmanj en član komisije mora imeti pooblastilo za
vodenje posameznih dejanj v postopku pred izdajo odločbe v skladu s predpisi o
splošnem upravnem postopku.
(4) Drugi člani komisije se lahko imenujejo izmed pilotov,
kontrolorjev zračnega prometa in uradnih oseb agencije. Predsednik komisije je
predstavnik agencije.
(5) Med dnem vročitve sklepa iz prvega odstavka tega člena in
dnem opravljanja zaključnega izpita mora miniti najmanj deset dni, razen če
kandidat poda pisno soglasje za krajši rok.
16. člen
(zaključni izpit)
(1) Zaključni izpit se izvaja posebej za vsak vsebinski sklop
usposabljanja iz priloge 1 tega pravilnika (izpitni predmet), ki ga mora
opraviti kandidat za pridobitev posameznega pooblastila.
(2) Nabor izpitnih vprašanj in praktičnih nalog pripravi
izvajalec usposabljanja. Izvajalec usposabljanja imenuje osebe za nadzor nad
vprašanji. Vsa izpitna vprašanja se pred izpitom hranijo tako, da kandidat ne
ve, katera vprašanja bodo osnova izpita. En izvod nabora izpitnih vprašanj in
praktičnih nalog se izroči agenciji.
(3) Zaključni izpit se izvaja v skladu s standardi za
izvajanje zaključnega izpita iz 20. in 21. člena tega pravilnika.
(4) Na posameznem izpitu uporabljena izpitna vprašanja se
nato na izpitih ne uporabljajo najmanj dve leti. Če se v tem obdobju spremenijo
predpisi, ki urejajo vsebine iz programa usposabljanja, se nabor vprašanj
ustrezno popravi. Zapis uporabljenih vprašanj se zadrži v evidenci zaradi
ugotavljanja morebitnih napak v sistemu usposabljanja ter za razvojne in
raziskovalne namene.
(5) Vse izpitne pole se na začetku izpita izročijo kandidatu,
ob koncu odmerjenega izpitnega časa pa vrnejo komisiji. Med izpitnim časom se
izpitne pole ne smejo odnašati iz prostora.
(6) Poleg dokumentacije, potrebne za izvedbo izpita, sme biti
kandidatu med izpitom na voljo samo izpitna pola.
(7) Kandidati so na izpitu med seboj ločeni tako, da ne
morejo brati izpitnih pol drug od drugega. Kandidati ne smejo govoriti z
nikomer, razen s člani komisije.
(8) Kandidatu, za katerega je bilo ugotovljeno, da je pri
izpitu goljufal, se rezultati ne priznajo, tega izpita pa ne more znova
opravljati najmanj šest mesecev od datuma izpita.
17. člen
(naloge članov komisije)
(1) Predsednik komisije organizira zaključni izpit, pripravi
izpitno polo iz nabora vprašanj iz prejšnjega člena, preveri istovetnost
prijavljenih kandidatov, po končanem izpitu vpiše rezultate v izpitne liste
kandidatov in opravlja druga administrativno‑tehnična dela v zvezi z
organizacijo izpita.
(2) Člani komisije ugotavljajo pravilnost odgovorov (ocena
odgovora na posamezno vprašanje in skupno število pravilnih odgovorov) in
zadostnost števila pravilnih odgovorov pri posameznem predmetu za vsakega
kandidata ter ocenjujejo njegovo uspešnost pri izvedbi praktičnega dela
zaključnega izpita.
(3) Zaključni izpit lahko vodi kateri koli član komisije.
18. člen
(zapisnik o delu komisije)
(1) O delu komisije in zaključnem izpitu se piše zapisnik.
(2) Zapisnik piše predsednik ali član komisije, ki ga določi
predsednik komisije.
(3) Zapisnik podpišeta predsednik in zapisnikar. Zapisnik se
skupaj s poročilom o rezultatu izpita pošlje agenciji.
19. člen
(izpitni roki)
Zaključni izpit se opravlja glede na potrebe in ni vezan na
izpitne roke.
20. člen
(standard za izvedbo teoretičnega dela zaključnega izpita)
(1) Teoretični del zaključnega izpita se izvaja v obliki
izbirnih oziroma opisnih vprašanj, kot je opredeljeno v nadaljevanju:
1.     
vsako izbirno vprašanje mora imeti navedene tri odgovore, od katerih
mora biti samo eden pravilen;
2.     
vsako opisno vprašanje zahteva pripravo pisnega odgovora;
3.     
vsako opisno vprašanje ima zasnovan vzorčni odgovor, ki vsebuje tudi vse
poznane alternativne odgovore, ki bi lahko bili pomembni za druge
podrazdelitve;
4.     
vzorčni odgovor iz prejšnje točke se razčleni v seznam pomembnih točk,
znanih kot ključne točke;
5.     
kandidat uspešno opravi teoretični del izpita iz posameznega predmeta,
če doseže najmanj 75 odstotkov pravilnih odgovorov;
6.     
zadostna ocena za vsako opisno vprašanje je 75 odstotkov pravilnih
odgovorov glede na ključne točke, pri čemer mora kandidatov odgovor vsebovati
najmanj 75 odstotkov zahtevanih ključnih točk, ki jih to vprašanje obravnava,
in nobene pomembne napake v zvezi s katero koli zahtevano ključno točko;
7.     
za določitev, ali je kandidat izpit opravil, se ne smejo uporabljati
sistemi kazenskega označevanja.
(2) Izpit iz neopravljenega posameznega izpitnega predmeta se
ne sme opravljati prej kot čez 14 dni.
(3) Predsednik komisije določi število izbirnih in opisnih
vprašanj za vsak posamezen predmet in dovoljeni čas opravljanja zaključnega
izpita. Predsednik komisije pripravi od 15 do 20 izpitnih vprašanj za vsak
posamezen predmet v skladu s 16. členom tega pravilnika, za katera se predvidi
povprečen čas 90 sekund za pripravo odgovora na posamezno izpitno vprašanje.
21. člen
(standard za izvedbo praktičnega dela zaključnega izpita)
(1) Po opravljenem teoretičnem delu zaključnega izpita lahko
kandidat opravlja praktični del.
(2) Komisija izbere tri naloge iz nabora praktičnih nalog,
vezanih na pooblastilo, ki ga kandidat pridobiva.
(3) Če kandidat ne opravi praktičnega dela zaključnega
izpita, ponavlja samo ta del izpita, vendar ne prej kot čez 14 dni.
22. člen
(ocena zaključnega izpita)
Komisija oceni kandidatov uspeh na zaključnem izpitu z oceno
»opravil« ali »ni opravil«.
23. člen
(preverjanje strokovne usposobljenosti)
Določbe 13. do 22. člena tega pravilnika se smiselno
uporabljajo tudi za preverjanje strokovne usposobljenosti na podlagi 46. člena
Zakona o letalstvu (Uradni list RS, št. 81/10 – uradno prečiščeno besedilo in
46/16).
IV. LICENCE IN POOBLASTILA
24. člen
(izdaja licence in vpis pooblastila)
(1) Na podlagi vloge kandidata, ki je uspešno opravil
zaključni izpit za pridobitev prvega pooblastila in izpolnjuje tudi druge
pogoje, agencija izda licenco in vanjo vpiše pooblastilo, s katerim imetnik
pridobi dovoljenje za samostojno opravljanje del. Vsa nadaljnja (dodatna)
pooblastila se, prav tako na zahtevo imetnika, vpisujejo v licenco v časovnem
zaporedju pridobitve.
(2) Na podlagi vloge imetnika licence, ki izpolnjuje pogoje
za pridobitev pooblastila za opravljanje inštruktorskih del, agencija vpiše v
licenco pooblastilo inštruktor.
25. člen
(oblika zahteve)
(1) Vloga iz prvega odstavka prejšnjega člena vsebuje najmanj
vložnikove osebne podatke: osebno ime, datum in kraj rojstva, naslov stalnega
oziroma začasnega prebivališča in navedbo pooblastila, ki ga želi vpisati.
(2) Obvezna priloga k vlogama iz prejšnjega člena je dokazilo
o izpolnjevanju zdravstvenih zahtev (veljavno zdravniško spričevalo).
26. člen
(veljavnost licence in pooblastila)
(1) Licenca je veljavna, če ima vpisano vsaj eno veljavno
pooblastilo. Veljavnost posameznega pooblastila je omejena na 24 mesecev, razen
pooblastila inštruktor, ki velja pet let.
(2) Ne glede na prejšnji odstavek lahko imetnik pooblastila
inštruktor izvaja privilegije iz pooblastila, če ima vpisano veljavno pooblastilo
prognostik ali opazovalec.
27. člen
(podaljšanje veljavnosti pooblastila)
(1) Vloga za podaljšanje veljavnosti pooblastila se vloži
najmanj 30 dni pred iztekom njegove veljavnosti.
(2) Veljavnost pooblastila se podaljša, če so izpolnjeni
naslednji pogoji:
-       
imetnik licence ima veljavno zdravniško spričevalo,
-       
dana je izjava vodje letalske šole, da je imetnik licence v zadnjih 24
mesecih izvajal privilegije iz pooblastila v trajanju najmanj 180 ur,
-       
če je znotraj veljavnosti pooblastila prišlo do prekinitve izvajanja
privilegijev iz pooblastila za več kot 12 mesecev, se priloži potrdilo
inštruktorja, ki je preveril strokovno usposobljenost imetnika licence in s tem
ocenil njegove trenutne kompetence (znanja in spretnosti) ter da je imetnik
licence opravil vse obveznosti na podlagi te ocene.
(3) Imetnik licence lahko podaljša veljavnost pooblastila
inštruktor, če:
-       
ima veljavno najmanj eno pooblastilo,
-       
ima veljavno zdravniško spričevalo,
-       
je v obdobju veljavnosti pooblastila inštruktor izvedel vsaj eno izmed
nalog iz 12. člena tega pravilnika.
28. člen
(zahteve za obnovo pooblastila)
(1) Imetniku licence, ki mu je veljavnost
pooblastila potekla, se to lahko obnovi, če so izpolnjeni naslednji pogoji:
-       
imetnik licence ima veljavno zdravniško spričevalo,
-       
dano je potrdilo inštruktorja, ki je preveril predhodno strokovno
usposobljenost imetnika licence in s tem ocenil njegove trenutne kompetence
(znanja in spretnosti) ter da je imetnik licence opravil vse obveznosti na
podlagi te ocene, in
-       
dana je izjava vodje letalske šole, da je imetnik licence izvajal
privilegije iz pooblastila v trajanju najmanj 180 ur v obdobju 18 mesecev
neposredno pred oddajo vloge za obnovo pooblastila.
(2) Če pogoj iz tretje alineje prejšnjega odstavka ni
izpolnjen, lahko imetnik licence veljavnost pooblastila obnovi, če opravi
individualno strokovno usposabljanje, ki ga določi vodja letalske šole na
predlog inštruktorja z ustreznim pooblastilom. Usposabljanje obsega relevantne
teoretične vsebine ter praktični del usposabljanja v trajanju najmanj 80 ur v
skladu z drugim odstavkom 4. člena tega pravilnika. Usposabljanje se zaključi z
oceno strokovne usposobljenosti. Poleg veljavnega zdravniškega spričevala
imetnika licence se vlogi priložita potrdilo inštruktorja o oceni strokovne
usposobljenosti in izjava vodje letalske šole, da je z individualnim strokovnim
usposabljanjem imetnik licence opravil določeno število ur usposabljanja.
(3) Za obnovo pooblastila inštruktor mora imetnik licence:
-       
imeti veljavno najmanj eno pooblastilo,
-       
imeti veljavno zdravniško spričevalo,
-       
predložiti izjavo vodje letalske šole, da je v obdobju 36 mesecev
neposredno pred oddajo vloge za obnovo pooblastila izvedel vsaj eno izmed nalog
iz 12. člena tega pravilnika, ali predložiti potrdilo o udeležbi na
osvežitvenem usposabljanju s področja pedagoško-andragoških znanj v obdobju
treh mesecev neposredno pred vložitvijo vloge za obnovo pooblastila.
29. člen
(oblika obrazca licence)
(1) Obrazec licence je določen v prilogi 2, ki je sestavni
del tega pravilnika.
(2) Obrazec licence se natisne v slovenskem in angleškem
jeziku.

Priloga
1: Program strokovnega usposabljanja 
Priloga
2: Vzorec licence 

Pravilnik o licenci osebja službe letalske
meteorologije (Uradni list RS, št. 66/18) vsebuje naslednje prehodne in
končne določbe:
»V. PREHODNE IN KONČNE DOLOČBE
30. člen
(prevedba pooblastil
inženir in inženir inštruktor)
(1) Z dnem začetka veljavnosti tega pravilnika se pooblastili
inženir in inženir inštruktor ne uporabljata več, za imetnike licence s tema
dvema pooblastiloma pa se šteje, da imajo do izteka njune veljavnosti
pooblastilo opazovalec oziroma inštruktor.
(2) Naziva pooblastilo inštruktor prognostik in pooblastilo
inštruktor opazovalec se spremenita v naziv pooblastilo inštruktor ob prvem
naslednjem podaljšanju veljavnosti. Pogoji za podaljšanje veljavnosti
pooblastila inštruktor iz prejšnjega stavka morajo biti izpolnjeni v enem letu
od začetka veljavnosti tega pravilnika.
31. člen
(prenehanje veljavnosti)
Z dnem začetka veljavnosti tega pravilnika preneha veljati
Pravilnik o strokovni izobrazbi, strokovnem usposabljanju, izpitih, licencah in
pooblastilih osebja službe letalske meteorologije (Uradni list RS, št. 79/09 in
100/10).
32. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika o licenci
osebja službe letalske meteorologije (Uradni list RS, št. 82/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o licenci osebja službe letalske meteorologije (Uradni list RS, št. 203/21) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.