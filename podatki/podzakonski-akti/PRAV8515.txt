1. člen
(vsebina)
Ta pravilnik podrobneje določa obseg temeljnih pravnih znanj,
ki jih mora na visokošolskem zavodu na študijskem programu za pridobitev
strokovnega naslova magister prava (v nadaljnjem besedilu: študiju prava)
pridobiti kandidat za sprejem v sodniško pripravništvo ali za opravljanje
pravniškega državnega izpita (v nadaljnjem besedilu: kandidat).
2. člen
(vrednotenje)
Za vrednotenje temeljnih pravnih znanj se v tem pravilniku uporablja
kreditno vrednotenje študijskih obveznosti po Evropskem prenosnem kreditnem
sistemu (v nadaljnjem besedilu: ECTS) v skladu s 35. členom Zakona o visokem
šolstvu (Uradni list RS, št. 119/06 – uradno prečiščeno besedilo, 59/07 –
ZŠtip, 15/08 – odl. US in 64/08, v nadaljnjem besedilu: zakon).
3. člen
(obseg temeljnih pravnih znanj)
(1)  
Kandidat mora na študiju prava pridobiti temeljna pravna znanja vsaj v
obsegu kreditnih točk po ECTS po naslednji tabeli:


Pravno področje

Obseg kreditnih
  točk
po ECTS


1. civilnopravno
  področje

45


2. kazenskopravno
  področje

20


3. delovnopravno
  področje

10


4. javnopravno področje

30


5. temeljno pravno
  področje

10


(2) V civilnopravno področje se
vštevajo naslednja pravna znanja:
-       
splošno civilno pravo v obsegu 30 kreditnih točk po ECTS, in sicer uvod
v civilno pravo, obligacijsko pravo, stvarno pravo, dedno pravo, družinsko
pravo, civilno procesno pravo, izvršilno pravo, nepravdno pravo,
mednarodno-zasebno pravo in rimsko pravo ter
-       
gospodarsko pravo v obsegu 15 kreditnih točk po ECTS, in sicer
gospodarsko statusno pravo, gospodarsko pogodbeno pravo, konkurenčno pravo in
pravo postopkov zaradi insolventnosti.
(3) V kazenskopravno področje se vštevajo pravna znanja kazenskega
prava, kazenskega procesnega prava in prava izvrševanja kazenskih sankcij.
(4) V delovnopravno področje se vštevajo pravna znanja delovnega
prava, postopka v delovnih sporih in prava socialne varnosti.
(5) V javnopravno področje se vštevajo pravna znanja ustavnega
prava, mednarodnega prava, organizacije javne uprave, upravnega prava,
upravnega postopka in upravnega spora ter prava in ureditve Evropske unije.
(6) V temeljno pravno področje se vštevajo pravna znanja uvoda
v pravoznanstvo, materije teorije države in prava, temeljev metodologije
vrednotenja v pravu in filozofije prava.
4. člen
(pridobitev temeljnih pravnih znanj na študiju prava)
Za izpolnitev pogoja iz prejšnjega člena štejejo opravljeni izpiti
iz študijskih predmetov na študiju prava, katerih vsebina so temeljna pravna
znanja iz prejšnjega člena.
5. člen
(pridobitev temeljnih pravnih znanj v drugem študijskem
programu)
(1) Kandidat lahko kot študent študija prava pridobi
posamezna temeljna pravna znanja iz 3. člena tega pravilnika tudi v drugem
primerljivem študijskem programu istega ali drugega visokošolskega zavoda v
skladu z določbami zakona.
(2) V primeru iz prejšnjega odstavka se mu prizna pridobljeno
število kreditnih točk po ECTS v tem pravilniku določenih temeljnih pravnih
znanj, če pridobljeno znanje po vsebini in obsegu ustreza temeljnemu pravnemu
znanju, pridobljenemu pri študijskem predmetu na študiju prava.
6. člen
(pridobitev temeljnih pravnih znanj na tujem visokošolskem
zavodu)
(1) Kandidat lahko kot študent študija prava pridobi
posamezna temeljna pravna znanja iz 3. člena tega pravilnika v drugem
primerljivem študijskem programu tujega visokošolskega zavoda v skladu z
določbami zakona.
(2) V primeru iz prejšnjega odstavka visokošolski zavod v Republiki
Sloveniji prizna kandidatu ustrezno število kreditnih točk po ECTS v tem
pravilniku določenih temeljnih pravnih znanj, če pridobljeno znanje po vsebini
in obsegu ustreza temeljnemu pravnemu znanju, pridobljenemu pri študijskem predmetu
na študiju prava.
7. člen
(tuja diploma)
(1) Če je kandidat končal študijski program druge stopnje s
področja prava na tujem visokošolskem zavodu, ki uporablja kreditno vrednotenje
študijskih obveznosti po ECTS, se za priznavanje pridobljenega števila
kreditnih točk po ECTS v tem pravilniku določenih temeljnih pravnih znanj
smiselno uporabljajo določbe 5. in 6. člena tega pravilnika.
(2) Kandidat, ki je končal študij prava na tujem
visokošolskem zavodu, ki ne uporablja kreditnega vrednotenja študijskih obveznosti
po ECTS, izpolnjuje pogoje po tem pravilniku, če visokošolski zavod v Republiki
Sloveniji ugotovi, da je njegovo izobraževanje glede na obseg in vsebino
ustrezno za pridobitev temeljnih pravnih znanj iz 3. člena tega pravilnika.
KONČNA DOLOČBA
8. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-321/2008
Ljubljana, dne 24. septembra 2008
EVA 2007-2011-0098
prof. dr. Lovro Šturm l.r.
Minister
za pravosodje