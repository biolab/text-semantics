I. SPLOŠNE DOLOČBE
1. člen
(vsebina pravilnika)
(1) Ta pravilnik ureja ES-homologacijo in posamično odobritev
kmetijskih in gozdarskih traktorjev, katerih največja konstrukcijsko določena
hitrost ni manjša od 6 km/h, njihovih priklopnih vozil in zamenljivih vlečenih
strojev (v nadaljnjem besedilu: vozilo), izdelanih v eni ali več stopnjah,
kakor tudi homologacijo sistemov, sestavnih delov in samostojnih tehničnih
enot, načrtovanih in izdelanih za uporabo na teh vozilih. 
(2) Ta pravilnik določa pogoje za dajanje na trg,
registracijo in začetek uporabe novih vozil glede na njihovo konstrukcijo in
delovanje zaradi zagotovitve, da v cestnem prometu ter pri kmetijskih oziroma
gozdarskih opravilih sodelujejo samo vozila, ki ne ogrožajo varnosti njihovih
voznikov in sopotnikov ter drugih udeležencev v prometu oziroma pri delovnih
opravilih, ne poškodujejo cest in prekomerno ne onesnažujejo okolja. 
(3) Ta pravilnik v skladu z Direktivo Evropskega parlamenta
in Sveta 2003/37/ES z dne 26. maja 2003 o homologaciji kmetijskih in gozdarskih
traktorjev, njihovih priklopnikov in zamenljivih vlečenih strojev ter njihovih
sistemov, sestavnih delov in samostojnih tehničnih enot in o razveljavitvi
Direktive 74/150/EGS (UL L št. 171 z dne 9. 7. 2003, str. 1), zadnjič
spremenjeno z Direktivo Komisije 2010/62/ES z dne 8. septembra 2010 o spremembi
direktiv Sveta 80/720/EGS in 86/297/EGS ter direktiv 2003/37/ES, 2009/60/ES in
2009/144/ES Evropskega parlamenta in Sveta o homologaciji kmetijskih in
gozdarskih traktorjev zaradi prilagoditve njihovih tehničnih določb (UL L št.
238 z dne 9. 9. 2010, str. 7) določa ES-homologacijo kmetijskih in gozdarskih
traktorjev, katerih največja konstrukcijsko določena hitrost ni manjša od 6
km/h, njihovih priklopnih vozil in zamenljivih vlečenih strojev, izdelanih v
eni ali več stopnjah, kakor tudi homologacijo sistemov, sestavnih delov in samostojnih
tehničnih enot, načrtovanih in izdelanih za uporabo na teh vozilih.
2. člen
(izvzeta oprema)
Ta pravilnik se ne uporablja za: 
-       
strojno opremo, posebej konstruirano za uporabo v gozdarstvu, kot je
določena v standardu SIST ISO 6814; 
-       
gozdarsko strojno opremo, ki je pritrjena na šasijo vozil za zemeljska
dela, kot je določena v standardu SIST EN ISO 6165; 
-       
zamenljivo strojno opremo, ki je popolnoma dvignjena od tal, ko se
vozilo, na katero je pritrjena, uporablja na cesti.
3. člen
(pomen izrazov)
Izrazi, uporabljeni v tem pravilniku, pomenijo: 
1.     
»certifikat o ES-homologaciji« je dokument z vsebino, določeno v
Poglavju C Priloge II tega pravilnika ali v ustrezni prilogi k posamezni
tehnični specifikaciji, kjer so določeni podatki, ki jih mora predložiti
homologacijski organ; to je dokument, s katerim homologacijski organ uradno
potrdi, da je tip vozila, sistema, sestavnega dela ali samostojne tehnične
enote homologiran; 
2.     
»dodelano vozilo« je vozilo ob koncu postopka večstopenjske
homologacije, ki izpolnjuje zahteve iz tega pravilnika; 
3.     
»dokončano vozilo« je vsako vozilo, izdelano v enotnem postopku pri
proizvajalcu do končne stopnje tako, da ga ni treba dodelati, da bi
izpolnjevalo vse zahteve iz tega pravilnika; 
4.     
»ES-homologacija« (v nadaljnjem besedilu: homologacija) je postopek, v
katerem homologacijski organ ugotovi, ali tip vozila, sistema, sestavnega dela
ali samostojne tehnične enote izpolnjuje ustrezne tehnične zahteve tega
pravilnika oziroma predpisov iz poglavja B Priloge II; homologacija sistema,
sestavnega dela in samostojnih tehnične enote se lahko skupno poimenuje tudi
kot »homologacija sestavnega dela«; 
5.     
»ES-potrdilo o skladnosti« je dokument, določen v Prilogi III tega
pravilnika, ki ga izda proizvajalec in z njim potrdi, da vozilo, homologirano
po tem pravilniku, izpolnjuje predpisane zahteve, veljavne v času njegove
izdelave, in da se lahko registrira ali da v uporabo v vseh državah članicah
Evropske unije (v nadaljnjem besedilu: država članica) brez dodatnih pregledov;
6.     
»homologacijski organ« je organ, ki je pristojen za vse vidike
homologacije vozila, sistema, sestavnega dela ali samostojne tehnične enote; za
posamično odobritev vozila; za izdajo in preklic certifikatov o homologaciji;
za izdajo certifikatov o posamični odobritvi; za delovanje kot kontaktna točka
v stikih s homologacijskimi organi drugih držav članic Evropske unije (v
nadaljnjem besedilu: EU); za priglasitev tehničnih služb ter za zagotavljanje,
da proizvajalec izpolnjuje obveznosti glede skladnosti proizvodnje; 
7.     
»kategorija vozila« je vsak niz vozil, ki imajo identične konstrukcijske
značilnosti; opredeljene so v poglavju A Priloge II; 
8.     
»nedodelano vozilo« je vozilo, ki potrebuje vsaj eno nadaljnjo stopnjo
dodelave, da bi izpolnilo vse zahteve iz tega pravilnika; 
9.     
»opisna dokumentacija« je opisna mapa, ki jo dopolnjujejo poročila o
preskusih in vsi drugi dokumenti, ki sta jih tehnična služba ali homologacijski
organ priložila v opisno mapo med opravljanjem svojih nalog, pri čemer je
opisno dokumentacijo dovoljeno predložiti v elektronski obliki; 
10.  
»opisna mapa« je popolna mapa z opisnim listom, dokumentacijo, podatki,
risbami, fotografijami itd., ki jo predloži vlagatelj, pri čemer je opisno mapo
dovoljeno predložiti v elektronski obliki; 
11.  
»opisni list« je dokument iz Priloge I ali iz ustrezne priloge k
tehnični specifikaciji za vozila, direktivi EU, uredbi EU, kodeksu OECD ali
pravilniku ECE (v nadaljnjem besedilu: predpis), v katerem so predpisani
podatki, ki jih mora navesti vlagatelj, pri čemer je opisni list možno predložiti
v elektronski obliki;. 
12.  
»osnovno vozilo« je vsako vozilo, ki se uporablja kot začetna stopnja
večstopenjskega homologacijskega postopka, katerega identifikacijska številka
se ohrani med zaporednimi stopnjami večstopenjskega postopka homologacije; 
13.  
»posamična odobritev« je postopek, v katerem homologacijski organ
ugotovi ali posamezno vozilo, unikatno ali ne, izpolnjuje vse predpisane
pogoje; 
14.  
»priklopnik« je vsako vlečeno kmetijsko ali gozdarsko priklopno vozilo,
namenjeno predvsem za prevoz tovora in konstruirano za priklop na traktor za
kmetijske ali gozdarske namene; v to kategorijo spadajo priklopniki, pri
katerih del tovora nosi vlečno vozilo; vsako na traktor pripeto vozilo, ki ima
trajno vgrajen delovni pripomoček, se šteje za kmetijski ali gozdarski
priklopnik, če je razmerje tehnično dovoljene mase in mase tega neobremenjenega
vozila enako ali večje od 3,0 in če to vozilo ni bilo konstruirano za obdelavo
materiala; 
15.  
»proizvajalec« je fizična ali pravna oseba, ki je odgovorna
homologacijskemu organu za vse vidike homologacijskega postopka in za
zagotavljanje skladnosti proizvodnje. Ni nujno, da je ta fizična ali pravna
oseba neposredno vključena v vse stopnje izdelave vozila, sistema, sestavnega
dela, samostojne tehnične enote ali opreme, ki je predmet homologacijskega
postopka; za proizvajalca se štejejo tudi naslednje osebe: 
- 
vsaka fizična ali pravna oseba, ki za lastno uporabo konstruira, je
konstruirala, izdela ali je izdelala vozilo, sistem, sestavni del ali
samostojno tehnično enoto; 
- 
vsaka fizična ali pravna oseba, ki je odgovorna za skladnost vozila,
sistema, sestavnega dela ali samostojne tehnične enote s tem pravilnikom ob
njihovem dajanju v promet ali ob začetku uporabe; 
- 
zastopnik proizvajalca; 
16.  
»samostojna tehnična enota« je naprava, za katero veljajo zahteve
predpisa, ki naj bi postala del vozila in ki je lahko homologirana ločeno od
vozila, toda samo v povezavi z enim ali več določenimi tipi vozila, kadar
predpis to možnost izrecno določa; (na primer varnostna konstrukcija pri
prevrnitvi); 
17.  
»sestavni del« je naprava, za katero veljajo zahteve predpisa, ki naj bi
postala del vozila in ki je lahko homologirana neodvisno od vozila, kadar
predpis to možnost izrecno določa (npr. svetilka); 
18.  
»seznam opisne dokumentacije« je dokument, v katerem je našteta vsebina
opisne dokumentacije, ustrezno oštevilčena ali drugače označena, tako da se
jasno prepoznajo vse strani, oblika tega dokumenta pa je taka, da predstavlja
evidenco zaporednih korakov vodenja ES-homologacije, zlasti datume pregledov in
dopolnitev opisne dokumentacije; 
19.  
»sistem« je skupek naprav, ki v vozilu skupaj opravljajo eno ali več
določenih funkcij ter za katerega veljajo zahteve predpisa; 
20.  
»tehnična služba« je pravna ali fizična oseba, določena kot strokovni
organ za izvajanje preskusov ali kontrol ali pregledov v imenu homologacijskega
organa v postopku homologacije oziroma posamične odobritve vozila, če
homologacijski organ teh nalog ne opravlja sam; 
21.  
»tehnična specifikacija za vozila« je dokument, ki predpisuje tehnične
zahteve, ki jih morajo izpolnjevati sistem, sestavni del, samostojna tehnična
enota vozila ali oprema vozila in postopke, s katerimi je mogoče ugotoviti, ali
so predpisane zahteve izpolnjene. Tehnične specifikacije za potrebe tega
pravilnika so navedene v Poglavju B Priloge II tega pravilnika; 
22.  
»tip vozila« so vozila določene kategorije, ki se ne razlikujejo v
bistvenih pogledih, navedenih v Poglavju A Priloge II tega pravilnika;
dovoljene so različne variante in izvedenke tipa vozila, kot so navedene v
Poglavju A Priloge II tega pravilnika; 
23.  
»traktor« je vsak kolesni ali gosenični kmetijski ali gozdarski traktor
z lastnim pogonom, z vsaj dvema osema in z največjo konstrukcijsko določeno
hitrostjo vsaj 6 km/h, katerega glavna funkcija je vlečna moč in ki je posebej
konstruiran za vleko, potiskanje, nošenje in pogon določene zamenljive opreme,
konstruirane za opravljanje kmetijskih ali gozdarskih del, oziroma za vleko
kmetijskih ali gozdarskih priklopnih vozil; lahko je prirejen za prevoz tovora
v okviru kmetijskih ali gozdarskih del oziroma je lahko opremljen s potniškimi
sedeži; 
24.  
»večstopenjska homologacija« je postopek, v katerem eden ali več
homologacijskih organov, lahko iz različnih držav članic EU, ugotovi ali glede
na stanje dodelave tip nedodelanega ali dodelanega vozila izpolnjuje ustrezne
postopkovne določbe in tehnične zahteve tega pravilnika; 
25.  
»vozilo« je vsak traktor, priklopno vozilo ali zamenljivi vlečeni stroj,
dokončan, nedodelan ali dodelan, ki se uporablja v kmetijstvu ali gozdarstvu; 
26.  
»začetek uporabe« pomeni prvo uporabo za predvideni namen znotraj EU
vsakega vozila, ki pred tem ne zahteva nobene namestitve ali nastavitve s
strani proizvajalca ali od njega določene tretje osebe; kot datum začetka
uporabe se šteje datum registracije ali predaje v promet; 
27.  
»zamenljivi vlečeni stroj« je vsaka naprava, ki se uporablja v
kmetijstvu ali gozdarstvu, ki je konstruirana za vleko s traktorjem ter
spremeni ali dopolni njegovo delovanje, če ta naprava ni niti rezervni del niti
delovni pripomoček; lahko vključuje nakladalno ploščad, konstruirano in
izdelano za prevoz orodja in naprav, potrebnih za opravljanje teh nalog ter za
začasno hranjenje materiala, izdelanega ali potrebnega pri delu; vsako vozilo,
namenjeno za vleko s traktorjem in s trajno vgrajenim priključkom ali
konstruirano za obdelavo materiala, se šteje za zamenljivi vlečeni stroj, če je
razmerje med tehnično dovoljeno maso in maso tega neobremenjenega vozila manjše
od 3,0; 
28.  
»zastopnik proizvajalca« je fizična ali pravna oseba s sedežem v EU, ki
jo proizvajalec pooblasti, da ga zastopa pri homologacijskem organu ter da
ukrepa v njegovem imenu glede zadev iz tega pravilnika.
4. člen
(priloge)
Priloge I do VII, navedene v tem pravilniku, so njegov
sestavni del.
5. člen
(standardi)
Standardi, navedeni v tem pravilniku se hranijo in so na
voljo pri slovenskem organu za standardizacijo.
6. člen
(homologacijski organ)
Homologacijski organ v Republiki Sloveniji je Javna agencija
Republike Slovenije za varnost prometa.
7. člen
(seznam tehničnih specifikacij za vozila)
(1) Minister, pristojen za promet, v skladu z drugim
odstavkom 11. člena Zakona o motornih vozilih (Uradni list RS, št. 106/10)
objavi v Uradnem listu Republike Slovenije seznam veljavnih tehničnih
specifikacij za vozila (v nadaljnjem besedilu: tehnična specifikacija) s
področja kmetijskih in gozdarskih traktorjev. Seznam mora vsebovati podatke o
začetku veljavnosti posamezne tehnične specifikacije, o začetku njene obvezne
uporabe in o prenehanju veljavnosti celote ali dela tehnične specifikacije, ki je
bila nadomeščena z novo tehnično specifikacijo. 
(2) V seznamu iz prejšnjega odstavka mora biti opredeljena
tudi veljavnost homologacij vozil oziroma njihovih sistemov, sestavnih delov in
samostojnih tehničnih enot, podeljenih na podlagi nadomeščenih tehničnih
specifikacij. 
(3) Seznam iz prvega odstavka tega člena lahko vsebuje tudi
pregled predpisov z vsebinsko enakimi zahtevami.
II. SPLOŠNE OBVEZNOSTI
8. člen
(obveznosti pristojnih organov)
(1) Homologacijski organ mora zagotoviti, da proizvajalci, ki
zaprosijo za homologacijo, izpolnjujejo vse obveznosti iz tega pravilnika. 
(2) Homologacijski organ lahko homologira ali posamično
odobri le tista vozila, sisteme, sestavne dele in samostojne tehnične enote, ki
izpolnjujejo zahteve iz tega pravilnika. 
(3) Dovoljeno je dajanje na trg, registracija ali začetek
uporabe zgolj tistih vozil, sestavnih delov, samostojnih tehničnih enot ali
opreme, ki izpolnjujejo zahteve iz tega pravilnika. 
(4) Ni dovoljeno prepovedati, omejiti ali preprečiti dajanja
na trg, registracije, začetka uporabe ali vožnje po cestah vozil, sestavnih
delov, samostojnih tehničnih enot ali opreme, iz razlogov, povezanih z vidiki
njihove izdelave in delovanja, zajetih v tem pravilniku, če izpolnjujejo
njegove zahteve.
9. člen
(obveznosti proizvajalca)
(1) Proizvajalec je homologacijskemu organu odgovoren za vse
vidike postopka odobritve vozila ter za zagotavljanje skladnosti proizvodnje,
ne glede na to, ali je proizvajalec neposredno vključen v vse stopnje izdelave
vozila, sistema, sestavnega dela ali samostojne tehnične enote. 
(2) V primeru večstopenjske homologacije je vsak proizvajalec
odgovoren za homologacijo in skladnost proizvodnje sistemov, sestavnih delov
ali samostojnih tehničnih enot, ki jih je dodal na stopnji dodelave vozila. 
(3) Proizvajalec, ki spremeni sestavne dele ali sisteme, ki
so že bili homologirani v prejšnjih stopnjah, je odgovoren za homologacijo in
skladnost proizvodnje teh sestavnih delov in sistemov. 
(4) Proizvajalec s sedežem zunaj EU mora pisno pooblastiti
zastopnika s sedežem v EU, ki ga bo zastopal pri homologacijskem organu v
postopkih iz tega pravilnika.
III. HOMOLOGACIJA VOZIL IN NJIHOVIH SESTAVNIH DELOV
1. Vrste postopkov za homologacijo
10. člen
(vrste postopkov)
(1) Proizvajalec lahko izbere enega izmed naslednjih
postopkov: 
a)    
homologacijo po delih; 
b)    
homologacijo v enem delu; 
c)    
mešano homologacijo. 
(2) Vloga za homologacijo po delih mora zajemati opisno mapo,
ki vsebuje podatke, zahtevane v skladu z vzorcem B opisnega lista iz Priloge I,
priloženi pa morajo biti tudi vsi certifikati o homologaciji, ki jih zahtevajo
predpisi, iz Poglavja B Priloge II. V primeru homologacije sistema ali
samostojne tehnične enote mora imeti homologacijski organ, v skladu z predpisi
iz Poglavja B Priloge II dostop do opisne dokumentacije sistema ali samostojne
tehnične enote, dokler homologacija ni podeljena ali zavrnjena. 
(3) Vloga za homologacijo v enem delu mora zajemati opisno
mapo, ki vsebuje ustrezne podatke, zahtevane v skladu z vzorcem A opisnega
lista iz Priloge I, glede na predpise, določene v Poglavju B Priloge II in,
kjer to pride v poštev, v Delu II vzorca B opisnega lista iz Priloge I. 
(4) V postopku mešane homologacije lahko homologacijski organ
odloči, da proizvajalcu ni treba predložiti enega ali več certifikatov o
ES-homologaciji sistema, če so opisni mapi priloženi ustrezni podatki, določeni
v vzorcu A opisnega lista iz Priloge I, ki se zahtevajo za homologacijo teh
sistemov v fazi homologacije vozila. Vsak certifikat o ES-homologaciji, ki ga v
skladu z navedenim ni treba predložiti, se nadomesti s poročilom o preskusu.
11. člen
(večstopenjska homologacija)
(1) Za namene večstopenjske homologacije je treba ob
upoštevanju zahtev iz prejšnjega člena priložiti še naslednje podatke: 
a)    
na prvi stopnji tiste dele opisne mape in certifikate o ES-homologaciji,
potrebne za dokončano vozilo, ki so pomembni za stopnjo izdelave osnovnega
vozila; 
b)    
na drugi in naslednjih stopnjah tiste dele opisne mape in certifikate o
ES-homologaciji, ki so relevantni za trenutno stopnjo izdelave, in kopijo
certifikata o ES-homologaciji vozila, izdanega za prejšnjo stopnjo izdelave;
proizvajalec poleg tega priloži podrobne podatke o vseh spremembah ali
dodatkih, s katerimi je dodelal vozilo. 
(2) Podatki iz točk a) in b) prejšnjega odstavka se lahko
priložijo v skladu z mešanim postopkom, določenim v četrtem odstavku prejšnjega
člena.
12. člen
(vloga za homologacijo vozila)
(1) Proizvajalec vlogo za homologacijo vozila predloži
homologacijskemu organu. Za določen tip vozila se lahko predloži samo ena
vloga, ki se jo sme vložiti v samo eni državi članici. Za vsak tip vozila, ki
ga je treba homologirati, je treba vložiti posebno vlogo. 
(2) Homologacijski organ lahko z obrazloženo zahtevo
proizvajalca pozove k predložitvi dodatnih podatkov, potrebnih za sprejetje
odločitve o tem, kateri preskusi so potrebni, ali za lažjo izvedbo teh
preskusov. 
(3) Proizvajalec mora dati homologacijskemu organu na
razpolago toliko vozil, kolikor jih je potrebnih za ustrezno izvedbo postopka
homologacije.
13. člen
(vloga za homologacijo sestavnega dela)
(1) V postopku za homologacijo sistemov, sestavnih delov ali
samostojnih tehničnih enot proizvajalec vlogo predloži homologacijskemu organu.
Za določen tip sistema, sestavnega dela ali samostojne tehnične enote se lahko
predloži samo ena vloga, ki se jo sme vložiti v samo eni državi članici. Za
vsak tip, ki ga je treba homologirati, je treba vložiti posebno vlogo. 
(2) Vlogi mora biti priložena opisna mapa, vsebina katere je
določena v tehničnih specifikacijah, posamičnih direktivah ali uredbah EU. 
(3) Homologacijski organ lahko z obrazloženo zahtevo
proizvajalca pozove k predložitvi dodatnih podatkov, potrebnih za sprejetje
odločitve o tem, kateri preskusi so potrebni, ali za lažjo izvedbo teh
preskusov. 
(4) Proizvajalec mora dati homologacijskemu organu na
razpolago toliko vozil, sestavnih delov ali samostojnih tehničnih enot, kolikor
jih je v skladu z ustreznimi predpisi potrebnih za izvedbo zahtevanih
preskusov.
2. Izvajanje postopkov homologacije
14. člen
(splošne določbe)
(1) Homologacijski organ ne sme podeliti homologacije, dokler
ne zagotovi, da so bili postopki iz 21. člena tega pravilnika pravilno in
popolno izvedeni. 
(2) Homologacijski organ podeli homologacijo v skladu z
določbami 16. do 19. člena tega pravilnika. 
(3) Če homologacijski organ ugotovi, da tip vozila, sistema,
sestavnega dela ali samostojne tehnične enote kljub skladnosti s predpisanimi
zahtevami predstavlja resno nevarnost za prometno varnost ali resno škoduje
okolju ali javnemu zdravju, lahko zavrne podelitev homologacije. V takem
primeru drugim državam članicam in Evropski komisiji pošlje podrobno
dokumentacijo, v kateri so pojasnjeni razlogi za njegovo odločitev in navedeni
dokazi za njegove ugotovitve. 
(4) Certifikati o ES-homologaciji se oštevilčijo v skladu z
Dodatkom 1 Poglavja C Priloge II.
15. člen
(obveščanje drugih homologacijskih organov)
(1) Homologacijski organ v 20 delovnih dneh od podelitve
homologacije pošlje homologacijskim organom drugih držav članic kopijo
certifikata o ES-homologaciji vozila (skupaj s prilogami) za vsak tip vozila,
za katerega je bila homologacija podeljena. Kopije so lahko dostavljene v
obliki elektronske datoteke. 
(2) Homologacijski organ nemudoma obvesti homologacijske
organe drugih držav članic o zavrnitvi ali preklicu vsake homologacije vozila
in razlogih za njegovo odločitev. 
(3) Homologacijski organ vsake tri mesece homologacijskim
organom drugih držav članic pošlje seznam homologacij sistemov, sestavnih delov
ali samostojnih tehničnih enot, ki jih je podelil, spremenil, zavrnil ali
preklical v prejšnjem obdobju. Ta seznam vsebuje podatke, določene v Prilogi
VI. 
(4) Na zahtevo homologacijskega organa druge države članice,
homologacijski organ, v 20 delovnih dneh od prejema zahteve pošlje kopijo zahtevanega
certifikata o ES-homologaciji, skupaj s prilogami. Kopije so lahko dostavljene
v obliki elektronske datoteke.
16. člen
(homologacija dokončanega vozila)
(1) Homologacijski organ podeli homologacijo za tip vozila,
ki je skladen s podatki v opisni mapi in izpolnjuje tehnične zahteve, določene
v predpisih, navedenih v Poglavju B Priloge II. 
(2) Homologacijski organ izvede postopek podelitve
homologacije iz prejšnjega odstavka v skladu z Dodatkom 2 Poglavja B Priloge
II.
17. člen
(homologacija nedodelanega in dodelanega vozila)
(1) Homologacijski organ podeli večstopenjsko homologacijo za
tip nedodelanega ali dodelanega vozila, ki je skladen s podatki v opisni mapi
in izpolnjuje tehnične zahteve, določene v predpisih, navedenih v Poglavju B
Priloge II, pri čemer se upošteva stopnja dodelave vozila. 
(2) Homologacijski organ izvede postopek podelitve
homologacije iz prejšnjega odstavka v skladu s Prilogo VII.
18. člen
(certifikat o ES-homologaciji)
(1) Homologacijski organ za vsak posamezen tip vozila: 
a)    
izpolni vse ustrezne dele certifikata o ES-homologaciji, vključno s
priloženim obrazcem rezultatov preskusov, v skladu z vzorcem iz Poglavja C
Priloge II; 
b)    
dopolni oziroma preveri seznam opisne dokumentacije; 
c)    
vlagatelju nemudoma izda izpolnjen certifikat o ES-homologaciji skupaj s
prilogami. 
(2) V primeru homologacije, v zvezi s katero so bile v skladu
z 32. ali 35. členom tega pravilnika uvedene omejitve glede njene veljavnosti
ali niso bile upoštevane določbe predpisov, se te omejitve oziroma opustitve navedejo
v certifikatu o ES-homologaciji. 
(3) Če podatki v opisni mapi vsebujejo določbe za vozila za
posebne namene, navedena v Delu I Dodatka 1 Poglavja B Priloge II, se te
določbe navedejo tudi v certifikatu o ES-homologaciji. 
(4) Če proizvajalec izbere postopek mešane homologacije,
homologacijski organ v Delu III vzorca B opisnega lista iz Priloge I, vnese v
polja, določena v predpisih, za katera certifikati o ES-homologaciji niso na
voljo, podatke o poročilih o opravljenih preskusih. 
(5) Če proizvajalec izbere postopek homologacije v enem delu,
homologacijski organ izpolni tabelo iz Dodatka k Delu I Poglavja C Priloge II,
vpiše samo uporabljene veljavne predpise in ta seznam doda k certifikatu o
ES-homologaciji.
19. člen
(homologacija sistema, sestavnega dela ali samostojne
tehnične enote)
(1) Homologacijski organ podeli homologacijo za sistem, ki je
skladen s podatki v opisni mapi in izpolnjuje tehnične zahteve, določene v
predpisih v skladu s Poglavjem B Priloge II. 
(2) Homologacijski organ podeli homologacijo za sestavni del
ali samostojno tehnično enoto sestavnemu delu ali samostojni tehnični enoti, ki
je skladna s podatki v opisni mapi in izpolnjuje tehnične zahteve, določene v
predpisih v skladu s Poglavjem B Priloge II. 
(3) Če so sestavni deli ali samostojne tehnične enote
vključeni v homologacijo sistema za vozilo, se ne zahteva dodatna homologacija
za sestavni del ali samostojno tehnično enoto, razen če tako določa predpis. To
velja ne glede na to, če so ali niso namenjeni za popravilo, servisiranje ali
vzdrževanje. 
(4) Če sestavni del ali samostojna tehnična enota opravlja
svojo funkcijo ali ima določeno lastnost le v povezavi z drugimi deli vozila in
je zato skladnost z zahtevami mogoče preverjati le takrat, ko sestavni del ali
samostojna tehnična enota deluje v povezavi s temi drugimi deli vozila, je
treba obseg homologacije sestavnega dela ali samostojne tehnične enote ustrezno
omejiti. V takih primerih certifikat o ES-homologaciji določa omejitve pri
uporabi in navaja posebne pogoje za vgradnjo. Če sestavni del ali samostojno
tehnično enoto vgradi proizvajalec, je treba skladnost z vsemi ustreznimi
omejitvami uporabe ali pogoji za vgradnjo preveriti tedaj, ko se podeli
homologacija celotnemu vozilu.
20. člen
(zahtevani preskusi)
(1) Skladnost s tehničnimi zahtevami, določenimi v tem
pravilniku in v predpisih iz Poglavja B Priloge II, se dokazuje z ustreznimi
preskusi, ki jih opravijo tehnične službe. Preskusni postopki, posebna oprema
in orodje, ki se zahtevajo za izvedbo teh preskusov, so navedeni v vsakem
posameznem predpisu. 
(2) Zahtevani preskusi se izvedejo na vozilih, sestavnih
delih in samostojnih tehničnih enotah, ki so predstavniki tipa v postopku
homologacije. Proizvajalec lahko v dogovoru s homologacijskim organom izbere
vozilo, sistem, sestavni del ali samostojno tehnično enoto, ki, četudi ni
predstavnik tipa v postopku homologacije, združuje številne najbolj neugodne
lastnosti glede na zahtevano stopnjo ustreznosti delovanja.
21. člen
(skladnost proizvodnje)
(1) Homologacijski organ v postopku homologacije sprejme
potrebne ukrepe v skladu s Prilogo IV, po potrebi tudi v sodelovanju s
homologacijskimi organi drugih držav članic, da zagotovi, da proizvodni
postopki za vozila, sisteme, sestavne dele ali samostojne tehnične enote zagotavljajo
njihovo skladnost s homologiranim tipom. 
(2) Homologacijski organ, ki je podelil homologacijo, sprejme
potrebne ukrepe v skladu s Prilogo IV, po potrebi tudi v sodelovanju s
homologacijskimi organi drugih držav članic, da zagotovi, da ukrepi iz prejšnjega
odstavka ostajajo ustrezni in proizvodnja vozil, sistemov, sestavnih delov ali
samostojnih tehničnih enot ostaja skladna s homologiranim tipom. 
(3) Preverjanje skladnosti proizvodov s homologiranim tipom
je omejeno na postopke, določene v Prilogi IV in v predpisih, ki vsebujejo
posebne zahteve za preverjanje skladnosti. V zvezi s tem lahko homologacijski
organ, ki je podelil homologacijo, izvede katero koli preverjanje ali preskus,
predpisan v katerem koli predpisu iz Poglavja B Priloge II, na vzorcih, vzetih
iz prostorov proizvajalca, vključno s proizvodnimi obrati. 
(4) Če homologacijski organ, ki je podelil homologacijo,
ugotovi, da se ukrepi iz prvega odstavka tega člena ne izvajajo ali bistveno
odstopajo od dogovorjenih ukrepov in časovnega plana ustreznih kontrolnih
pregledov in preskusov ali se ne izvajajo več, čeprav proizvodnja ni
prekinjena, sprejme potrebne ukrepe, vključno s preklicem homologacije, da
zagotovi pravilno izvajanje postopkov za zagotavljanje skladnosti proizvodnje.
3. Spremembe homologacije
22. člen
(splošne določbe)
(1) Proizvajalec mora o vsaki spremembi podatkov v opisni
dokumentaciji nemudoma obvestiti homologacijski organ. Homologacijski organ v
skladu z določbami iz tega in 23. do 25. člena tega pravilnika, odloči, kateri
postopek bo uporabil. Homologacijski organ se, po posvetovanju s proizvajalcem,
lahko odloči, da bo podelil novo homologacijo. 
(2) Vlogo za spremembo homologacije je mogoče predložiti le
homologacijskemu organu, ki je podelil prvotno homologacijo. 
(3) Če homologacijski organ ugotovi, da so zaradi spremembe
potrebni dodatni pregledi ali preverjanja, o tem obvesti proizvajalca. Postopki
iz 23. in 24. člena tega pravilnika se izvedejo po uspešno izvedenih potrebnih
dodatnih pregledih ali preverjanjih.
23. člen
(spremembe homologacije za vozila)
(1) Če se spremenijo podatki v opisni dokumentaciji, se
spremembe označijo kot »popravek«. V takih primerih homologacijski organ po
potrebi izda popravljeno stran opisne dokumentacije, pri čemer vsako
popravljeno stran označi na način, ki jasno kaže naravo spremembe in datum
ponovne izdaje. Tej zahtevi ustreza tudi izdaja konsolidirane spremenjene
različice opisne dokumentacije s podrobnim opisom sprememb. 
(2) Popravek se označi kot »razširitev«, če velja tudi naslednje:
a)    
potrebni so dodatni pregledi ali dodatni preskusi; 
b)    
spremenjen je bil kateri koli podatek v certifikatu o ES-homologaciji,
razen njegovih prilog; 
c)    
veljati začnejo nove zahteve v skladu s predpisom, ki velja za
homologirani tip vozila. 
(3) V primerih iz prejšnjega odstavka homologacijski organ
izda popravljen certifikat o ES-homologaciji, označen s številko razširitve, ki
je za eno večja od številke prejšnje odobrene razširitve. Na certifikatu o
ES-homologaciji mora biti jasno označen razlog razširitve in datum ponovne
izdaje. 
(4) Ob vsaki izdaji popravljenih strani ali konsolidirane
spremenjene različice se vedno ustrezno spremeni tudi seznam opisne
dokumentacije, ki je priložen certifikatu o ES-homologaciji, tako da je na njem
zabeležen datum zadnje razširitve oziroma spremembe ali datum zadnje
konsolidacije spremenjene različice. 
(5) Če nove zahteve iz točke c) drugega odstavka tega člena s
tehničnega vidika ne veljajo za ta tip vozila ali če te zadevajo kategorije
vozila, v katere to vozilo ne sodi, homologacije tega tipa vozila ni treba
spreminjati.
24. člen
(spremembe homologacije za sisteme, sestavne dele ali
samostojne tehnične enote)
(1) Če se spremenijo podatki v opisni dokumentaciji, se
spremembe označijo kot »popravek«. V takih primerih homologacijski organ po
potrebi izda popravljeno stran opisne dokumentacije, pri čemer vsako
popravljeno stran označi na način, ki jasno kaže naravo spremembe in datum
ponovne izdaje. Tej zahtevi ustreza tudi izdaja konsolidirane spremenjene
različice opisne dokumentacije s podrobnim opisom sprememb. 
(2) Popravek se označi kot »razširitev«, če velja tudi
naslednje: 
a)    
potrebni so dodatni pregledi ali dodatni preskusi; 
b)    
spremenjen je bil kateri koli podatek v certifikatu o ES-homologaciji,
razen njegovih prilog; 
c)    
veljati začnejo nove zahteve v skladu s predpisom, ki velja za
homologirani sistem, sestavni del ali samostojno tehnično enoto. 
(3) V primerih iz prejšnjega odstavka homologacijski organ
izda popravljen certifikat o ES-homologaciji, označen s številko razširitve, ki
je za eno večja od številke prejšnje odobrene razširitve. Če je sprememba
potrebna zaradi uporabe točke c) drugega odstavka tega člena, se spremeni tretji
del številke homologacije. Na certifikatu o ES-homologaciji mora biti jasno
označen razlog razširitve in datum ponovne izdaje. 
(4) Ob vsaki izdaji popravljenih strani ali konsolidirane
spremenjene različice se vedno ustrezno spremeni tudi seznam opisne dokumentacije,
ki je priložen certifikatu o ES-homologaciji, tako da je na njem zabeležen
datum zadnje razširitve oziroma spremembe ali datum zadnje konsolidacije
spremenjene različice.
25. člen
(izdaja sprememb in obveščanje)
(1) Homologacijski organ ob razširitvi dopolni ustrezne dele
certifikata o ES-homologaciji, njegove priloge in seznam opisne dokumentacije.
Dopolnjeni certifikat o ES-homologaciji in njegove priloge se vlagatelju izdajo
nemudoma. 
(2) Homologacijski organ v primeru popravka nemudoma vlagatelju
izda popravljene dokumente oziroma konsolidirano spremenjeno različico,
vključno s popravljenim seznamom opisne dokumentacije. 
(3) Homologacijski organ o vseh spremembah homologacij
obvesti homologacijske organe drugih držav članic v skladu s postopki iz 15.
člena tega pravilnika.
4. Veljavnost homologacije vozil
26. člen
(prenehanje veljavnosti)
(1) Podeljena homologacija za vozila preneha veljati v
naslednjih primerih: 
a)    
nove zahteve v predpisu, ki velja za homologirano vozilo, postanejo
obvezne za dajanje na trg, registracijo ali začetek uporabe novih vozil,
homologacije pa ni mogoče ustrezno posodobiti; 
b)    
proizvodnja homologiranega vozila je prostovoljno dokončno prekinjena; 
c)    
homologaciji poteče veljavnost na podlagi posebne omejitve. 
(2) Če se prenehanje veljavnosti iz prejšnjega odstavka
nanaša samo na eno varianto znotraj tipa vozila ali eno izvedenko znotraj
variante, homologacija za zadevni tip vozila preneha veljati samo za to
določeno varianto oziroma izvedenko. 
(3) Če je proizvodnja določenega tipa vozila dokončno
prekinjena, mora proizvajalec o tem obvestiti homologacijski organ, ki je
podelil homologacijo za to vozilo. Ta organ po prejemu obvestila v roku 20
delovnih dni v skladu z določbami 15. člena tega pravilnika obvesti homologacijske
organe drugih držav članic. 
(4) V primerih prenehanja veljavnosti homologacij, podeljenih
pod pogoji iz točke a) prvega odstavka tega člena se 43. člen tega pravilnika
na uporablja. 
(5) Ne glede na tretji odstavek tega člena proizvajalec v
primerih homologacij za vozilo, ki se jim izteka veljavnost, o tem obvesti
homologacijski organ, ki je podelil homologacijo. Homologacijski organ nemudoma
sporoči homologacijskim organom drugih držav članic vse potrebne informacije
ter tako omogoči uporabo 43. člena tega pravilnika, za katere to pride v
poštev. V tem sporočilu se navedeta zlasti datum proizvodnje in
identifikacijska številka zadnjega izdelanega vozila.
5. Potrdilo o skladnosti in označevanje
27. člen
(ES-potrdilo o skladnosti)
(1) Proizvajalec kot imetnik homologacije vozila mora izdati
ES-potrdilo o skladnosti, ki spremlja vsako vozilo, bodisi dokončano,
nedodelano ali dodelano, izdelano v skladu s homologiranim tipom vozila. 
(2) Za nedodelano ali dodelano vozilo proizvajalec na drugi
strani ES-potrdila o skladnosti izpolni samo tiste podatke, ki so bili dodani
ali spremenjeni na trenutni homologacijski stopnji, in potrdilu priloži vsa
morebitna ES-potrdila o skladnosti, izdana na prejšnji stopnji. 
(3) ES-potrdilo o skladnosti mora biti izdelano tako, da ga
ni mogoče ponarediti. Zato mora biti natisnjeno na papirju, ki je zaščiten
bodisi z barvnimi grafikami ali z vodnim znakom v obliki oznake proizvajalca. 
(4) ES-potrdilo o skladnosti mora biti v celoti izpolnjeno in
ne sme vsebovati omejitev glede uporabe vozila, razen tistih, ki so predvidene
v predpisu. 
(5) Ne glede na prvi odstavek tega člena lahko proizvajalec
podatke iz ES-potrdila o skladnosti v elektronski obliki posreduje organu za
registracijo v drugi državi članici.
28. člen
(ES-potrdilo o skladnosti za vozila, izdelana po novih
tehnologijah oziroma v majhnih serijah)
(1) ES-potrdilo o skladnosti, določeno v Prilogi III, za
vozila, homologirana v skladu z določbami drugega odstavka 32. člena, v naslovu
vsebuje besedilo »Za dokončana/dodelana vozila, homologirana po 32. členu
(začasna homologacija)«. 
(2) ES-potrdilo o skladnosti, določeno v Prilogi III, za
vozila, homologirana v skladu z 35. členom, vsebuje v naslovu besedilo »Za
dokončana/dodelana vozila, homologirana v majhnih serijah« ob naslovu pa
letnico proizvodnje, ki ji sledi zaporedna številka med 1 in mejno vrednostjo,
navedeno v Oddelku A Priloge V, ki glede na vsako letnico proizvodnje označuje
položaj tega vozila v okviru proizvodnje, določene za zadevno leto.
29. člen
(nacionalno potrdilo o skladnosti)
(1) Za vozila, ki bodo registrirana v Republiki Sloveniji,
izda proizvajalec namesto ES-potrdila o skladnosti iz 27. ali 28. člena tega
pravilnika »potrdilo o skladnosti«, kot ga določa pravilnik, ki ureja
nacionalno ugotavljanje skladnosti vozil. 
(2) Proizvajalec za vozila iz prejšnjega odstavka na zahtevo
kupca vozila izda tudi ES-potrdilo o skladnosti iz 27. ali 28. člena tega
pravilnika.
30. člen
(dvojnik ES-potrdila o skladnosti)
Dvojnik ES-potrdila o skladnosti lahko izda samo
proizvajalec. Na sprednji strani vsakega dvojnika mora biti jasno viden napis
»dvojnik«.
31. člen
(oznaka homologacije)
(1) Proizvajalec sestavnega dela ali samostojne tehnične
enote, ne glede na to, ali je ta del sistema ali ne, vsak sestavni del ali
enoto, izdelano skladno s homologiranim tipom, označi z oznako homologacije, ki
jo določa predpis. 
(2) Kadar oznaka homologacije ni predpisana, mora
proizvajalec vnesti svojo trgovsko oznako ali blagovno znamko ter številko tipa
oziroma identifikacijsko številko.
6. Nove in alternativne tehnologije
32. člen
(izjeme za nove tehnologije ali nove tehnične rešitve)
(1) Homologacijski organ lahko na podlagi vloge proizvajalca
podeli homologacijo za tip sistema, sestavni del ali samostojno tehnično enoto,
v katero so vgrajene tehnologije ali tehnične rešitve, ki niso v skladu z enim
ali več predpisi iz Poglavja B Priloge II, pod pogojem, da pridobi dovoljenje
Evropske komisije. 
(2) Pred pridobitvijo dovoljenja iz prejšnjega odstavka,
lahko homologacijski organ podeli začasno homologacijo, veljavno le na ozemlju
Republike Slovenije, za tip vozila, za katerega je zaprošena izjema, pod
pogojem, da o tem takoj obvesti Evropsko komisijo in druge države članice z
dokumentacijo, ki vsebuje naslednje: 
a)    
razloge, zaradi katerih zadevne tehnologije ali tehnične rešitve
preprečujejo sistemu, sestavnemu delu ali samostojni tehnični enoti, da bi bile
združljive z zahtevami; 
b)    
opis zadevnih varnostnih in okoljskih vidikov ter sprejete ukrepe; 
c)    
opis preskusov, vključno z njihovimi rezultati, ki v primerjavi z
zahtevami, od katerih je zaprošena izjema, kažejo, da je zagotovljena vsaj
enakovredna raven varnosti in varovanja okolja. 
(3) Druge države članice se lahko odločijo za upoštevanje
začasne homologacije iz drugega odstavka tega člena na svojem ozemlju. 
(4) V primerih, ko sistem, sestavni del ali samostojna
tehnična enota ustreza pravilnikom UN/ECE, h katerim je EU pristopila, se
določbe tega člena ne uporabljajo.
33. člen
(zavrnitev dovoljenja)
Če se Evropska komisija odloči za zavrnitev dovoljenja iz
prvega odstavka 32. člena tega pravilnika, homologacijski organ takoj obvesti
imetnika začasne homologacije iz drugega odstavka prejšnjega člena, da bo
začasna homologacija v šestih mesecih po datumu odločitve Evropske komisije preklicana.
V takem primeru je vozila, izdelana v skladu z začasno homologacijo, še preden
je bila slednja preklicana, dovoljeno dati na trg, registrirati ali dati v
uporabo v kateri koli državi članici, ki je upoštevala začasno homologacijo.
34. člen
(trajanje izjem)
(1) Ko se predpisi, zaradi katerih sestavni del, sistem ali
samostojna tehnična enota iz prvega odstavka 32. člena tega pravilnika niso
ustrezali zaradi uporabljenih novih tehnologij ali tehničnih rešitev, ustrezno
spremenijo, prenehajo vse omejitve v zvezi z dovoljeno izjemo. 
(2) Če do sprememb predpisov iz prejšnjega odstavka ne pride,
se lahko na zahtevo homologacijskega organa, ki je podelil homologacijo,
veljavnost izjem podaljša z dodatno odločitvijo Evropske komisije.
7. Vozila, izdelana v majhnih serijah
35. člen
(homologacija za majhne serije)
(1) Homologacijski organ na zahtevo proizvajalca in v okviru
količinskih omejitev, določenih v Oddelku A Priloge V, v skladu s postopkom iz
10. člena tega pravilnika podeli homologacijo za tip vozila, ki izpolnjuje vsaj
zahteve za traktorje izdelane v majhnih serijah iz pravilnika, ki ureja
nacionalno ugotavljanju skladnosti vozil. 
(2) Prejšnji odstavek se ne uporablja za vozila za posebne
namene. 
(3) Certifikati o ES-homologaciji se oštevilčijo v skladu z
Dodatkom 1 Poglavja C Priloge II.
36. člen
(nacionalna homologacija za majhne serije)
(1) Homologacijski organ lahko za vozila, izdelana v okviru
količinskih omejitev, določenih v Oddelku A Priloge V, iz utemeljenih razlogov
odstopi od ene ali več določb predpisov iz Poglavja B Priloge II, pod pogojem,
da določi alternativne zahteve. 
(2) Alternativne zahteve iz prejšnjega odstavka so
postopkovna pravila in tehnične zahteve, katerih cilj je zagotovitev stopnje
varnosti v prometu in varstva okolja, ki je v največji možni meri smiselno
enakovredna stopnji, ki jo zagotavljajo določbe iz Poglavja B Priloge II. 
(3) Homologacijski organ lahko za vozila iz prvega odstavka
tega člena iz utemeljenih razlogov odstopi od ene ali več zahtev iz predpisov. 
(4) Homologacijski organ v postopku podelitve nacionalne
homologacije za majhne serije upošteva sisteme, sestavne dele ali samostojne
tehnične enote, ki so homologirani v skladu s predpisi iz Poglavja B Priloge
II.
37. člen
(certifikat o nacionalni homologaciji za majhne serije)
(1) Certifikat o nacionalni homologaciji podrobno opredeli
vrste odstopanj, priznanih na podlagi prvega in tretjega odstavka prejšnjega
člena. 
(2) Certifikat o nacionalni homologaciji, katerega vzorec je
določen v prilogi pravilnika, ki ureja nacionalno ugotavljanje skladnosti
vozil, ne sme imeti naslova »Certifikat o ES-homologaciji vozila«. Certifikati
o nacionalni homologaciji se oštevilčijo v skladu s prilogo pravilnika, ki
ureja nacionalno ugotavljanje skladnosti vozil. 
(3) Veljavnost homologacije iz prejšnjega člena je omejena na
ozemlje Republike Slovenije. Vendar pa homologacijski organ na željo
proizvajalca pošlje s priporočeno pošto ali po elektronski pošti kopijo
certifikata o homologaciji in vse priloge homologacijskim organom držav članic,
ki jih določi proizvajalec. 
(4) Na zahtevo vlagatelja, ki želi vozilo dati na trg,
registrirati ali dati v uporabo v drugi državi članici, homologacijski organ
vlagatelju izroči kopijo certifikata o homologaciji, vključno z opisno dokumentacijo.
(5) Če homologacijski organ prejme od homologacijskega organa
druge države članice dokumente iz tretjega odstavka tega člena, mora v 60 dneh
od prejetja dokumentov odločiti, ali bo homologacijo upošteval ali ne, in to
svojo odločitev sporočiti homologacijskemu organu, ki je dokumente poslal. 
(6) Homologacijski organ ne zavrne sprejema vozil iz četrtega
ali petega odstavka tega člena, razen če upravičeno domneva, da tehnične
določbe, na podlagi katerih je bilo vozilo homologirano, niso enakovredne
določbam predpisov, ki veljajo v Republiki Sloveniji.
IV. POSAMIČNA ODOBRITEV VOZILA
38. člen
(oprostitev od zahtev)
(1) Homologacijski organ lahko določeno vozilo oprosti zahtev
po skladnosti z eno ali več zahtevami enega ali več predpisov, navedenih v Poglavju
B Priloge II, pod pogojem, da določi alternativne zahteve. Alternativne zahteve
pomenijo postopkovna pravila in tehnične zahteve, katerih cilj je zagotovitev
stopnje varnosti v prometu in varstva okolja, ki je v največji možni meri
smiselno enakovredna stopnji, ki jo zagotavljajo zahteve iz Poglavja B Priloge
II. 
(2) Alternativne zahteve iz prejšnjega odstavka so
postopkovna pravila in tehnične zahteve, katerih cilj je zagotovitev stopnje
varnosti v prometu in varstva okolja, ki je v največji možni meri smiselno
enakovredna stopnji, ki jo zagotavljajo določbe iz Poglavja B Priloge II. 
(3) Oprostitev iz prvega odstavka je možna le, če
homologacijski organ presodi, da obstajajo za to utemeljeni razlogi. 
(4) Homologacijski organ ne izvaja porušnih preskusov.
Namesto tega uporabi vse ustrezne podatke, ki jih predloži vlagatelj in tako
dokaže skladnost z alternativnimi zahtevami. 
(5) Homologacijski organ namesto alternativnih zahtev iz
drugega odstavka tega člena upošteva vsako homologacijo sistema, sestavnega
dela ali samostojne tehnične enote.
39. člen
(posamična odobritev z oprostitvami)
(1) Vlogo za posamično odobritev vloži proizvajalec, lastnik
vozila ali pa oseba, ki deluje v njunem imenu, pod pogojem, da ima prebivališče
oziroma sedež v EU. 
(2) Homologacijski organ podeli posamično odobritev, če je
vozilo skladno z opisom, priloženim k vlogi, in če izpolnjuje ustrezne tehnične
zahteve, ter nemudoma izda certifikat o posamični odobritvi. 
(3) Obrazec certifikata o posamični odobritvi je določen v
Poglavju D Priloge II, in vsebuje vse podatke, ki so potrebni za izpolnitev
vloge za registracijo, kakor jo določajo predpisi o registraciji vozil.
Certifikati o posamičnih odobritvah ne smejo imeti naslova »ES-homologacija
vozila«. 
(4) Certifikat o posamični odobritvi mora biti opremljen z
identifikacijsko številko zadevnega vozila. 
(5) Obvezna priloga k certifikatu iz tretjega odstavka tega
člena je poročilo o pregledu vozila, kjer morajo biti navedene ugotovitve
pregleda po posameznih postavkah, ki se nanašajo na predmetno vozilo, ter
morebitna odstopanja, in vsi podatki, potrebni za izpolnitev obrazca potrdila o
skladnosti. 
(6) Veljavnost posamične odobritve je omejena na ozemlje
Republike Slovenije. Če vlagatelj želi dati na trg, registrirati ali dati v
uporabo v drugi državi članici vozilo, ki mu je bila podeljena posamična
odobritev, homologacijski organ, ki je odobritev podelil, vlagatelju na njegovo
zahtevo izda izjavo o tehničnih določbah, na podlagi katerih je bilo vozilo
odobreno. 
(7) Če želi lastnik registrirati vozilo s posamično
odobritvijo iz druge države članice, pristojni organ ne zavrne vozila, razen če
upravičeno domneva, da tehnične določbe, na podlagi katerih je bilo vozilo
homologirano, niso enakovredne določbam predpisov, ki veljajo v Republiki
Sloveniji.
40. člen
(posamična odobritev vozila, skladnega s predpisi)
(1) Homologacijski organ na zahtevo proizvajalca ali lastnika
vozila podeli posamično odobritev za vozilo, ki je skladno z določbami tega
pravilnika in s predpisi, navedenimi v Poglavju B Priloge II. 
(2) V primeru iz prejšnjega odstavka veljavnost posamične
odobritve ni omejena na ozemlje Republike Slovenije.
41. člen
(posebne določbe)
(1) Homologacijski organ lahko za izvajanje pregledov vozil v
postopku posamične odobritve pooblasti tehnično službo. 
(2) Določbe 38. do 40. člena tega pravilnika se lahko
uporabljajo za vozila, ki so bila homologirana v skladu z določbami tega
pravilnika in so bila predelana, preden so bila prvič registrirana ali dana v
uporabo. 
(3) Postopek iz 38. do 40. člena tega pravilnika se lahko za
določeno vozilo uporablja v zaporednih stopnjah v skladu z večstopenjskim
postopkom homologacije. Ta postopek ne more nadomestiti vmesne stopnje v okviru
predpisanega zaporedja v večstopenjskem postopku homologacije in se ne sme
uporabljati za pridobitev prvostopenjske homologacije vozila.
V. DAJANJE NA TRG, REGISTRACIJA IN ZAČETEK UPORABE VOZIL
42. člen
(dajanje na trg, registracija in začetek uporabe vozil)
(1) Nova vozila smejo biti dana na trg, smejo biti
registrirana in se smejo začeti uporabljati izključno takrat, kadar jim je
priloženo veljavno potrdilo o skladnosti, izdano v skladu z 29. členom tega
pravilnika. 
(2) Dovoljeno je dajanje na trg nedodelanih vozil, nista pa
dovoljena njihova registracija in začetek uporabe, dokler niso dodelana. 
(3) Število vozil, izdelanih v majhnih serijah, ki se smejo
dati na trg, registrirati ali dati v uporabo v enem koledarskem letu, ne sme
presegati števila enot, navedenih v Oddelku A Priloge V.
43. člen
(dajanje na trg, registracija in začetek uporabe vozil
zaključka serije)
(1) Registracijski organi lahko v okviru omejitev, določenih
v Oddelku B Priloge V, registrirajo vozila, skladna s tipom vozila, katerega
homologacija ni več veljavna. Enake omejitve veljajo tudi za dajanje na trg in
začetek uporabe. 
(2) Prejšnji odstavek se uporablja samo za vozila, ki se
nahajajo na ozemlju EU, ki so imela v času izdelave veljavno homologacijo, niso
pa bila registrirana ali dana v uporabo, preden je homologacija postala neveljavna.
Postopek iz prejšnjega odstavka se lahko uporablja za dokončana vozila največ
dvanajst mesecev od datuma prenehanja veljavnosti homologacije, za dodelana
vozila pa največ osemnajst mesecev od tega datuma. 
(3) Proizvajalec, ki želi izkoristiti možnost iz prvega
odstavka tega člena, predloži homologacijskemu organu zahtevo za začetek
uporabe določenega števila vozil. V zahtevi morajo biti opredeljeni vsi
tehnični ali gospodarski razlogi, zaradi katerih ta vozila niso skladna z
novimi tehničnimi zahtevami. Homologacijski organ se mora v treh mesecih po
prejetju takšne zahteve odločiti o izdaji soglasja, da se ta vozila lahko
registrirajo v Republiki Sloveniji ter o številu teh vozil. 
(4) Določbe tega člena se smiselno uporabljajo tudi za
vozila, ki so pridobila nacionalno homologacijo po nacionalnih predpisih
posamezne države članice EU, vendar pa niso bila registrirana ali dana v
uporabo, preden je ta nacionalna homologacija postala neveljavna zaradi začetka
obvezne uporabe postopka ES-homologacije.
44. člen
(dajanje na trg in začetek uporabe sestavnih delov oziroma
samostojnih tehničnih enot)
(1) Dajanje na trg ali začetek uporabe sestavnih delov
oziroma samostojnih tehničnih enot sta dovoljena izključno takrat, kadar so
le-ti skladni z zahtevami predpisa in kadar so označeni v skladu z 31. členom
tega pravilnika. 
(2) Prejšnji odstavek se ne uporablja za sestavne dele ali
samostojne tehnične enote, ki so izdelani ali projektirani izključno za nova
vozila, ki niso predmet tega pravilnika. 
(3) Homologacijski organ sme, ne glede na prvi odstavek tega
člena, dovoliti dajanje na trg in začetek uporabe sestavnih delov ali
samostojnih tehničnih enot, ki so izvzeti iz izpolnjevanja ene ali več zahtev
ustreznega predpisa na podlagi 32. člena tega pravilnika ali so namenjeni
vgradnji v vozila v okviru odobritev iz 35. do 40. člena, ki se nanašajo na
zadevne sestavne dele ali samostojne tehnične enote. 
(4) Homologacijski organ sme, ne glede na prvi odstavek tega
člena, če predpis ne določa drugače, dovoliti dajanje na trg in začetek uporabe
sestavnih delov ali samostojnih tehničnih enot, namenjenih vgradnji v vozila,
za katera ob začetku njihove uporabe ni bila potrebna homologacija.
VI. ZAŠČITNE KLAVZULE
45. člen
(vozila, sistemi, sestavni deli ali samostojne tehnične
enote v skladu s tem pravilnikom)
(1) Če homologacijski organ ugotovi, da nova vozila, sistemi,
sestavni deli ali samostojne tehnične enote kljub skladnosti z veljavnimi
zahtevami ali pravilni označenosti predstavljajo resno nevarnost za prometno varnost
ali okolje ali javno zdravje, lahko pri registracijskem organu zahteva, da ta
za največ šest mesecev zavrne registracijo takih vozil, od pristojne inšpekcije
pa, da za enako obdobje prepove dajanje na trg ali začetek uporabe takih vozil,
sestavnih delov ali samostojnih tehničnih enot. 
(2) V primerih iz prejšnjega odstavka homologacijski organ
nemudoma obvesti proizvajalca, druge države članice in Evropsko komisijo ter
pri tem navede razloge za svojo odločitev in navede zlasti, ali je odločitev
posledica: 
-       
pomanjkljivosti v ustreznih predpisih, ali 
-       
nepravilne uporabe ustreznih zahtev.
46. člen
(vozila, sistemi, sestavni deli ali samostojne tehnične
enote, ki niso v skladu s homologiranim tipom)
(1) Če homologacijski organ, ki je podelil homologacijo,
ugotovi, da nova vozila, sistemi, sestavni deli ali samostojne tehnične enote,
ki jih spremlja potrdilo o skladnosti ali nosijo homologacijsko oznako, niso
skladni s homologiranim tipom, mora sprejeti potrebne ukrepe, vključno s
preklicem homologacije, s katerimi zagotovi, da se vozila, sistemi, sestavni
deli ali samostojne tehnične enote v proizvodnji uskladijo s homologiranim
tipom. Homologacijski organ obvesti homologacijske organe drugih držav članic o
sprejetih ukrepih. 
(2) Za namene iz prejšnjega odstavka se odstopanja od
podatkov v certifikatu o ES-homologaciji ali opisni dokumentaciji štejejo kot
neskladnost s homologiranim tipom. Vozilo ni v neskladju s homologiranim tipom,
kadar so taka odstopanja v mejah, določenih v predpisih. 
(3) Če homologacijski organ dokaže, da nova vozila, sestavni
deli ali samostojne tehnične enote, ki jih spremlja potrdilo o skladnosti ali
nosijo homologacijsko oznako, niso skladni s homologiranim tipom, lahko od
homologacijskega organa države članice, ki je podelil homologacijo, zahteva, da
preveri, ali so vozila, sistemi, sestavni deli ali samostojne tehnične enote v
proizvodnji še vedno skladni s homologiranim tipom. Po prejemu takšne zahteve
iz druge države članice, homologacijski organ potrebno preverjanje opravi takoj
oziroma najpozneje v šestih mesecih od datuma zahteve. 
(4) Homologacijski organ od homologacijskega organa države
članice, ki je sistemu, sestavnemu delu, samostojni tehnični enoti ali
nedodelanemu vozilu podelil homologacijo, zahteva, da sprejme potrebne ukrepe,
s katerimi zagotovi, da se vozila v proizvodnji ponovno uskladijo s
homologiranim tipom, v naslednjih primerih: 
a) pri homologaciji vozila, kjer do neskladnosti vozila pride
izključno zaradi neskladnosti sistema, sestavnega dela ali samostojne tehnične
enote; 
b) pri večstopenjski homologaciji, kjer gre neskladnost
vozila pripisati izključno neskladnosti sistema, sestavnega dela ali samostojne
tehnične enote, ki je del nedodelanega vozila, ali neskladnosti samega
nedodelanega vozila. 
(5) Po prejemu zahteve iz prejšnjega odstavka iz druge države
članice opravi homologacijski organ potrebno preverjanje takoj oziroma
najpozneje v šestih mesecih od datuma zahteve, po potrebi tudi v sodelovanju z
državo članico, ki je ukrepe zahtevala. Če je ugotovljena neskladnost,
homologacijski organ sprejme ukrepe iz prvega odstavka tega člena. 
(6) Homologacijski organi se v 20 delovnih dneh medsebojno
obvestijo o preklicu homologacije in razlogih zanj. 
(7) Če homologacijski organ, ki je podelil homologacijo, oporeka
neskladnosti, o kateri je bil obveščen, z namenom razrešitve spora obvesti
Evropsko komisijo.
47. člen
(odpoklic vozil)
(1) Če mora proizvajalec, kateremu je bila podeljena
homologacija za vozila, na podlagi predpisov o splošni varnosti proizvodov,
odpoklicati vozila, ki so že bila dana na trg, registrirana ali uporabljena,
ker eden ali več sistemov, sestavnih delov ali samostojnih tehničnih enot, ki
so vgrajeni v vozilo, kljub ustrezni potrditvi v skladu s tem pravilnikom
predstavlja resno tveganje za varnost na cesti, javno zdravje ali varstvo
okolja, o tem nemudoma obvesti homologacijski organ, ki je podelil homologacijo
vozila. 
(2) Proizvajalec mora homologacijskemu organu predložiti
načrt ustreznih ukrepov za zmanjšanje tveganja iz prejšnjega odstavka.
Homologacijski organ o načrtu ukrepov nemudoma obvesti homologacijske organe
drugih držav članic. 
(3) Če organi iz prejšnjega odstavka menijo, da so predlagani
ukrepi nezadostni oziroma niso bili izvedeni dovolj hitro, lahko o tem
obvestijo homologacijski organ, ki je podelil homologacijo vozila.
Homologacijski organ nato obvesti proizvajalca. 
(4) Če homologacijski organ, ki je podelil homologacijo, ni
zadovoljen z ukrepi proizvajalca, sprejme vse potrebne ukrepe, vključno s
preklicem homologacije vozila. V primeru preklica homologacije vozila
homologacijski organ v 20 delovnih dneh s priporočenim pismom ali v ustrezni
elektronski obliki obvesti proizvajalca, homologacijske organe držav članic in
Evropsko komisijo. 
(5) Določbe tega člena se uporabljajo tudi v primerih, da je
odpoklic potreben zaradi delov in opreme, za katere zahteve predpisov ne
veljajo.
VII. UPORABA MEDNARODNIH PREDPISOV
48. člen
(pravilniki UN/ECE)
(1) Predpisi, ki so navedeni v Delih II A, II B in II C
Poglavja B Priloge II se uporabljajo kot enakovredni predpisi tehničnim
specifikacijam za posamezna področja. 
(2) Homologacijski organ lahko na prošnjo proizvajalca podeli
homologacijo oziroma poročilo o preskusu po enakovrednih prepisih iz prvega
odstavka tega člena, razen po kodeksih OECD. 
(3) Homologacijski organ mora upoštevati homologacije,
podeljene v skladu s predpisi iz prejšnjega odstavka, in tehnična poročila po
kodeksih OECD in, kadar to pride v poštev, nanje se nanašajoče homologacijske
oznake namesto ustreznih homologacij in homologacijskih oznak, dodeljenih v
skladu z ustrezno tehnično specifikacijo.
VIII. ZAGOTAVLJANJE TEHNIČNIH INFORMACIJ
49. člen
(tehnične informacije za uporabnike)
(1) Proizvajalec ne sme posredovati uporabnikom vozil
tehničnih informacij v zvezi s posameznimi podatki, navedenimi v tem pravilniku
ali predpisih iz Poglavja B Priloge II, ki se razlikujejo od podatkov, katere
je odobril homologacijski organ. 
(2) Kadar je tako določeno v predpisih iz poglavja B Priloge
II, da proizvajalec uporabnikom na voljo vse pomembne podatke in potrebna
navodila, ki opisujejo posebne pogoje ali omejitve za uporabo vozila,
sestavnega dela ali samostojne tehnične enote. Te informacije se posredujejo v
slovenščini in v ustrezni obliki (npr. v priročniku za lastnika vozila ali v
navodilih za vzdrževanje), kakor je ta dogovorjena s homologacijskim organom.
50. člen
(tehnične informacije za proizvajalce sestavnih delov ali
samostojnih tehničnih enot)
(1) Proizvajalec vozila mora dati proizvajalcem sestavnih
delov ali samostojnih tehničnih enot na voljo vse podatke (vključno s
potrebnimi risbami), ki so posebej navedeni v prilogi predpisa in ki so
potrebni za homologacijo sestavnih delov ali samostojnih tehničnih enot. 
(2) Proizvajalec vozila ima pravico proizvajalcem sestavnih
delov ali samostojnih tehničnih enot predložiti v podpis pogodbo o varstvu
zaupnosti informacij, ki nimajo javnega značaja, vključno z varovanjem pravic
intelektualne lastnine. 
(3) Proizvajalec sestavnih delov ali samostojnih tehničnih
enot kot imetnik certifikata o ES-homologaciji, ki v skladu s četrtim odstavkom
19. člena tega pravilnika vključuje omejitve uporabe ali posebne pogoje za
vgradnjo ali oboje, v zvezi s tem proizvajalcu vozil predloži vse potrebne
podatke. Kadar je tako določeno v predpisu iz Poglavja B Priloge II, skupaj s
proizvedenimi sestavnimi deli ali samostojnimi tehničnimi enotami posreduje
navodila v zvezi z omejitvami uporabe oziroma s posebnimi pogoji za vgradnjo.
IX. PREHODNE IN KONČNE DOLOČBE
51. člen
(začetek uporabe za nekatere kategorije vozil)
(1) Za vozila kategorij T1, T2, T3
in T4.3, iz Priloge II tega pravilnika se ta pravilnik začne
uporabljati z datumom začetka veljavnosti nazadnje sprejete tehnične
specifikacije, potrebne za homologacijo določene kategorije vozil, ki je za
posamezno kategorijo vozil določen na seznamu iz 7. člena tega pravilnika. 
(2) Za vozila kategorij T4.1, T4.2, T5,
C, R in S, iz Priloge II tega pravilnika se ta pravilnik začne uporabljati po
sprejetju vseh tehničnih specifikacij za vozila ene izmed teh kategorij: 
-       
za nove tipe vozil tri leta od datuma začetka veljavnosti zadnje
sprejete tehnične specifikacije; 
-       
za vsa vozila šest let od datuma začetka veljavnosti zadnje sprejete
tehnične specifikacije.
52. člen
(veljavnost obstoječih homologacij)
ES-homologacije za kmetijske in gozdarske traktorje kategorij
T1, T2, T3 in T4.3 in za njihove
sisteme, sestavne dele in samostojne tehnične enote, podeljene pred 1. julijem
2011 ostajajo v veljavi. Te homologacije se lahko razširijo tudi po začetku uporabe
tega pravilnika.
53. člen
(veljavnost pooblastil)
Tehnične službe, ki imajo veljavno pooblastilo za izvajanje
postopkov na podlagi predpisov o ES-homologaciji kmetijskih in gozdarskih
traktorjev, lahko do preklica pooblastila izvajajo postopke in dejanja v skladu
s tem pravilnikom v okviru dosedanjih pooblastil.
54. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o ES-homologaciji kmetijskih in gozdarskih traktorjev (Uradni list
RS, št. 125/03, 80/04, 103/04, 75/05, 33/06, 82/07 in 106/10 – ZMV).
55. člen
(začetek veljavnosti)
Ta pravilnik začne veljati 1. julija 2011.
Št. 007-14/2011
Ljubljana, dne 22. junija 2011
EVA 2011-2411-0013
dr. Patrick Vlačič l.r. 
Minister 
za promet

Seznam
prilog
Priloga
I: Vzorci opisnih listov
Priloga
II: Opredelitev kategorij in tipov vozila
Priloga
III: ES-potrdilo o skladnosti
Priloga
IV: Postopki za zagotavljanje skladnosti proizvodnje
Priloga
V: Omejitve za majhne serije in zaključek serije ter posamične odobritve
Priloga
VI: Seznam izdanih ES-homologacij na podlagi posamičnih direktiv
Priloga
VII: Postopki za večstopenjsko homologacijo