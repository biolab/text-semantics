I. SPLOŠNI DOLOČBI
1. člen
(Predmet urejanja)
(1) S tem pravilnikom se določata način in
postopek preverjanja izpolnjevanja pogojev za napredovanje javnih uslužbencev na
delovnem mestu oziroma v nazivu v višji plačni razred (v nadaljnjem besedilu:
napredovanje javnih uslužbencev v plačne razrede) pri Varuhu človekovih pravic
Republike Slovenije (v nadaljevanju: Varuh).
(2) Napredovanje javnega uslužbenca v
plačne razrede po tem pravilniku ne izključuje hkratnega napredovanja javnega uslužbenca
v višji naziv, če javni uslužbenec izpolnjuje predpisane pogoje za napredovanje
v višji naziv v skladu z določbami akta, ki ureja pogoje in postopke
napredovanja oziroma pridobitve nazivov.
(3) Javni uslužbenec napreduje v plačni
razred vsaka tri leta, če izpolnjuje predpisane pogoje.
2. člen
(Pomen izrazov)
(1) Odgovorna oseba po tem pravilniku je
varuh človekovih pravic (v nadaljevanju: varuh).
(2) Napredovalno obdobje je čas od zadnjega
napredovanja oziroma prve zaposlitve v javnem sektorju, v katerem javni
uslužbenec pridobi tri letne ocene, ki mu omogočajo napredovanje.
(3) Ocenjevalno obdobje je obdobje od 1.
januarja do 31. decembra, v katerem se javnega uslužbenca oceni.
(4) Odlična ocena delovne uspešnosti pomeni
odlično opravljeno delo, to je visoko nad pričakovanji glede na kriterije ocenjevanja,
v ocenjevalnem oziroma napredovalnem obdobju.
(5) Zelo dobra ocena delovne uspešnosti
pomeni zelo dobro opravljeno delo, to je nad pričakovanji glede na kriterije ocenjevanja,
v ocenjevalnem oziroma napredovalnem obdobju.
(6) Dobra ocena delovne uspešnosti pomeni
dobro opravljeno delo, to je v skladu s pričakovanji glede na kriterije
ocenjevanja, v ocenjevalnem oziroma napredovalnem obdobju.
(7) Zadovoljiva ocena delovne uspešnosti
pomeni zadovoljivo opravljeno delo, to je delno pod pričakovanji glede na kriterije
ocenjevanja, v ocenjevalnem oziroma napredovalnem obdobju. 
(8) Nezadovoljiva ocena delovne uspešnosti
pomeni nezadovoljivo opravljeno delo, to je v celoti pod pričakovanji glede na
kriterije ocenjevanja, v ocenjevalnem oziroma napredovalnem obdobju. 
II. NAČIN IN POSTOPEK PREVERJANJA IZPOLNJEVANJA POGOJEV
3. člen
(Način preverjanja izpolnjevanja pogojev)
(1) Preverjanje izpolnjevanja pogojev se
izvede na osnovi treh letnih ocen delovne uspešnosti. Letna ocena delovne uspešnosti
se opravi na osnovi elementov iz prvega odstavka 17. člena ZSPJS.
(2) Ocena delovne uspešnosti javnega
uslužbenca je lahko: odlično, zelo dobro, dobro, zadovoljivo in nezadovoljivo.
(3) Podrobnejša opredelitev kriterijev po
elementih delovne uspešnosti iz prvega odstavka tega člena je v Prilogi III, ki
je sestavni del tega pravilnika.
4. člen
(Postopek ocenjevanja)
(1) Javne uslužbence, ki so pri Varuhu
zaposleni za določen ali nedoločen čas, za polni delovni čas ali delovni čas, krajši
od polnega delovnega časa, se oceni enkrat letno.
(2) Postopek ocenjevanja javnega uslužbenca
se izvede vsako leto najkasneje do 15. marca.
(3) Pri postopku ocenjevanja se ocenijo
javni uslužbenci, ki so v prejšnjem koledarskem letu opravljali delo najmanj
šest mesecev. Ocenijo se tudi tisti javni uslužbenci, ki so zaradi napotitve s
strani delodajalca odsotni več kot šest mesecev in ki so odsotni več kot šest
mesecev zaradi poškodbe pri delu, poklicne bolezni in starševskega varstva
(porodniški dopust).
(4) V roku iz drugega odstavka tega člena
mora odgovorna oseba oziroma nadrejeni javnega uslužbenca, ki ga določi odgovorna
oseba, izpolniti Ocenjevalni list za oceno delovne uspešnosti javnega
uslužbenca v ocenjevalnem obdobju (Priloga I, ki je sestavni del tega
pravilnika) ter javnega uslužbenca seznaniti s pisno oceno in z utemeljitvijo.
Zbirni podatki o ocenah v napredovalnem obdobju se vpisujejo v Evidenčni list napredovanja
javnega uslužbenca v napredovalnem obdobju (Priloga II, ki je sestavni del tega
pravilnika). Ocenjevalni in evidenčni listi se hranijo v personalni mapi
javnega uslužbenca.
(5) Javnega uslužbenca, ki na podlagi določb
tretjega odstavka tega člena ni ocenjen, se oceni ob naslednjem roku ocenjevanja
iz drugega odstavka tega člena.
(6) Oceno javnega uslužbenca določi
odgovorna oseba oziroma nadrejeni javnega uslužbenca po pooblastilu odgovorne osebe.
5. člen
(Postopek preverjanja izpolnjevanja
pogojev)
(1) Postopek preverjanja izpolnjevanja
pogojev se izvede vsako leto do 15. novembra za vse javne uslužbence. Ocene javnih uslužbencev se točkujejo, in
sicer ocena odlično s 5 točkami, ocena zelo dobro s 4 točkami, ocena dobro s 3
točkami in ocena zadovoljivo z 2 točkama. Ocena nezadovoljivo se ne točkuje.
Točke se vpišejo v Evidenčni list napredovanja javnega uslužbenca v
napredovalnem obdobju (Priloga II). Izpolnjevanje preverjanja pogojev se
ugotovi na podlagi seštevka treh letnih ocen.
(2) Za en plačni razred napredujejo tisti
javni uslužbenci, ki v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(3) Javni uslužbenci, ki izpolnjujejo
predpisane pogoje, napredujejo za največ dva plačna razreda, če ob prvem
napredovanju dosežejo najmanj 14 točk, ob nadaljnjih napredovanjih pa 15 točk.
(4) Javnemu uslužbencu, ki na podlagi
seštevka treh letnih ocen ni zbral zadostnega števila točk za napredovanje, se
ponovno preveri izpolnjevanje pogojev za napredovanje naslednje leto ob
preverjanju izpolnjevanja pogojev za napredovanje. Javni uslužbenec napreduje, ko doseže tri ocene, ki skupaj pomenijo
izpolnitev pogojev za napredovanje. Pri tem se upoštevajo tri najugodnejše
ocene v obdobju od zadnjega napredovanja.
(5) Ne glede na določbe drugega, tretjega
in četrtega odstavka tega člena napreduje javni uslužbenec za en plačni razred,
če je v času od zadnjega napredovanja oziroma prve zaposlitve preteklo najmanj
šest let in je v tem obdobju dosegel povprečno oceno najmanj dobro.
(6) Vsak plačni razred, dosežen z
napredovanjem ali z uvrstitvijo nad plačni razred delovnega mesta, se šteje za
eno napredovanje.
6. člen
(Ugotavljanje izpolnjevanja pogojev o
napredovanju)
Izpolnjevanje pogojev za napredovanje
javnih uslužbencev ugotovi odgovorna oseba.
7. člen
(Pisno obvestilo, aneks k pogodbi o
zaposlitvi)
(1) Ob izpolnitvi pogojev za napredovanje
javnega uslužbenca v plačne razrede se javnega uslužbenca obvesti s pisnim obvestilom
o napredovanju, o številu plačnih razredov napredovanja in o plačnem razredu
osnovne plače.
(2) Hkrati z obvestilom o napredovanju se
javnemu uslužbencu izroči pisni predlog aneksa k pogodbi o zaposlitvi.
(3) Obvestilo in pisni predlog aneksa
morata biti javnemu uslužbencu izročena najkasneje 30. novembra.
8. člen
(Napredovanje)
(1) Javni uslužbenec napreduje in pridobi
pravico do plače na osnovi plačnega razreda, pridobljenega z napredovanjem, s
1. decembrom v letu, ko izpolni pogoje za napredovanje v višji plačni
razred.
(2) Pri prehodu na drugo delovno mesto v
okviru javnega sektorja se javnemu uslužbencu napredovalno obdobje ne prekine v
primeru, če zasede delovno mesto v istem ali nižjem tarifnem razredu v isti
plačni podskupini ali na istovrstnih oziroma sorodnih delovnih mestih v
različnih plačnih podskupinah.
(3) V primeru iz prejšnjega odstavka mora
odgovorna oseba delodajalca, pri katerem je bil javni uslužbenec zaposlen večji
del ocenjevalnega obdobja, le-tega oceniti in mu kopijo ocene izročiti,
originali pa ostanejo shranjeni v personalni mapi javnega uslužbenca.
(4) Ne glede na določbo tretjega odstavka
4. člena tega pravilnika mora odgovorna oseba v primerih, ko je javni uslužbenec
pri enem delodajalcu zaposlen manj kot šest mesecev in se zaposli pri drugemu
delodajalcu v javnem sektorju, izvesti postopek ocenjevanja in podati oceno za
to obdobje. Delodajalec, pri katerem javni uslužbenec izpolni pogoj najmanj
šestih mesecev zaposlitve, mora upoštevati vse predloge ocen predhodnih
delodajalcev javnega uslužbenca in na tej podlagi določiti oceno javnega
uslužbenca v ocenjevalnem obdobju.
9. člen
(1) Javnemu uslužbencu na delovnem mestu
direktor strokovne službe, namestnik generalnega sekretarja, vodja kabineta
varuha in vodja področja za pravosodje in Opcijski protokol se ob razporeditvi
na drugo delovno mesto upošteva število napredovanj, ki bi jih lahko dosegel,
če bi na tem delovnem mestu napredoval vsaka tri leta.
(2) Javnemu uslužbencu iz prvega odstavka
tega člena se za posamezno leto določi ocena delovne uspešnosti na enak način
kot ostalim javnim uslužbencem.
(3) Plačni razred, dosežen na podlagi
napredovanj v skladu s tem členom, ne sme preseči najvišjega plačnega razreda
delovnega mesta oziroma naziva, na katerega je javni uslužbenec razporejen.
III. NADZOR
10. člen
Nadzor nad izvajanjem tega pravilnika se
izvaja v okviru nadzora nad izvajanjem ZSPJS.

Priloga
I: Ocenjevalni list uspešnosti javnega uslužbenca v ocenjevalnem obdobju
Priloga
II: Evidenčni list javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca
Priloga
IV.a: Evidenčni list ocena javnega uslužbenca za leti 2006 in 2007
Priloga
IV.b: Evidenčni list ocena javnega uslužbenca za leto 2007

Pravilnik o napredovanju javnih uslužbencev v
plačne razrede pri Varuhu človekovih pravic RS (Uradni list RS, št. 14/09) vsebuje naslednje prehodne in
končne določbe:
»IV. PREHODNE IN KONČNE DOLOČBE
11. člen
(1) Javnim uslužbencem, ki so imeli pravico
do napredovanja po predpisih, ki so se uporabljali v obdobju pred začetkom izplačila
plač po ZSPJS in pred začetkom uporabe tega pravilnika, in javnim uslužbencem,
ki so že dosegli najvišje število napredovanj, ki jih je bilo možno doseči po
teh predpisih, se napredovalno obdobje z dnem začetka uporabe tega pravilnika
ne prekine. Ti javni uslužbenci lahko napredujejo s 1. 10. 2008, če je preteklo
najmanj tri leta od njihovega zadnjega napredovanja.
(2) Za javne uslužbence iz prejšnjega
odstavka, ki izpolnijo pogoje za napredovanje do 1. 9. 2008, se izpolnjevanje pogojev
za napredovanje preverja po predpisih, ki so se uporabljali do izplačila plač
po ZSPJS.
(3) Javni uslužbenci, ki so pravico do napredovanja
pridobili na podlagi ZSPJS in je niso imeli po predpisih, ki so se uporabljali
v obdobju pred začetkom izplačila plač po ZSPJS, lahko prvič napredujejo po
pridobitvi treh ocen po postopku iz tega Pravilnika. Prvo oceno po tem
pravilniku pridobijo za leto 2008 v letu 2009.
(4) Javni uslužbenci iz prejšnjega odstavka
so:
-       
javni uslužbenci, ki so bili na dan prevedbe na delovnih mestih,
določenih po 65. členu ZDDO in
-       
javni uslužbenci, ki niso imeli zahtevane stopnje strokovne izobrazbe za
delovno mesto, na katerega so bili razporejeni.
(5) Za ocenjevanje javnih uslužbencev, ki
jim je napredovalno obdobje pričelo teči v obdobju pred začetkom izplačila plač
po ZSPJS in pred začetkom uporabe tega pravilnika, se v obdobju do začetka
uporabe tega pravilnika uporabljajo predpisi, ki so se uporabljali do začetka
izplačila plač po ZSPJS in na njihovi osnovi izpolnijo ocenjevalni listi. Za
obdobje po začetku izplačila plač po ZSPJS se zanje uporablja ta pravilnik.
(6) V letu 2009 se za leto 2008 ocenijo v
skladu s tem pravilnikom vsi javni uslužbenci, razen tistih, ki so napredovali s
1. 10. 2008. Javni uslužbenci, ki so napredovali s 1. 10. 2008, se prvič
ocenijo v skladu s tem pravilnikom v letu 2010 za leto 2009.
(7) V letu 2009 se najkasneje do roka iz
drugega odstavka 4. člena tega Pravilnika za vse javne uslužbence, razen
tistih, ki so napredovali v letu 2008, ugotovi število doseženih točk in ocena
nadrejenega ter pretečeno napredovalno obdobje v skladu s predpisi, ki so se
uporabljali do izplačila plač po ZSPJS.
(8) Javnim uslužbencem iz prejšnjega
odstavka se na podlagi ugotovljenih točk in ocene nadrejenega določi ocena na
naslednji način:
a)    
če bi javni uslužbenec na podlagi ugotovljenega
števila točk in ocene nadrejenega na podlagi predpisov, ki so se uporabljali do
začetka izplačila plač po ZSPJS, imel pravico napredovati:
- 
za dva plačilna razreda, se mu za posamezno pretečeno leto
napredovalnega obdobja določi ocena odlično,
- 
za en plačilni razred, se mu za posamezno pretečeno leto napredovalnega
obdobja določi ocena zelo dobro;
b)    
če zbrane točke in ocena nadrejenega ne
zadostujejo za napredovanje, se javnemu uslužbencu za posamezno pretečeno leto
napredovalnega obdobja določi ocena dobro.
(9) Ocene, določene v skladu s prejšnjim
odstavkom, se vpišejo v evidenčni list, ki je kot Priloga IV.a in Priloga IV.b sestavni
del tega Pravilnika.
(10) Javnim uslužbencem, ki v letu 2009
izpolnijo pogoje za napredovanje, se na podlagi osmega odstavka tega člena za
leto 2006 in leto 2007 določi ocena in vpiše v evidenčni list, ki je Priloga
IV.a tega Pravilnika. Ocena, pridobljena za leto 2008 v skladu s 4. in 5.
členom tega pravilnika, se vpiše v ocenjevalni list, ki je Priloga I tega
Pravilnika.
(11) Javnim uslužbencem, ki v letu 2010
izpolnijo pogoje za napredovanje, se na podlagi osmega odstavka tega člena za
leto 2007 določi ocena in vpiše v evidenčni list, ki je Priloga IV.b tega
Pravilnika. Ocena, pridobljena za leto 2008 in 2009 v skladu s 4. in 5. členom
tega Pravilnika, se vpiše v ocenjevalni list, ki je Priloga I tega Pravilnika.
(12) Javni uslužbenec, ki v letih 2009 in
2010 izpolni pogoje za napredovanje, določene v 4. in 5. členu tega Pravilnika,
lahko napreduje v skladu s tem pravilnikom, če v tekočem letu izpolni pogoj
treh let od zadnjega napredovanja.
(13) V primeru, ko ocene javnega
uslužbenca, ki jih je pridobil na podlagi ocenjevanja po Zakonu o javnih
uslužbencih, in ocene, pridobljene v skladu z osmim odstavkom tega člena, niso
enake, se upošteva ocena, ki je za javnega uslužbenca ugodnejša.
12. člen
Na podlagi tega pravilnika lahko javni
uslužbenci napredujejo samo za razliko med plačnim razredom, doseženim s prevedbo,
in najvišjim plačnim razredom istega delovnega mesta oziroma naziva, ki ga je
mogoče doseči z napredovanjem.
13. člen
(1) V skladu z določbo drugega odstavka 4.
člena tega pravilnika je potrebno v letu 2009 izvesti postopek in način
preverjanja izpolnjevanja pogojev za napredovanje po tem pravilniku, razen za
tiste javne uslužbence, ki so napredovali s 1. 10. 2008 v skladu s tretjim
odstavkom 11. člena tega pravilnika.
(2) Javnemu uslužbencu, ki je izpolnil
pogoje za napredovanje po tem pravilniku, pripada plača na osnovi plačnega razreda,
pridobljenega z napredovanjem od prvega dne naslednjega meseca po izvedbi
postopka preverjanja izpolnjevanja pogojev za napredovanje.
14. člen
Z dnem uveljavitve tega pravilnika preneha
veljati Pravilnik o napredovanju javnih uslužbencev v plačne razrede pri Varuhu
človekovih pravic RS (Uradni list RS, št. 77/08).
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
napredovanju javnih uslužbencev v plačne razrede pri Varuhu človekovih pravic
RS (Uradni list RS, št. 16/19) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembah Pravilnika o napredovanju javnih uslužbencev v plačne razrede pri
Varuhu človekovih pravic RS (Uradni list RS, št. 167/21)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(1) Postopek
preverjanja izpolnjevanja pogojev za napredovanje v letu 2021, ki je bil
izveden na podlagi Pravilnika, se za javne uslužbence, ki jim je napredovalno
obdobje začelo teči v letu 2018 od vključno 2. aprila
2018 do vključno 1. decembra 2018, izvede
ponovno ob upoštevanju spremenjenih 5., 7. in 8. člena Pravilnika.
(2) Pri
postopku preverjanja izpolnjevanja pogojev za napredovanje v letu 2021 za javne
uslužbence iz prejšnjega odstavka se upoštevajo veljavne ocene delovne
uspešnosti javnih uslužbencev za leto 2020.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.