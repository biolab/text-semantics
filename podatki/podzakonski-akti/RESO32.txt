UVOD
Dosedanji nacionalni program Slovenije na področju drog sega
v leto 1992. To je bil do zdaj poleg zakonodaje s področja drog, ki je bila
sprejeta v letih 1999 in 2000, temeljni dokument za izvajanje različnih
dejavnosti na tem področju. V tem času je prišlo do pomembnih sprememb na
pravnem področju in razvoja na drugih strokovnih področjih. V preteklih letih
se je povečala ponudba drog, postala je raznovrstnejša, hkrati s tem se je
povečala tudi dostopnost drog, uporabljati so se začele nove droge. To je
povzročilo povečanje rabe drog med državljani, zaradi česar so se zelo povečale
potrebe po razvoju novih programov zmanjševanja ponudbe drog in povpraševanja
po njih ter programov zmanjševanja škode zaradi uporabe drog. 
Približevanje naše države Evropski uniji in prevzemanje
njenega pravnega reda sta na področju politike države do drog ustvarili
številne nove možnosti za ukrepanje ter izzive za različne dejavnosti na
področjih varovanja zdravja, socialne politike, šolstva, pa tudi dejavnosti
policije, carine in pravosodnega sistema. Slovenija je uskladila zakonodajo s
konvencijami OZN in drugimi mednarodnimi predpisi. EU je leta 2000 sprejela
strategijo in akcijski načrt na tem področju ter s tem postavila merila vsem
državam članicam in kandidatkam za pripravo posameznih nacionalnih strategij. 
Zaradi teh novosti je bila potreba po novi resoluciji o
nacionalnem programu nujnost, zato je vlada v skladu z Zakonom o preprečevanju
uporabe prepovedanih drog in o obravnavi uživalcev prepovedanih drog naložila
Uradu za droge, da izdela novo resolucijo o nacionalnem programu na tem
področju in ga predloži v sprejem Komisiji za droge in vladi republike
Slovenije. 
Resolucija o nacionalnem programu na področju drog je
rezultat dosedanjega družbenega razvoja in pomeni uskladitev različnih
sektorskih pristopov glede ciljev, prednostnih nalog, virov in stroškov. 
Resolucija o nacionalnem programu v Sloveniji upošteva
mednarodnopravni okvir, konvencije OZN, določila Sveta Evrope in Evropske unije
ter druge mednarodne dogovore in priporočila na različnih strokovnih področjih.
Nacionalna politika do drog je odvisna od številnih spremenljivk,
kot so politična in gospodarska trdnost, dostopnost različnih storitev,
razširjenost uporabe drog in družbena zaznava tega pojava, narave pravnega
okvira ter od zemljepisne lege posamezne države. O slednjem lahko rečemo, da
Slovenija leži na pomembni tranzitni poti (vzhod–zahod, t.i. balkanska pot), ki
jo uporabljajo proizvajalci in preprodajalci prepovedanih drog v obeh smereh. 
Prednost, ki jo bo država namenjala politiki do drog, je
odvisna od "vidnosti" problematike drog v družbi, socialnih skupin,
ki so najbolj ogrožene, in od nejasnih predstav, ki jih uporaba drog sproža v
javnosti. Hkrati pa je odvisna tudi od zgodovinskih, kriminoloških in socialnih
ter kulturnih dejavnikov prostora in časa, v katerem živimo. 
Težave, povezane z zlorabo drog, je treba razumeti tudi z
vidika širših socialnih vprašanj, kakršna so revščina, zapostavljenost,
brezposelnost, brezdomstvo in posledično socialna izključenost. Z izboljšanjem
socialnega položaja posameznika in podporo ogroženim družinam in drugim, ki živijo
v najtežjih razmerah, se bo krepila zaščita pred uporabo in zlorabo drog. 
Vse omenjeno torej deluje na prevladujoče družbeno dojemanje
pojava uporabe in zlorabe drog ter na načine odpravljanja škodljivih posledic,
ki je lahko le celostno z veliko mero medsebojnega sodelovanja različnih
področij, strokovnjakov, civilne družbe na različnih ravneh od lokalne
skupnosti do države. Zato resolucija o nacionalnem programu izrazito temelji na
načelu uravnoteženega medsektorskega sodelovanja in vzpostavljanja partnerskega
odnosa države s civilno družbo na podlagi potreb in učinkov. 
Na podlagi Zakona o preprečevanju uporabe prepovedanih drog
in o obravnavi uživalcev prepovedanih drog (Uradni list RS, št. 98/99) ter ob
upoštevanju Strategije EU na področju prepovedanih drog (2000–2004) in
Akcijskega načrta EU na področju prepovedanih drog (2000–2004) sprejemamo
resolucijo o nacionalnem programu na področju drog, ki vsebuje Nacionalno
strategijo na področju drog, v kateri so načelno opredeljeni politika in cilji,
ki jih želimo doseči v prihodnjih letih (2004-2009), ter področja, nosilci,
mehanizmi in potrebna finančna sredstva za izvajanje dejavnosti. Za njihovo
uresničitev je potrebna osnovna strokovna in politična podpora. Akcijski načrt
za področje drog, v katerem so podrobneje opredeljeni posamezni cilji in načini
uresničevanja zastavljenih ciljev ter konkretne naloge posameznih akterjev za
uresničevanje akcijskega načrta sprejme Vlada Republike Slovenije.
1. NACIONALNA STRATEGIJA
1.1 Metoda dela pri izdelavi strategije
Ključne sestavine strategije Republike Slovenije na področju
drog za obdobje 2004–2009 so bile ugotovljene na podlagi analize stanja na
institucionalni in neinstitucionalni ravni (metoda OOPP – Objective Oriented
Project Planning – ciljno načrtovanje projektov) v jeseni leta 2000. Analizo
stanja je tedaj pripravljalo več kot šestdeset strokovnjakov, predstavnikov
različnih ministrstev, posameznih programov, uporabnikov drog, univerzitetnih
profesorjev itd., ki so vsebinsko pokrili vsa področja problematike drog.
Rezultata podrobne analize in dodatnih posvetovanj s številnimi strokovnjaki
sta bila problemsko in ciljno drevo, ki sta prilogi resolucije o nacionalnem
programu. 
Načrtovanje resolucije o nacionalnem programu na področju
drog je temeljilo prav na upoštevanju področnih nacionalnih programov:
socialnega varstva, policije in ministrstva za zdravje. Upoštevana so bila tudi
določila sprejetih zakonov, ki opredeljujejo ali se dotikajo področja drog. 
Ministrstva, ki sestavljajo Komisijo Vlade Republike
Slovenije za droge, so v okviru Koordinacije direktorja Urada za droge
temeljito analizirala predloge strategije in imela možnost vseskozi vlagati
dopolnila. Urad je med pripravo programa organiziral vrsto okroglih miz na
posameznih fakultetah in v obliki foruma za droge po različnih krajih
Slovenije, kjer so problematiko drog s svojega vidika osvetljevali različni
strokovnjaki in laiki. Pogosto je Urad za droge nastajanje resolucije o
nacionalnem programu predstavljal v različnih občilih. Na sestankih Koordinacije
direktorja Urada za droge so s predlogi aktivno sodelovali tudi predstavniki
Zveze nevladnih organizacij na področju drog. 
Pomemben referenčen okvir pri izdelavi resolucije o
nacionalnem programu je bila tudi strategija Evropske unije na področju drog
(2000–2004), ki poudarja potrebo po nadaljnjem razvijanju celovite,
večdisciplinarne, globalne in uravnotežene strategije na področju drog v
Evropi. Po priporočilih Evropskega sveta naj bi v zvezi s tem v polni meri
izkoristili strokovno znanje evropskega informacijskega središča za droge in
odvisnosti (European Monitoring Centre for drugs and Drug Addiction – EMCDDA –
Evropski center za droge in zasvojenosti (v nadaljevanju EMCDDA)), pa tudi
Europola in pomoči evropskih strokovnih združenj. 
Na podlagi teh izhodišč in usmeritev je Urad za droge RS
skupaj s Koordinacijo direktorja Urada za droge, ki jo sestavljajo predstavniki
sedmih ministrstev, skupine Pompidou pri Svetu Evrope, programa Phare – Program
pomoči Evropske unije državam pristopnicam (v nadaljevanju Phare) in Svetovne
zdravstvene organizacije ter civilne družbe pripravil osnutek resolucije o
nacionalnem programu RS na področju drog (2004–2009).
1.2 Načela resolucije o nacionalnem programu na področju drog
Temeljna načela resolucije o nacionalnem programu na področju
drog v Sloveniji izhajajo iz Ustave RS, zakonodaje, konvencij OZN, predpisov
EU, določil Sveta Evrope in konkretnih ciljev, ki jih naša družba želi doseči v
obdobju 2004–2009. 
Nacionalna strategija na področju drog in akcijski načrt na
področju drog vseskozi upoštevata ta načela, ki so enakovredna in niso našteta
po prednostnem vrstnem redu:
-       
Načelo varovanja človekovih pravic
Pravica otrok in mladostnikov do zaščite
pred takimi življenjskimi okoliščinami, ki pogojujejo uporabo drog, je eno od
temeljnih izhodišč. Pravica do dostojne in strokovne obravnave ter pomoči je
ena temeljnih pravic vsakega človeka. Država je dolžna poskrbeti za ustavno
zagotovljeno pravico do zdravstvenega varstva in socialne varnosti svojih
državljanov in hkrati zmanjševati socialno izključenost posameznikov ali skupin
prebivalstva. Izrekanje alternativnih kazni uporabnikom drog mora biti
natančneje zakonsko oziroma podzakonsko opredeljeno, prav tako tudi uvajanje
alternativnih postopkov, ki bi nadomestili kazenskega. Vsi izvajalci različnih
programov so dolžni varovati osebne podatke posameznika v skladu z ustavo,
poklicno etiko in zakonom o varovanju osebnih podatkov. Načelo tudi zagotavlja
enakopravno vključevanje uporabnikov drog, zdravljencev in rehabilitiranih
nekdanjih uporabnikov drog v vsakodnevno življenje. Pomeni tudi spremembo
odnosa okolice do različnih programov zdravljenja in socialne obravnave
odvisnih od drog in tudi spremembo odnosa do samih uporabnikov drog ter za
lažjo dostopnost različnih programov za vse, ki jih potrebujejo. Zagotavlja
enakopravno vključevanje odvisnikov v izobraževalni, socialni, zdravstveni
sistem in sistem zaposlovanja, pomeni tudi enakopravno in korektno obravnavo
odvisnih v predkazenskem postopku, med sojenjem in prestajanjem kazni zapora.
-       
Načelo celovitega in sočasnega reševanja problematike drog
Reševanje problematike drog zahteva celosten
pristop, ki upošteva problematiko uporabe in zlorabe drog kot posledico
sočasnega večplastnega dogajanja na individualnem in širšem socialnem področju
ter pri katerem so vključeni različni akterji in različne ravni delovanja in
usklajevanja. Reševanje problematike drog je naloga različnih sektorjev s
področij socialnega varstva, zdravstva, šolstva, pravosodja, notranjih zadev, financ
in obrambe ter posledično različnih delov civilne družbe in splošne (laične)
javnosti. Tako oblikovanih ukrepov torej ne more usklajevati samo en nosilec,
ampak je to lahko le naloga skupnih usklajevalnih teles: 
-     na ravni
Vlade RS sta to Komisija za droge in pristojno ministrstvo; 
-     na ravni
lokalnih skupnosti so to lokalne akcijske skupine (LAS).
-       
Načelo globalnosti pojava drog in posledično globalnega sodelovanja
Pojav uporabe in zlorabe drog je v sodobni
družbi globalen pojav, z njim se spoprijemajo praktično vse države sveta.
Sočasno ta problematika sega v lokalne skupnosti ter ne nazadnje v družine in
vsakdanjost vsakega posameznika. Iskanje rešitev za težave, ki so posledica
uporabe in zlorabe drog in njihove velike ponudbe na nezakonitem globalnem
trgu, poteka tudi na mednarodni ravni. Zato je treba zagotavljati možnosti za
dejavno udeležbo predstavnikov naše države na mednarodni ravni in nenehno
spremljati najnovejša dogajanja s tega področja v svetu. Sodelovanje Slovenije
v regionalnem, evropskem in svetovnem merilu mora potekati na vseh ravneh od
lokalnih skupnosti do različnih vladnih in nevladnih organizacij ter strokovnih
združenj. Zato je treba širiti vse oblike mednarodnega sodelovanja na
večstranski in dvostranski ravni. Zagotavljati je treba izvajanje in
usklajevanje različnih konvencij, deklaracij, resolucij, priporočil in smernic
ter strategij številnih mednarodnih organizacij (OZN, EU, Svet Evrope, SZO,
različne krovne organizacije). Te dejavnosti v državi usklajujeta Komisija za
droge in pristojno ministrstvo.
-       
Načelo decentralizacije
Zagotavlja enakomerno porazdelitev različnih
programov in vsebin po vsej Sloveniji glede na dejanske potrebe v posameznih
lokalnih skupnostih. Na ravni več občin je treba razvijati mrežo različnih
programov in usklajevati dejavnosti na področju drog. Lokalna skupnost
usklajuje dejavnosti na lokalni ravni. Na državni ravni se sprejemajo skupne
usmeritve in dejavnosti in zagotovi spremljanje in vrednotenje le-teh. S tem se
zagotavljajo centralizacija dejavnosti, ki so skupne, decentralizacija
dejavnosti, ki so potrebne v lokalni skupnosti, ter samostojnost usklajevalnih
teles na lokalni ravni.
-       
Načelo zagotavljanja varnosti prebivalcev Republike Slovenije
To načelo izhaja iz ustavno zagotovljene
osebne varnosti in varovanja premoženja državljanov Slovenije. Pomeni tudi
zmanjševanje sekundarne kriminalitete, povezane z uporabo in preprodajo drog.
Načelo temelji na slovenski zakonodaji in konvencijah Združenih narodov ter
drugih mednarodnih aktih. Država je dolžna zagotoviti tako politiko do drog, ki
bo ščitila mladostnika pred škodljivimi posledicami uporabe prepovedanih drog.
-       
Načelo prilagojenosti različnim skupinam prebivalstva
Razviti je treba prilagojene vsebine dela za
različne ciljne skupine prebivalstva in njihove potrebe, od preventivnih
programov, programov zmanjševanje škode do ustreznih oblik zdravljenja
odvisnosti, socialne obravnave in rehabilitacije.
-       
Načelo zagotavljanja možnosti za odgovorno sprejemanje odločitev o
neuporabi drog, še posebej med otroki in mladostniki
Država je dolžna z ustreznimi ukrepi otroke
zaščititi pred uporabo prepovedanih drog in preprečiti uporabo drog pri
nezakoniti proizvodnji in trgovini z drogami. Podpirati jih mora pri odgovornem
sprejemanju odločitev o neuporabi drog. Popolne abstinence ni realno
pričakovati za vse. Država je prek vzgojno-izobraževalnega sistema (in drugih
sistemov) dolžna izvajati najrazličnejše pristope, ki zajemajo preprečevanje
uporabe drog (cilj je popolna abstinenca oziroma odlaganje iniciacije v kasnejšo
starost), zmanjševanje tveganj, povezanih z uporabo drog (varnejša uporaba, če
pride do uporabe drog), in nadzor nad ponudbo. Otroke in mladostnike mora
seznaniti z negativnimi učinki uporabe drog na individualni in družbeni ravni
ter jim dati znanje in razviti sposobnosti, s pomočjo katerih se bodo odgovorno
odločali o neuporabi drog oziroma ob uporabi drog za čim manj tvegano uporabo
drog. Država to načelo uresničuje tako, da otrokom in mladostnikom, staršem in
vzgojiteljem omogoča dostop do objektivnih informacij, znanj in veščin. Otroci
in mladostniki morajo vedeti, kako droge vplivajo na družbo in posameznika,
razumeti morajo tveganja povezana z uporabo drog, imeti morajo možnost
proučevati, kako bi lahko zmanjšali individualne in družbene težave zaradi
drog, prav tako pa tudi možnost pogovarjati se o teh vsebinah z odraslimi, ki
jim zaupajo, ter z vrstniki v skladu s svojo razvojno stopnjo. Obenem pa morajo
imeti možnost vplivanja in soodločanja v svojem socialnem okolju.
-       
Načelo uravnoteženosti pristopov
Politika do drog v Republiki Sloveniji mora
upoštevati različne pristope in jih vse skupaj povezovati v celovit nacionalni
sistem. Politika do drog vključuje najrazličnejše pristope k preprečevanju
uporabe drog in zmanjševanju škode, povezane z uporabo drog. To načelo
vključuje primarno preventivo, zmanjševanje tveganj in škode, povezane z
uporabo drog, socialno obravnavo in zdravljenje ter nadzor nad ponudbo. Cilj
države je tako naravnan v dve smeri – v zmanjševanje povpraševanja in
zmanjševanje ponudbe drog med državljani. Naloga države je, da podpira
uravnotežen razvoj vseh strokovno in znanstveno utemeljenih pristopov in
programov ter iskanje novih rešitev pri obravnavi uporabe in zlorabe drog.
Načeloma noben pristop na področju drog nima večje prednosti, temveč se
smiselno povezujejo in vključujejo v usklajene dejavnosti na različnih ravneh.
Resolucija o nacionalnem programu nadgrajuje in konkretizira usklajevanje
dejavnosti na različnih ravneh. Zagotoviti je treba usklajenost in preglednost
proračunske porabe na področju drog ter usklajevati izvajanje študij o
stroškovni upravičenosti in učinkovitosti izvajanja različnih programov.
-       
Načelo ustavnosti in zakonitosti
V skladu z Ustavo Republike Slovenije in
zakonskimi določili resolucija o nacionalnem programu uresničuje veljavno
zakonodajo ter ratificirane mednarodne konvencije in pogodbe, ki jih je
Republike Slovenije sprejela v svoj pravni red. Cilj je tudi spremljanje in
proučevanje morebitnih pobud za spremembo zakonodaje na področju problematike
prepovedanih drog.
1.3 Cilji resolucije o nacionalnem programu
Cilji nacionalnega programa so časovno in vsebinsko
razvrščeni v tri skupine. Splošni cilji opredeljujejo dejavnosti za celotno
načrtovano obdobje, srednjeročni cilji določajo dejavnosti za obdobje
2006–2007. Kot prednostni pa so opredeljeni cilji, ki jih v Sloveniji želimo
uresničiti do leta 2005 in so zapisani v posebnem poglavju. Ob upoštevanju
zgornjih načel so splošni cilji resolucije o nacionalnem programu Slovenije na
področju drog za obdobje 2004–2009 tile: 
-       
zagotoviti, da bo problematika drog na državni in lokalni ravni
obravnavana enakovredno z drugimi socialnimi, zdravstvenimi in ekonomskimi
vprašanji v državi in na podlagi tega tudi sprejemati potrebne sistemske
ukrepe; 
-       
uvesti usklajevanje različnih dejavnosti na lokalni ravni ter jih
usklajevati z dejavnostmi na državni ravni; 
-       
spodbujati preventivo na področju drog in različne programe zmanjševanja
povpraševanja po drogah in ob tem upoštevati preventivne dejavnosti kot
celostne pristope, ki upoštevajo tudi sočasno izvajanje ukrepov za
preprečevanja uporabe alkohola in tobaka, da bi tako zmanjševali število novih
uporabnikov drog med mlajšo generacijo in preprečevali prvi stik z drogami ter
zvišali starostno mejo prvega stika; 
-       
podpreti razvoj programov, ki bi pomagali ohraniti ali znižati število
okuženih s HIV in hepatitisoma B in C ter smrtnih primerov zaradi prevelikih
odmerkov; 
-       
zagotoviti več kakovostnih programov zdravljenja odvisnosti od drog z
uvedbo različnih pristopov. Zagotoviti je treba hkratno nadgradnjo in širitev
programov zdravljenja v zavodih za prestajanje kazni, vzgojnih zavodih ter v
prevzgojnem domu; 
-       
pospešiti razvoj programov socialne obravnave uporabnikov drog,
terapevtskih skupnosti in komun, vključno s programi zmanjševanja škode, in s
tem prispevati k zmanjševanju socialne izključenosti uporabnikov drog. Pri tem
so enakopravno upoštevani programi dejavnosti socialne obravnave v zaporih,
vzgojnih zavodih in prevzgojnem domu; 
-       
okrepiti dejavnosti proti organiziranemu kriminalu, prepovedanemu
prometu z drogam, pranju denarja ter proti drugim oblikam kriminala v povezavi
z drogami; natančneje zakonsko opredeliti možnosti alternativnega kaznovanja
uporabnikov drog, zlasti za storilce manjših kaznivih dejanj; okrepiti
sodelovanje policije, carine in pravosodja in njihovo usklajeno sodelovanje v
državi in Evropski uniji. Pri zmanjševanju ponudbe prepovedanih drog si
resolucija o nacionalnem programu prizadeva zlasti za dosego teh ciljev: 
-     izboljšanje
obveščevalnega in analitičnega dela pri odkrivanju kaznivih dejanj, 
-     dvig
strokovne ravni znanja organov odkrivanja in pregona, 
-     tesnejše
mednarodno sodelovanje pri zmanjševanju ponudbe prepovedanih drog, 
-     zajezitev
pretoka drog na t.i. "balkanski poti", 
-     zagotavljanje
zgodnje prepoznave novih sintetičnih drog, 
-     zmanjšanje
nezakonite proizvodnje sintetičnih drog in prometa z njimi, 
-     okrepitev
sistema za preprečevanje vnosa drog v zapore in vojašnice, 
-     povečanje
dejavnosti policije na lokalni ravni, 
-     celovitejše
obravnavanje storilcev kaznivih dejanj v zvezi s prepovedanimi drogami, 
-     vzpostavitev
strateške analitike za področje prepovedanih drog, 
-     zagotovitev
ustreznega nadzora na mejah zaradi preprečevanja vnosa drog v Slovenijo, 
-     okrepitev
dejavnosti proti organiziranemu kriminalu v zvezi z nedovoljenim prometom s
prepovedanimi drogami, 
-     okrepitev
dejavnosti na področju pranja denarja ter proti drugim oblikam kriminala v
povezavi z drogami, 
-     okrepitev
sodelovanja policije, carine in pravosodja in njihovo usklajeno sodelovanje v
državi in Evropski uniji; 
-     še naprej
nadzirati predhodne sestavine in na tem področju razviti sodelovanje med carino
in policijo ter proizvajalci in prevozniki predhodnih sestavin, da bi tako
zagotovili nadzor nad proizvodnjo predhodnih sestavin, prometom z njimi in nad
njihovim prevozom; 
-     krepiti
mednarodno sodelovanje z drugimi državami in mednarodnimi organizacijami ter
dejavno sodelovati pri njihovem delu; 
-     zagotoviti
politično in finančno podporo za izvajanje dejavnosti, opredeljenih v
resoluciji o nacionalnem programu, in dejavnosti, opredeljenih v njem, na
lokalni in državni ravni. 
Srednjeročni cilji resolucije o nacionalnem programu na
področju drog so: 
-       
zagotoviti delujoč informacijski sistem na področju zbiranja, urejanja,
obdelovanja in dajanja podatkov s področja drog; 
-       
okrepiti in razviti celovite ukrepe na področju ponudbe, uporabe in
zlorabe sintetičnih drog in vzpostaviti program zgodnjega opozarjanja v
povezavi z Europolom in EMCDDA; 
-       
spodbujati sodelovanje različnih akterjev in zlasti pospeševati razvoj
ter ohranjati partnerski odnos civilne družbe na vseh področjih usklajevanja in
odločanja ter povečati število programov, ki jih izvajajo nevladne organizacije
na podlagi strokovne samostojnosti; 
-       
razviti ustrezno izobraževanje za strokovnjake, ki delajo na področju
drog. Ob tem je pomemben cilj podpora raziskovalnemu delu na tem področju; 
-       
zagotoviti vrednotenje in stabilno financiranje potrjenih programov in
ukrepov na področju drog ter na podlagi tega celovito razvijati nove programe in
dograjevati že obstoječe.
1.4 Vsebinska področja resolucije o nacionalnem programu
Nacionalna strategija je uravnotežena, večdisciplinarna in
celovita. Nacionalna strategija in akcijski načrt se bosta posebej posvečala
tem področjem: 
1.     
informacijski sistem, 
2.     
zmanjševanje povpraševanja po drogah s pomočjo: 
a)   
preventive, 
b)   
zmanjševanja škode zaradi uporabe drog, 
c)   
zdravljenja in socialne obravnave, 
d)   
civilne družbe, 
3.     
preprečevanje ponudbe drog s pomočjo: 
a)   
kaznovalne politike, 
b)   
sodelovanja policije, carine in pravosodja na področju organiziranega
kriminala v povezavi z drogami, 
c)   
dejavnosti proti pranju denarja, 
4.     
sintetične droge, 
5.     
pospeševanje mednarodnega sodelovanja, 
6.     
usklajevanje na različnih ravneh; 
7.     
raziskovalno delo, ovrednotenje in izobraževanje.
1.4.1 Informacijski sistem
Informacijski sistem na področju prepovedanih drog je
pomembna sestavina strategije, ki zagotavlja celovitost ter enotno zbiranje,
obdelavo in dajanje informacij in podatkov. Temeljni cilj informacijskega
sistema je zagotavljanje kakovostne informacijske podpore ob odločanju pri
načrtovanju in izvajanju politik države na področju prepovedanih drog.
Informacijski sistem mora temeljiti na uveljavljenih in poenotenih
metodologijah zbiranja ustreznih, primerljivih in kakovostnih podatkov s področja
prepovedanih drog. Dostop do podatkov mora biti zagotovljen javnosti ter
različnim ustanovam in organizacijam na lokalni, državni in mednarodni ravni. 
Za načrtovanje posameznih dejavnosti, ki so opredeljene v
resoluciji o nacionalnem programu ter akcijskih načrtih, se z ukrepi te
resolucije o nacionalnem programu zagotovi informacijski sistem za redno
spremljanje in ocenjevanje obsega uporabe drog in njegovih posledic. Podatke,
ki se zbirajo v okviru informacijskih sistemov različnih ministrstev, vladnih
služb, javnih zavodov in nevladnih organizacij, je treba na ravni države
zbrati, obdelati in analizirati s ciljem celovitega prikaza stanja na področju
drog. Redno se spremlja tudi izvajanje resolucije o nacionalnem programu in
akcijskih načrtov na področjih preprečevanja in zdravljenja odvisnosti od drog,
preprečevanja škodljivih posledic uporabe drog, socialne obravnave uporabe drog
ter zmanjševanja ponudbe prepovedanih drog v tekočem proračunskem obdobju ter
vrednoti programe glede na njihovo ustreznost in učinkovitost. 
Za zbiranje in razpošiljanje informacij s področja
uresničevanja nacionalne strategije in akcijskih načrtov, celovite ocene stanja
na področju prepovedanih drog, zakonov in drugih pravnih aktov, raziskav o
uporabi drog in zmanjševanja ponudbe drog, ocen učinkovitosti programov,
strategij in politik se v ministrstvu, pristojnem za koordinacijo na področju
drog, organizira dokumentacijski center. 
Posamezni resorji zagotavljajo zbiranje, obdelavo, analizo
ter posredovanje podatkov s svojega področja. Zaradi celovitega spremljanja
epidemiološke situacije in trendov na področju uporabe drog se podatki oziroma
agregati podatkov različnih resorjev zbirajo in analizirajo v zato pristojni
ustanovi, ki jo v skladu z zakonom imenuje minister za zdravje. Pristojna
ustanova obdelane in analizirane podatke posreduje drugim ustanovam v državi,
mednarodnim ustanovam ter širši javnosti. 
Na ravni Komisije za droge se za posredovanje podatkov
mednarodnim ustanovam pooblasti glede na naravo podatkov ustrezne ustanove. Te
so potem odgovorne za pridobivanje in posredovanje podatkov mednarodnim
ustanovam.
1.4.2 Zmanjševanje povpraševanja po drogah
Zmanjševanje povpraševanja po drogah pokriva dejavnosti na
različnih ravneh preventive od začetnega odvračanja od uporabe drog pri vseh
starostnih skupinah pa vse do zmanjševanja negativnih zdravstvenih in socialnih
posledic uporabe drog, zdravljenja, socialne obravnave in ponovne socialne
vključitve oseb, nekdaj odvisnih od drog, v družbo. Posebno pozornost velja nameniti
promociji duševnega zdravja, skrbi za mladostnike in ženske – predvsem
nosečnice uporabnice drog – ter preventivi okužbe z virusom HIV in drugimi
nalezljivimi obolenji. Na ravni države se zagotavljata celovitost in
uravnoteženost različnih programov in dejavnosti.
1.4.2.1 Preventiva
Preventivni programi so v slovenskem prostoru zelo
razširjeni. Potekajo na lokalni in državni ravni. Največji delež preventivnih
programov je namenjen otrokom in mladostnikom na lokalni ravni, in sicer v
vzgojno-izobraževalnih ustanovah, del pa tudi zunaj njih. Pomembno vlogo pri
izvajanju preventivnih dejavnosti imajo poleg pedagogov predstavniki nevladnih
organizacij in lokalne akcijske skupine, ki v nekaterih lokalnih skupnostih
usklajujejo te dejavnosti. Podobno kot druge evropske države se tudi v
Sloveniji srečujemo s težavo, da preventivni programi niso primerno
ovrednoteni, zato njihovi realni učinki niso znani. V prihodnje je zato treba
velik del znanja in sredstev poleg vlaganj v razvijanje programov usmerjati v ovrednotenje,
tj. v ugotavljanje njihove učinkovitosti in uspešnosti.
1.4.2.1.1 Preventiva v vzgoji in izobraževanju
Preventivo v vzgoji in izobraževanju razumemo kot široko
razvejano področje preprečevanja uporabe drog, ki vključuje tudi sestavine
zmanjševanja tveganj, povezanih z morebitno uporabo drog. Tako opredeljen
pristop zajema preventivo, usmerjeno k abstinenci in časovnemu odlaganju prvega
stika otrok in mladostnikov z drogami, ter tudi mlade, ki z drogo že
eksperimentirajo oziroma jo občasno uporabljajo. Slovenija se za tak pristop
odloča na podlagi dobrih praks, ki so v svetu do zdaj že pokazale nekatere
pozitivne učinke (npr. Nizozemska, Avstralija). 
Temeljni cilj preventive je ustvarjanje takih družbenih
razmer, ki posamezniku dajejo možnosti za razvijanje življenjskega sloga brez
uporabe drog. Realistično obravnavanje problematike uporabe drog pa zahteva
vključevanje sestavin paradigme zmanjševanja tveganj, saj ni realno pričakovati
popolne abstinence za vse. Zato si preventiva prizadeva tudi za to, da bi
posameznika, ki se odloči za uporabo drog, seznanili s tveganji, ki so s tem
povezana tako na osebni kot na družbeni ravni. Prvi pogoj za odgovorno
odločanje posameznika za (ne)uporabo drog je znanje o delovanju ter osebnih in
družbenih učinkih uporabe drog ter vzpostavljena osebna odgovornost za lastno
zdravje in zdravje drugih. 
Področje vzgoje in izobraževanja ima v povezavi s preventivo
zelo pomembno vlogo. Preventivne dejavnosti v tem prostoru se morajo
osredotočati na tvegano vedenje in zasvojenosti nasploh, vključno z uporabo in
zlorabo alkohola, zdravil, poživil pri športu in tobaka. Vzgojno-izobraževalne
ustanove na vseh stopnjah morajo otrokom in mladostnikom zagotoviti dostop do
objektivnih informacij, znanje o tem, kako droge vplivajo na posameznika in
družbo, dajati jim morajo možnost, da na podlagi svojega znanja in lastnih
izkušenj proučujejo, kako bi lahko zmanjšali težave, ki lahko nastanejo zaradi
uporabe drog, ter možnost za razpravo o tem z vrstniki in odraslimi, ki jim
zaupajo. To otrokom in mladostnikom omogoča, da razvijejo sposobnosti vplivanja
na okolje, v katerem živijo, omogoča jim spreminjati njihovo okolje in
odgovorno sprejemati odločitve o umiku iz okolja, ki ni varno. Pri tem tak
pristop otrokom in mladostnikom omogoča, da odgovorno sprejemajo odločitve o
lastni (ne)uporabi drog in odgovornost za svoje odločitve. Po eni strani gre
torej za vplivanje na znanje in stališča ter posledično na vedęnje ciljne
skupine, po drugi strani pa za omogočanje in zagotavljanje pogojev za zdravo
življenje. 
Otrokom in mladostnikom je treba zagotoviti možnosti za
optimalen razvoj njihovih zmožnosti ter za udeležbo v družbenem življenju ne le
v šolskem okolju, temveč tudi na ravni lokalne skupnosti. Priložnosti in
zaupanje starejših omogočajo učinkovito spoprijemanje mladih z izzivi
odraščanja, razvijanje kritičnega duha, samostojne presoje in sprejemanje
odgovornih osebnih odločitev. Vse dejavnosti, ki potekajo na področju
preventive na vseh vzgojno-izobraževalnih stopnjah, morajo vključevati lasten
prispevek otrok in mladostnikov, še posebej pa je treba razviti programe
vrstniške podpore. 
Izobraževanje in različne preventivne dejavnosti lahko
zmanjšujejo sprejemljivost drog med mladimi in zmanjšujejo tveganja, povezana z
uporabo teh drog. Cilj preventive na tem področju je poleg doseganja
abstinence, dvigniti starostno mejo ob prvi uporabi drog in zmanjševanje
tveganj, ki lahko nastanejo ob posameznikovi odločitvi za uporabo drog. 
Na vseh vzgojno-izobraževalnih stopnjah je treba razviti strategijo
preventivnih dejavnosti, ki bo v skladu z razvojnim obdobjem otrok in
mladostnikov, in posebno skrb nameniti dajanju na znanosti temelječih
informacij o drogah in ustvarjanju šolske klime, ki posameznikom nudi možnosti
za zdravo bivanje. Pri tem je treba nameniti posebno skrb dodatnemu
izobraževanju pedagoških in nepedagoških delavcev v vzgojno-izobraževalnih
ustanovah. Ob razvoju strategije preventivnih dejavnosti je treba opredeliti
merila za izvajalce preventive v vzgoji in izobraževanju ter razviti sistem
ovrednotenja programov. V ta namen je treba na državni ravni ustanoviti posebno
telo, ki bo oblikovalo standarde preventivnega dela in ovrednotenja v
vzgojno-izobraževalnih ustanovah. To telo naj kot medresorsko obliko dela, pri
kateri sodelujejo predstavniki stroke in nevladnih organizacij, oblikuje
Ministrstvo za šolstvo, znanost in šport. 
Povečanje uporabe sintetičnih drog med mladimi zahteva
oblikovanje novih pristopov v preventivi. Slovenija na področju uporabe
prepovedanih sintetičnih drog sledi pozitivnim izkušnjam držav EU pri
obveščanju, dejavnem preventivnem delu med mladostniki in pri aktivnih ukrepih
za zagotavljanje varnih razmer na plesnih prireditvah. Ob tem je treba
nadgrajevati že sprejete ukrepe za zagotavljanje varnih zabav mladih. Za
doseganje boljše obveščenosti mladih o sintetičnih drogah se neposredno v
prireditvenih prostorih omogoči razdeljevanje preventivnega gradiva o
sintetičnih drogah. 
Vzporedno z razvijanjem preventive v vzgojno-izobraževalnem
okolju je pomembno razvijati povezovanje preventivnih programov na različnih
ravneh in okoljih (npr. mladinski klubi, različna športna in druga društva,
lokalna skupnost...), pri čemer ima državna raven zlasti strateško vlogo,
lokalna pa operativno. Brez večje vloge različnih programov in posameznikov na
lokalni ravni, na kateri nastajajo težave, hkrati pa obstajajo tudi potrebe in
možnosti za reševanje, si na področju preventive ne moremo obetati učinkovitih
rezultatov. Lokalne akcijske skupine kot skupnostne oblike dela morajo imeti
pomembnejšo vlogo pri načrtovanju in izvajanju različnih programov pri
preprečevanju uporabe prepovedanih drog. Širitev mreže kakovostnih dejavnosti
na področju preprečevanja uporabe prepovedanih drog se zagotavlja tudi z
medsebojnim povezovanjem in sodelovanjem lokalnih akcijskih skupin. Na državni
ravni pa je treba na ministrstvu, pristojnem za koordinacijo na področju drog,
oblikovati telo, ki bo usklajevalo delo lokalnih akcijskih skupin in oblikovalo
smernice ter izhodišča za oblikovanje, izvajanje in ovrednotenje preventivnih
programov v lokalnem okolju. Ker je preventiva v vzgojno izobraževalnem
prostoru tesno povezana s preventivo v lokalni skupnosti, bi bilo smiselno, da
se obe telesi povezujeta in sodelujeta ter da se v njuno delo vključujejo tudi
drugi resorji. 
Za kakovostno in celovito izvajanje preventivnih dejavnosti
je treba vključevati prebivalstvo različnih starostnih skupin in pri tem
upoštevati najsodobnejša znanstvena spoznanja. Pri tem je treba uporabiti tudi
vse oblike izobraževanja in poti širjenja informacij. Posebno vlogo imajo nova
informacijska tehnologija, kot npr. medmrežje, ter drugi viri informacij o
drogah (množična občila, posebne telefonske zveze...), ki omogočajo hitro
izmenjavo stališč in informacij. 
Okolja, ki bodo imela prednost pri izvajanju preventivnih
dejavnosti, in okvirna izhodišča za preventivo v njih: 
Šolsko okolje 
-       
Preventivne dejavnosti morajo potekati celostno in povezano tako na
področju dovoljenih kot nedovoljenih drog. 
-       
Preventivne dejavnosti morajo zajeti pedagoške in nepedagoške delavce v
vzgojno-izobraževalnih ustanovah, učence in dijake ter njihove starše kot
celoto. 
-       
Preventiva uporabe drog je sestavni del veljavnega učnega programa. V
skladu s samostojnostjo šol pa imajo vzgojno-izobraževalne ustanove tudi
možnost razvijati posebne preventivne programe oziroma projekte, v katerih
poleg učiteljev lahko sodelujejo tudi zunanji sodelavci, ki pa morajo biti za
svoje delo strokovno usposobljeni (in morajo imeti potrjen program). Programi,
ki se izvajajo v vzgojno-izobraževalnih ustanovah, morajo biti evalvirani. 
-       
Učni program in preventivni programi oziroma projekti morajo biti
prilagojeni starosti otrok in mladostnikov ter se morajo časovno in vsebinsko
nadgrajevati na vseh izobraževalnih stopnjah, temeljiti morajo na sodobnem
znanju in spoznanjih o drogah. Informacije in znanje, ki ga pridobivajo učenci
in dijaki, morajo biti kakovostni ter predstavljeni objektivno, kritično in
pluralistično. 
-       
Vzgojno-izobraževalne ustanove delujejo preventivno tako, da spodbujajo
vključevanje posameznikov v skupnost, razvijanje kritičnega duha, samostojne
presoje in sprejemanje odgovornih osebnih odločitev. Zato morajo otrokom in
mladostnikom zagotoviti osnovno znanje o drogah in njihovih učinkih na
posameznika in družbo iz vidika različnih ved (antropologija, etnologija,
psihologija, pedagogika, sociologija, filozofija, medicina itd.). Omogočiti jim
morajo razvoj osebnih in socialnih sposobnosti in veščin, da delujejo tako, da
čim bolj zmanjšajo osebno in družbeno škodo, povezano z uporabo drog, in tako,
da analizirajo javno politiko do drog, saj morajo mladi državljani znati
spremljati javno razpravo o drogah in sodelovati v njej. 
-       
Pozornost je potrebno nameniti tudi aktivnostim pri preprečevanju
uporabe drog med študentsko populacijo in v tem kontekstu krepiti sodelovanje s
študentskimi organizacijami univerz.
1.4.2.1.2 Preventiva v družinskem okolju
-       
Treba je razviti preventivne programe zgodnje intervencije za otroke in
starše ter družine, v katerih je ugotovljena problematična uporaba drog. Pri
razvoju teh intervencij pa je treba predvsem upoštevati pravico otroka do
zdravega odraščanja, pa tudi pravico posameznika do zasebnosti ter nevarnost
stigmatizacije otroka in njegove družine. 
-       
Starše je treba seznaniti s sodobnimi spoznanji različnih ved
(psihologija, pedagogika, sociologija, antropologija...), ki ugotavljajo, da je
šibka socializacijska praksa, ki ne postavlja meja dovoljenega in nedovoljenega
vedenja v skladu s starostjo otrok, vključno s pomanjkljivo promocijo
pozitivnega moralnega razvoja, eden ključnih dejavnikov možne poznejše uporabe
drog pri njihovih otrocih. Zanemarjanje učenja, socialnih in akademskih veščin
ali nezagotavljanje možnosti, da bi otrok vse to razvil, ter izostanek prenosa
prosocialnih vrednot in prenosa neodobravanja uporabe alkohola ali drugih drog
na otroke so po ugotovitvah različnih strok dejavniki, ki spodbujajo uporabo
drog pri mladostnikih. 
-       
Razviti je treba programe preventivnega dela za starše učencev in
dijakov, s pomočjo katerih se bodo starši seznanili s problematiko uporabe drog
med mladimi, sodobnim znanjem o tej problematiki, predvsem pa z varovalnimi
dejavniki. 
-       
Razviti je treba informacijsko-svetovalno mrežo za starše, ki se
srečujejo s problematiko uporabe drog pri svojih otrocih in potrebujejo pomoč.
1.4.2.1.3 Preventiva na delovnem mestu
-       
Treba je razviti preventivne programe za preprečevanje uporabe
dovoljenih in nedovoljenih drog na delovnem mestu. 
-       
Vzpostaviti je treba soodgovornost delodajalcev in sindikatov za razvoj
in uporabo teh programov. 
-       
Če pride do problematične uporabe drog, ki vpliva na delovanje
posameznika na delovnem mestu, je treba oblikovati informacijske aktivnosti,
zdravstvene preglede ter omogočiti zdravljenje in socialno obravnavo teh
posameznikov. 
-       
Zagotavljati je treba zakonske pogoje, ki ne bodo izločali uporabnikov
drog iz delovnega procesa ampak vzpodbujali njihovo aktivno zaposlovanje.
1.4.2.1.4 Preventiva v lokalnem okolju in v civilni družbi
-       
V lokalni skupnosti je treba ustvarjati take življenjske razmere, ki
bodo prebivalce usmerjale in jim omogočale razvijati življenjske sloge brez
uporabe drog, oziroma če se te že uporabljajo, da bo njihova uporaba čim manj
tvegana. Med drugim je treba zagotavljati možnosti za raznoliko preživljanje
prostega časa otrok, mladostnikov in odraslih. 
-       
Preventivne programe v lokalni skupnosti morajo podpreti lokalni
politiki, vzgojno-izobraževalne ustanove (od vrtca do ljudskih univerz) in
druge ustanove ter nevladne organizacije. 
-       
Država in lokalna skupnost morata podpirati razvijanje vrstniškega
izobraževanja na področju drog ter različnih preventivnih dejavnosti mladinskih
centrov, športnih društev, verskih in drugih organizacij civilne družbe, PUM-ov
(projektno učenje za mlajše odrasle) itd. na lokalni ravni. 
-       
Preventivne dejavnosti v lokalni skupnosti usklajujejo lokalne akcijske
skupine, delovanje teh pa na državni ravni usklajuje pristojno ministrstvo.
Le-to v sodelovanju z lokalnimi akcijskimi skupinami in različnimi strokami
pripravi enotna izhodišča za oblikovanje in ovrednotenje preventivnih programov
v lokalni skupnosti. 
-       
Prostovoljno delo v preventivnih programih nevladnih organizacij,
društev in združenj je eden temeljev za izvajanje teh programov, zato morata
lokalna skupnost in država podpirati to obliko delovanja posameznikov. 
-       
Izobraževanje splošnih strokovnjakov, ki so v nenehnem stiku z
uporabniki drog o načelih zmanjševanja škode (svetovalne službe, socialni
delavci na Centrih za socialno delo (v nadaljevanju: CSD) in zdravstveni
delavci v Zdravstvenih domovih (v nadaljevanju: ZD) ter uniformirana policija).
-       
K nadaljnjim pripravam in vrednotenju različnih sistemskih preventivnih
ukrepov je potrebno še naprej vzpodbujati sodelovanje najrazličnejših akterjev,
vključno z obema reprezentativnima združenjema občin.
1.4.2.2 Programi zmanjševanja tveganj in škode zaradi uporabe
drog
S programi zmanjševanja škode želimo preprečiti nastanek
socialne škode zaradi uporabe drog ali jo zmanjšati ter preprečiti prenos
nalezljivih bolezni in s tem tudi nadaljnje slabšanje zdravstvenega in
socialnega stanja oseb, ki uporabljajo droge. Dejstvo je, da osebe, ki
uporabljajo droge, vstopajo v različne zahtevnejše programe pomoči šele
pozneje, ko konkretno pomoč (zdravstvene, socialne, odnosne težave itd.) tudi
potrebujejo. Programi zmanjševanja škode nimajo za temeljni cilj doseči
abstinenco, ampak zagotavljati manj tvegano uporabo drog, zmanjšati možnost
okužbe z različnimi virusi (HIV, hepatitisi) in s tem zagotavljati socialno
vključenost uporabnikov drog ter njihovo sodelovanje. V Sloveniji imamo na tem
področju več kot 10-letne izkušnje. 
V programih zmanjševanja škode lahko delajo tudi
nestrokovnjaki in nekdanji uporabniki drog ter tisti, ki jih še uporabljajo. S
pomočjo programov zmanjševanja škode, imenovanih tudi nizkopražni programi, se
izvajajo različne dejavnosti od obveščanja in izobraževanja uporabnikov drog o
nevarnostih pri uporabi drog, varnejših načinih uporabe drog, svetovanja,
vrstniške pomoči do programov izmenjave igel, terenskega dela, varnih sob, metadonskega
vzdrževalnega programa in dnevnih centrov. V Sloveniji že poteka kar nekaj
programov zmanjševanja škode, vendar po mnenju stroke še vedno premalo. To se
kaže zlasti v srednjevelikih in manjših slovenskih mestih, kjer je oblika
pomoči zelo omejena in marsikateri uporabnik drog iz teh okolij praviloma pride
v mesto, kjer programi zmanjševanja škode (zamenjava igel, dnevni centri – drop
in) obstajajo. Razvijati je treba mrežo nizkopražnih programov, ki bo pokrivala
celo Slovenijo. V večjih mestih obstaja potreba po programih za brezdomne
uporabnike drog, zlasti po nočnih zavetiščih. Preveriti je treba možnosti za
razvoj novih pristopov in programov ter uskladiti njihov nastanek in razvoj z
zakonodajo. To področje je bilo tudi podrobneje znanstveno raziskano,
pridobljeni podatki pa so pomemben vir za podporo tovrstnih programov v
Sloveniji. 
Zagotoviti je treba zlasti te ukrepe: 
-       
vzpostavitev mreže programov zmanjševanja škode v Sloveniji; 
-       
lažji dostop do programov zmanjševanja škode in do različnega
informativnega gradiva; 
-       
več programov in kakovostnejše terensko delo z odvisnimi od drog; 
-       
program izmenjave igel v lekarnah, v okoljih, kjer ni tovrstnih
programov, pa z iglomati; 
-       
spodbujanje razvoja varnih sob, nočnih in dnevnih zavetišč za uporabnike
drog z ulice; 
-       
cepljenje odvisnih od drog; 
-       
uvedba javnih del za uporabnike drog; 
-       
izobraževanje oseb, odvisnih od drog, o nevarnostih uporabe drog in
varnejših načinih uporabe drog; poudarek bo na preprečevanju prevelikih
odmerkov psihoaktivnih snovi in prvi pomoči.
Uporabniki drog kot soustvarjalci programov in hkrati
soodgovorni za svoje težave
Uporabnike drog je treba pri tem posebej omeniti kot
soustvarjalce in tudi kot nosilce posameznih dejavnosti. Opolnomočenje
uporabnikov drog pomeni njihovo prepoznavanje kot subjektov v različnih
sistemskih okvirih. Demokratičen pristop pomeni zamenjati vsiljeno vlogo
kriminaliziranih in medikaliziranih objektov, to je uporabnikov drog, s
porazdelitvijo moči odločanja in odgovornosti med vse akterje. V ta namen je
treba pospeševati nastajanje samopomočnih skupin uporabnikov drog, vključno s
programi za anonimne osebe, odvisne od drog. 
Podpreti je treba organizacije uporabnikov drog. Večjo
pozornost je treba namenjati programom, namenjenim ženski populaciji, odvisni
od drog. V ta namen se bodo v programih zdravljenja in socialne obravnave
izvajali posebno prilagojeni programi terenskega dela in programi obveščanja o
različnih tveganjih, vključno s prostitucijo, in nevarnostih za otroka med
nosečnostjo matere, odvisne od drog.
1.4.2.3 Zdravstvena in socialna obravnava uporabnikov drog
Obravnava uporabnikov drog mora biti celovita, nenehna ter
dostopna. V tem smislu mora biti zagotovljeno sodelovanje med izvajalci
različnih programov zdravljenja, psihosocialne obravnave in rehabilitacije.
Vključevati mora vse skupine uporabnikov prepovedanih drog. V vseh programih,
razen tistih, ki so posebej usmerjeni v določeno skupino prebivalstva, mora
biti zagotovljena prilagojenost programa obema spoloma in različnim starostnim
skupinam. 
Programi obravnave uporabnikov drog se sprejemajo na podlagi
ocene učinkovitosti, varnosti in strokovne ter znanstvene utemeljenosti.
Potrdijo jih ustrezna najvišja strokovna telesa. Za programe zdravljenja in
rehabilitacije država zagotavlja sredstva iz različnih virov glede na ustrezno
zakonodajo, ob tem pa se na najvišji ravni (Komisija Vlade RS za droge)
zagotavlja neprekinjena obravnava uporabnika ne glede na vire financiranja, in
sicer: 
1.     
Obravnava v okviru zdravstva 
2.     
Obravnava v okviru socialnega varstva 
3.     
Obravnava v okviru nevladnih organizacij. 
Programi obravnave uporabnikov drog, v okviru zdravstva, v
okviru socialnega varstva in v okviru nevladnih organizacij, morajo biti
medsebojno usklajeni.
1.4.2.3.1 Obravnava uporabnika drog v okviru zdravstvenega
varstva
Zdravstvena obravnava uporabnika drog obsega diagnostične
postopke, terapijo ter preprečevanje škodljivih posledic uporabe drog, kamor
sodi preprečevanje zdravstvenih zapletov pri samem uporabniku, preprečevanje
širjenja nalezljivih bolezni v populaciji in kriminala. 
Zdravljenje odvisnosti od prepovedanih drog poteka v
zdravstvenih ustanovah v skladu z zakonom, ki ureja zdravstveno dejavnost.
Zdravstvena obravnava uporabnika drog poteka v javnih zdravstvenih zavodih ter
pri zasebnih izvajalcih zdravstvene dejavnosti, ambulantno in bolnišnično.
Zdravstveni delavci in sodelavci zagotavljajo zdravstveno dejavnost, kadar jo
potrdi ustrezno strokovno telo, skladno z zdravstveno zakonodajo tudi v javnih
in nevladnih ustanovah zunaj zdravstva, ki izvajajo potrjene programe obravnave
uporabnikov drog. 
Doktrino obravnave uporabnikov prepovedanih drog v zdravstvu
predlagajo stroke, ki obravnavajo uporabnike prepovedanih drog. Potrdijo pa jo
najvišja ustrezna strokovna telesa, ki na podlagi tujih in domačih izkušenj ter
na podlagi znanstvenih spoznanj in učinkovitosti ovrednotijo ustreznost
obstoječih in novih programov. 
Prek ustreznih strokovnih teles se zagotovi usklajevanje
sodelovanja vseh strok, ki obravnavajo uporabnike prepovedanih drog v
zdravstvu. Hkrati se zagotavlja usklajenost zdravstvenih programov s socialno
obravnavo uporabnikov pred vstopom v zdravstvene programe, med obravnavo in po
končani obravnavi v zdravstvu. Enako velja za zdravljenje odvisnosti v zaporih,
ki mora biti usklajeno z drugimi programi zdravljenja odvisnosti od
prepovedanih drog, v katere je bil uporabnik vključen pred prestajanjem kazni.
Po prestajanju kazni se uporabniku omogoči ustrezno nadaljevanje zdravljenja. 
Strokovni, upravni in finančni nadzor nad izvajalci se izvaja
skladno z zdravstveno zakonodajo. Nadzor nad strokovnim delom zdravstvenih
delavcev izvajajo za to pristojne zbornice. 
Zdravstvena obravnava uporabnikov drog se umesti kot reden
program zdravstvenega varstva, ki se financira iz sredstev Zavoda za
zdravstveno zavarovanje Slovenije (v nadaljevanju ZZZS). Ob pojavu novih drog
ali novih oblik uporabe drog, ki ogrožajo življenje uporabnika oziroma pomenijo
nevarnost za širjenje nalezljivih bolezni med prebivalstvom, se za hitro
uvajanje novih programov obravnave uporabnikov drog, obveščanje in
usposabljanje zdravstvenih delavcev ter obveščanje javnosti zagotavljajo
sredstva iz proračuna Ministrstva za zdravje. Na predlog ustreznih strokovnih
teles se lahko iz proračunskih sredstev začasno sofinancira tudi uvajanje novih
oblik zdravljenja odvisnosti, pri čemer imajo prednost programi in metode, ki
so usmerjeni v abstinenco od drog. 
Na primarni ravni zdravstvenega varstva obravnavajo
uporabnike nedovoljenih drog glede odvisnosti in drugih zdravstvenih težav,
povezanih z uporabo drog, v za to specializiranih centrih za preprečevanje in
zdravljenje odvisnih od prepovedanih drog ter v ambulantah splošne in družinske
medicine ter šolske medicine. 
Na sekundarni ravni zdravstvenega varstva obravnavajo
uporabnike prepovedanih drog specializirane enote, ki zagotavljajo posebne
zdravstvene storitve, kot so bolnišnična detoksikacija, obravnava kriznih
stanj, obravnava odvisnosti pri bolnikih s pridruženo duševno motnjo,
specialistična ambulantna dejavnost, obravnava v dnevni bolnišnici ter
podaljšana bolnišnična obravnava z rehabilitacijo. 
V vseh programih zdravljenja odvisnih od prepovedanih drog v
zdravstvu je treba ob zdravstveni zagotoviti tudi psihoterapevtsko ter
psihosocialno obravnavo, ki jo izvaja za obravnavo uporabnikov drog
usposobljeni strokovnjaki, in programe reševanja socialne problematike. Za vsak
program mora biti zagotovljena ustrezna povezava s službami socialnega varstva.
Za uporabnike prepovedanih drog, ki jih med zdravstveno
obravnavo izbrani zdravnik skladno s sprejeto doktrino napoti v potrjene
programe socialne rehabilitacije, se na podlagi ugotovitev komisije pri ZZZS
lahko zagotovi bolniška odsotnost z dela za čas obravnave v programu. S tem se
zagotovijo enake pravice uporabnikom drog do bolniškega dopusta. 
Skupine, ki se v zdravstvu posebej obravnavajo, so uporabniki
s pridruženo duševno motnjo, nosečnice, matere z otroki, okuženi z virusom HIV
in virusom hepatitisa B in C, brezdomci, otroci in mladostniki ter uporabniki
drog s kroničnimi obolenji. Tistim uporabnikom prepovedanih drog, ki so hkrati
odvisni od alkohola in/ali zdravil ter hlapljivih snovi, se v zdravstvu
zagotovi usklajena obravnava in sodelovanje strokovnjakov za vsa področja. 
Prednostni programi obravnave uporabnikov prepovedanih drog v
zdravstvu so tisti, ki vodijo v abstinenco od drog, ter tisti, ki preprečujejo
škodljive posledice uporabe drog, širjenje nalezljivih bolezni in kriminala. 
Primarna preventiva na področju preprečevanja poseganja po
drogah pri mladih se v zdravstvu zagotavlja predvsem v obliki primarnih
preventivnih programov, usmerjenih v zdrav življenjski slog, vzpostavljanje
odgovornosti do lastnega zdravja ter v promocijo duševnega zdravja. Zdravstvo
se enakovredno z drugimi področji vključuje tudi v preventivne programe, ki so
usmerjeni prav v preprečevanje uporabe prepovedanih drog in mlade vzpodbujajo,
da se uprejo kulturi uporabe drog (odgovorno odločanje posameznika za neuporabo
drog). 
Ker po tej resoluciji o nacionalnem programu med preventivne
aktivnosti štejemo tudi aktivnosti za zmanjševanje tveganj, povezanih z
morebitno uporabo drog pri mladih, ki z drogo eksperimentirajo oziroma jo
uporabljajo občasno, se v zdravstvu zagotavljajo programi za zmanjševanje
tovrstnih tveganj v obliki zgodnjega odkrivanja in obravnave v
pedopsihiatričnih ambulantah, šolskih dispanzerjih in ambulantah družinske
medicine ter v obliki zdravstvenovzgojnih programov in informacij za
preprečevanje tveganj, povezanih s tako uporabo drog med mladimi. 
Ob uvajanju novih programov in za presojo ustreznosti
obstoječih programov obravnave uporabnikov prepovedanih drog v zdravstvu se
zagotovita sprotno spremljanje in vrednotenje programov. 
Na terciarni ravni zdravstvenega varstva in v procesu
univerzitetnega izobraževanja se spodbuja znanstvenoraziskovalna dejavnost na
področju bolezni odvisnosti od drog in uporabe drog tako na kliničnem kot na
javnozdravstvenem področju.
1.4.2.3.2 Programi reševanja socialne problematike
Strokovne dejavnosti, namenjene reševanju socialne
problematike, povezane z uporabo prepovedanih drog, se izvajajo v okviru javnih
služb (socialnovarstvene storitve – predvsem centri za socialno delo in
koncesionarji), ponudbe izvajalcev z dovoljenjem za delo za opravljanje
socialnovarstvenih storitev ter v okviru dodatnih in dopolnilnih dejavnosti, ki
jih izvajajo predvsem nevladne organizacije. V okviru javne službe se bodo
izvajale zlasti socialna preventiva, prva socialna pomoč, osebna pomoč in pomoč
družini. Zunaj njenega okvira pa se izvajajo programi, namenjeni posamezniku,
družinam in skupinam prebivalcev pri premagovanju socialnih stisk in težav,
povezanih z uporabo drog. Sem se štejejo tudi organizirane oblike medsebojne
pomoči uporabnikom prepovedanih drog, njihovim bližnjim in drugim
zainteresiranim osebam. 
Pri tem je treba pospeševati nastajanje raznovrstnih
programov. Strokovno delo izvajalcev na tem področju je lahko uspešno samo ob
medsebojnem dopolnjevanju dejavnosti izvajalcev na različnih ravneh. Te ravni
so vsaj tri: 
-       
vzpostavitev stika z uporabnikom drog, 
-       
razmislek o socialnem položaju, omogočanje uvida in razmisleka o
nadaljnjem življenju ter spoznavanje možnosti za socialno rehabilitacijo, 
-       
rehabilitacija v najožjem pomenu – socialna vključitev v konkretno
življenjsko okolje. 
Strokovno delo se zato opravlja skozi različne oblike dela: 
-       
terensko delo, ki deluje po načelu zmanjševanja škode, omogoča
vzpostavitev stika z uporabniki (temeljna predpostavka za delo z njimi!).
Izhodišče za tovrstno delo je nizkopražni pristop, organizacijske oblike dela
pa so poleg "dela na terenu" še "dnevni centri – drop-in",
različne bivalne oblike zavetišč, spodbujanje oblik medsebojne pomoči
uporabnikov in podobno; 
-       
storitve prve socialne pomoči in druge socialnovarstvene storitve, ki
jih opravljajo javne službe (CSD) in drugi izvajalci. Strokovno delo je
usmerjeno v prepoznavanje osebne in socialne stiske ter iskanje uresničljivih
oblik pomoči, ki bodo omogočile posamezniku večjo stopnjo socialne vključenosti
in s tem spodbujale odločitev za spremembo v uporabi drog; 
-       
različne oblike visokopražnih programov, katerih delo je deklarativno
usmerjeno v doseganje abstinence – sprejemni in dnevni centri, terapevtske
skupnosti in komune ter terapevtske skupnosti za ženske, mladostnike, za tiste
uporabnike, ki hkrati uporabljajo različne droge itd. V delo teh programov se
vključujejo posamezniki, ki želijo prenehati uporabljati droge; 
-       
"centre za reintegracijo" kot strokovno obliko dela s
stabilnimi abstinenti in njihovimi bližnjimi, ki omogoča konkretno socialno
vključitev. Koncu terapevtske obravnave oziroma zdravljenja sledi eden
najpomembnejših sestavnih delov, to je socialna reintegracija ali ponovno
vključevanje nekdanjih uporabnikov drog v družbo. Ponovno vključevanje
nekdanjih uporabnikov v družbo pomeni njihovo vključevanje na vseh ravneh in
področjih, zlasti pa razvijanje socialnih veščin ter spodbujanje izobraževanja
in zaposlovanja. Pomeni tudi čim večjo stopnjo socialne udeležbe nekdanjih
uporabnikov drog in tistih, ki jih še uporabljajo. Vzpodbujati je potrebno
zaposlitvene programe za težje zaposljive, aktualne uporabnike drog in za
tiste, ki se vračajo iz abstinenčnih programov. Zaradi sorazmerno novega pojava
uporabe nelegalnih drog v naši državi se o tem bolj pospešeno pripravljajo
različne vsebine šele v zadnjem času in lahko pričakujemo širši razmah
različnih pobud v naslednjih letih. Ponovno vključevanje v družbo pomeni tudi
zmanjševanje ali odpravo socialnih vzrokov, ki so privedli do uporabe drog,
zlasti socialne izključenosti. V vmesnem času po vrnitvi iz rezidenčnih oblik
obravnave in popolno samostojnostjo je treba vzpostaviti "stanovanjske
skupine za reintegracijo", kjer je še vedno na razpolago ustrezna
strokovna pomoč. Ponovno vključevanje v družbo je pomembno tudi za osebe po
prestani kazni zapora ali po prenehanju bivanja v vzgojnih zavodih ali
prevzgojnem zavodu. V Sloveniji deluje 62 centrov za socialno delo. S tem je
dana možnost za strokovno delovanje na področju socialne rehabilitacije
uporabnikov drog in njihovega ponovnega vključevanja v družbo. Strokovni
delavci centrov morajo biti ob ustreznem dodatnem izobraževanju ključni akterji
pri ponovnem celostnem vključevanju nekdanjih uporabnikov drog v skupnost; 
-       
programe medsebojne pomoči uporabnikov prepovedanih drog, njihovih
bližnjih in drugih zainteresiranih; 
-       
posebno pozornost je treba posvetiti nadaljnjemu oblikovanju dejavnosti
preprečevanja socialne izključenosti tistih skupin uporabnikov drog, ki so
vključeni tudi v dejavnosti na drugih področjih – npr. v vzdrževalne metadonske
programe, uporabniki drog v zaporih. Te oblike dejavnosti predpostavljajo
visoko stopnjo sodelovanja strokovnjakov različnih strok, različnih izvajalcev
v različnih sistemih; 
-       
programi za vključevanje v delo in zaposlitev, programi delovnega
usposabljanja in integracije, razvoj zaposlitvenega stila življenja, razvoj
zaposlitvenih projektov za to populacijo, za osvojitev delovnih veščin in
postopno vključitev v zaposlitveno življenje. 
Svet za droge bo po sprejetju resolucije o nacionalnem
programu začel postopke potrditve programov reševanja socialne problematike,
povezane z uporabo prepovedanih drog. Ti programi bodo imeli zagotovljeno
80-odstotno sofinanciranje dejavnosti v obsegu, ki ga določa ta resolucija o
nacionalnem programu. 
Pomembno vlogo pri socialni obravnavi uporabnikov drog imajo
vladne in nevladne organizacije. Njihovo usklajeno delovanje je pogoj za
uspešno in učinkovito delo. Vlogo usklajevalca prevzamejo lokalne akcijske
skupine, ki združujejo vse ključne nosilce različnih programov in dejavnosti z
različnih področij (zdravstvo, šolstvo, sociala, policija, urad za delo,
nevladne organizacije, cerkev itd.). 
Ponovno vključevanje v družbo zajema tudi skupino uporabnikov
drog, ki ne more ali ne želi prenehati uporabljati droge. Za te posameznike, ki
so poleg socialne izključenosti (brezdomstvo, brezposelnost) izredno ogroženi
tudi zaradi različnih bolezni, je treba zagotoviti primerne prostore oziroma
zatočišča (razdeljevalnice hrane, nočna zavetišča, možnosti vzdrževanja osebne
higiene itd.). Zaradi večplastnosti težav, ki jih droge lahko povzročijo
posamezniku, njegovi družini in širši skupnosti, so nujni različni in celoviti
programi pomoči. Zaradi tega lahko tukaj govorimo o pozitivni diskriminaciji
uporabnikov drog pod enakimi pogoji za vse državljane. Socialnovarstveni,
zdravstveni, izobraževalni in represivni organi naj delujejo v tesni
povezanosti, da bi zagotovili ustrezne zaposlitve in bivališča za uporabnike
drog, tudi za nekdanje zapornike, storilce kaznivih dejanj na področju drog.
1.4.2.3.3 Civilna družba
Nevladni sektor na tem področju se je razvil v devetdesetih
letih na novo s temeljnimi specifičnimi programi in kot dopolnilo javnemu
sektorju, sestavljajo pa ga samostojni posamezniki ter različne oblike
njihovega povezovanja in organiziranja. Nevladne organizacije so nastale
predvsem na področju socialnih programov, zato jih je v večini primerov
financiralo Ministrstvo za delo, družino in socialne zadeve. V veliko manjšem
obsegu so občasno financirali nevladne organizacije tudi drugi sektorji
(zdravstvo, šolstvo itd.). 
Namen te resolucije o nacionalnem programu je ohranjati
partnerski odnos civilne družbe z državo in lokalnimi skupnostmi. Pri tem je
upoštevano strukturno načelo celovitosti in uravnoteženosti resolucije o
nacionalnem programu. 
Civilno družbo razumemo kot protiutež državi, sestavljajo pa
jo samostojni posamezniki ter različne oblike njihovega povezovanja in
organiziranja. Bistvena značilnost civilne družbe je prav njena ločenost od
države in njenih struktur, kar je hkrati pogoj za njeno samostojnost in obstoj.
Težava slovenske civilne družbe je ravno v nesamostojnosti nevladnega sektorja
in preveliki navezavi na proračunska sredstva. S konkretnim programom želimo
razviti partnerstvo in okrepiti vlogo nevladnega sektorja. 
Kategorije civilne družbe povzemamo po Uradnem listu Evropske
unije (1999/C329/10): 
-       
socialni partnerji (sindikati, zveze delodajalcev); 
-       
organizacije, ki pomenijo socialna in ekonomska združenja, ki niso
socialni partnerji v strogem pomenu besede; 
-       
nevladne organizacije, ki povezujejo člane glede na določeno vsebino
(človekove pravice, okoljevarstvene organizacije, dobrodelne organizacije,
izobraževalne organizacije itd.); 
-       
skupnostne organizacije: mladinske skupine, skupine staršev, nastale po
načelu enakih interesov, ki jih uresničujejo na ravni lokalnih skupnosti; 
-       
verske skupnosti. 
Ker država prek svojih sistemskih vzvodov pogosto nima pravih
in pravočasnih rešitev za različna vprašanja, je pooblaščeno delovanje ustanov
civilne družbe zelo pomembno. 
Problematika drog je širše družbeno vprašanje, zato je treba
zagotavljati sodelovanje civilne družbe v vseh fazah priprave, sprejemanja in
izvajanja resolucije o nacionalnem programu ter drugih zakonskih in sektorskih
dokumentov s področja drog. V ta namen je pristojno ministrstvo, ki koordinira
aktivnosti na področju drog, že oblikovalo model, forum o drogah, ki naj med
drugim zadosti tudi tej nalogi. Razvijati je treba druge in možne oblike
institucionalnega komuniciranja ter pri tem posebej spodbujati večjo vlogo
uporabnikov drog. 
Nevladne organizacije se lahko povezujejo v Zvezo nevladnih
organizacij in v druge oblike združevanja. Zveza nevladnih organizacij na
področju drog ima tako veliko vlogo pri usklajevanju dejavnosti svojih članic
in povezovanju z vladnimi in mednarodnimi organizacijami ter pri oblikovanju
politike na področju drog pri nas. 
Večjo pozornost je treba nameniti: 
-       
ohranjanju in kvalitativnemu razvijanju sodelovanja med vladnimi in nevladnimi
programi pri zmanjševanju povpraševanja po drogah in zmanjševanju njihove
ponudbe; 
-       
potrditvi programov dela nevladnih organizacij, kar je naloženo
ustreznim organom; 
-       
rednemu financiranju nevladnih organizacij in omogočanju večjega priliva
sredstev iz donatorskih virov; 
-       
sodelovanju predstavnikov nevladnih organizacij v usklajevalnih telesih
(Komisija Vlade Republike Slovenije za droge, lokalne akcijske skupine itd.).
1.4.3 Dejavnosti za zmanjševanje ponudbe drog
Zmanjševanje ponudbe prepovedanih drog je pomemben del pri
reševanju problematike prepovedanih drog, ki poraja mnoge druge pojave,
povezane z varnostjo, tako na področju klasične kriminalitete kot tudi prometne
varnosti, varnosti javnega reda in miru ter na mnogih drugih področjih. Zaradi posebnega
odnosa med akterji je odkrivanje kaznivih ravnanj povezano z velikimi težavami
in zahteva poseben, centralno voden pristop na vseh ravneh, področjih dela
varnostnih organov in pojavnih oblik kaznivih ravnanj. Posamezne dejavnosti
morajo biti usklajene v Republiki Sloveniji in navzven, predvsem pa v odnosu do
mednarodnih povezav, v katere se vključujemo. 
Odkrita kriminaliteta, povezana s problematiko prepovedanih
drog, je predvsem izraz delovanja policije in drugih organov odkrivanja.
Dolgoročno gledano lahko ocenjujemo, da bo problematika prepovedanih drog v
slovenskem prostoru naraščala. To lahko ugotovimo iz izsledkov številnih analiz
in raziskav ter iz podatkov, s katerimi razpolaga policija. Vzroke za takšno
stanje je mogoče iskati v povečanem povpraševanju po prepovedanih drogah in
povečani ponudbi drog na slovenskem trgu. Treba je tudi upoštevati, da so
čedalje bolj razširjene t.i. dizajnerske droge, po katerih posegajo predvsem
mlajši uporabniki prepovedanih drog. 
V daljšem časovnem obdobju se je število odkritih kaznivih
dejanj s področja prepovedanih drog povečalo za več kot sedemkrat, enako pa je
mogoče ugotoviti tudi za podatke, ki se nanašajo na število odkritih
osumljencev storitve kaznivih dejanj. Tudi število odkritih prekrškov, ki se
nanašajo na neupravičeno posest, se je izrazito povečalo. 
Ugotavljamo, da se število odkritih kaznivih dejanj s
področja prepovedanih drog povečuje med 10 in 25% letno, število odkritih
kršitev neupravičene posesti pa raste okoli 25% letno. 
Število zasegov in količina prepovedanih drog v Sloveniji
naraščata. To velja predvsem za tiste droge, ki so najbolj razširjene in
katerih uporaba je nevarnejša. Pri tem je treba posebej omeniti t.i.
geostrateški položaj Slovenije, saj leži na t.i. balkanski poti, po kateri
poteka predvsem nezakonit promet s heroinom iz držav jugovzhodne Evrope v
srednje in zahodnoevropske države. Prav tako zaznavamo povečano delovanje
kriminalnih združb, ki se ukvarjajo tudi z nedovoljeno trgovino s prepovedanimi
drogami, predvsem konoplje in njenih derivati iz Albanije v države srednje
Evrope ter kokainom iz sredozemskih držav v srednjo Evropo. 
Slovenija je država porabnica prepovedanih drog in tranzitna
država, čez katero potekajo transporti oziroma v kateri se sklepajo posli za nedovoljeno
proizvodnjo prepovedanih drog in promet z njimi. 
Mednarodna narava organiziranega prepovedanega prometa z
drogami zahteva dinamičen in usklajen odziv širše mednarodne skupnosti in tudi
Republike Slovenije. Potrebujemo zanesljivo oceno (analizo stanja) o posledicah
prometa z drogami kot celote in vlogi posameznih skupin organizirane
kriminalitete. To zahteva operativne in empirične podatke o profilu, motivih in
načinu dela storilcev kaznivih dejanj, dinamiki delovanja trga prepovedanih
drog, nezakonitih poteh, obsegu organizirane kriminalitete, prevladujočih
gibanjih na njem ter ne nazadnje o vplivu, ki ga ima na družbo. 
Zavedati se je treba, da se organizirana kriminaliteta kaže
tudi na lokalni ravni in obratno, da razmere v lokalnih skupnostih vplivajo na
razmah – razvoj organizirane kriminalitete na nacionalni in nadnacionalni
ravni. 
Ugotavlja se, da se organizirana kriminaliteta na področju
proizvodnje drog in prometa z njimi krepi, zaradi česar je treba okrepiti
sodelovanje med policijo in carino ter pravosodjem, še posebej v boju proti
pranju denarja in korupciji. Po sprejetju podzakonskih aktov bo treba presoditi
učinkovitost izvajanja zasega protipravno pridobljenega premoženja in ga v
velikem delu nameniti tudi za programe zmanjševanja povpraševanja po
prepovedanih drogah in tudi zmanjševanja njihove ponudbe. Pri tem bo treba
pritegniti vse nadzorstvene ustanove za učinkovito uresničevanje zakonodaje na
področju zasega in odvzema protipravno pridobljenega premoženja. 
Zaradi vključevanja Slovenije v evropsko povezovanje je v
prihodnosti treba realno pričakovati: 
-       
povečano ponudbo sintetičnih drog tudi iz nekaterih držav Evropske
unije; 
-       
naraščanje primerov preusmerjanja predhodnih sestavin za proizvodnjo
prepovedanih drog, ker se bo zaradi enotnega evropskega trga povečal promet
blaga čez meje EU (schengenska meja); 
-       
povečan pretok in ponudbo prepovedanih drog ob vstopu Slovenije v
schengenski sistem in ob upoštevanju zemljepisne lege Slovenije na t.i.
balkanski poti. 
Zaradi opisanega bo resolucija o nacionalnem programu
spodbujala dejavnosti za zakonito, učinkovito in strokovno zmanjševanje ponudbe
prepovedanih drog, in sicer: 
A)    
Dane bodo pobude za: 
- 
spremembe na področju zakonodaje v skladu s pravnim redom EU (Bill
Acquis on drugs), 
- 
noveliranje kazenske materialne in procesne zakonodaje. 
B)    
Državni organi bodo sodelovali in se usklajevali: 
na mednarodni ravni zaradi vzpostavitve
tesnejšega mednarodnega sodelovanja (EUROPOL, Program združenih narodov na
področju nadzora nad drogami (v nadaljevanju UNDCP), EMCDDA, INTERPOL, PHARE –
JUGOVZHOD, Svetovna carinska organizacija – WCO), 
znotraj države zaradi: 
- 
medresorskega sodelovanja in usklajevanja, 
- 
sodelovanja z Upravo za izvrševanje kazenskih sankcij in Ministrstvom za
obrambo za preprečevanje vnosa drog v zapore in vojašnice, 
- 
nadgraditve že obstoječega tesnega sodelovanja z gospodarskimi družbami,
ki se ukvarjajo s proizvodnjo predhodnih sestavin in trgovanjem z njimi zaradi
pravočasnega pridobivanja informacij o sumljivih transakcijah, s predhodnimi
sestavinami, ki se lahko zlorabljajo za proizvodnjo prepovedanih drog, 
- 
z različnimi specialističnimi službami v posamezni organizaciji zaradi
ustanavljanja mešanih preiskovalnih skupinah in sodelovanja v njih. 
C)   
Na področju izobraževanja in usposabljanja se bosta spodbujala: 
- 
izboljšanje strokovne ravni organov odkrivanja in kazenskega pregona, 
- 
specializirano izobraževanje in usposabljanje varnostnih organov na
področju prepovedanih drog in predhodnih sestavin na operativni in analitični
ravni. 
D)   
Na področju organizacije si bo treba prizadevati za: 
- 
vzpostavitev centralno vodenega pristopa k delu na področju prepovedanih
drog, 
- 
sodelovanje in usklajevanje na vseh ravneh policijskega delovanja, 
- 
povečanje dejavnosti na lokalni ravni. 
E)    
Na področju analitike bo treba zagotavljati možnosti za: 
- 
izboljšanje obveščevalnega in analitičnega dela pri odkrivanju kaznivih
dejanj ter pri operativni analizi, 
- 
vzpostavitev strateške analitike za področje prepovedanih drog. 
F)    
Na področju operativnega dela si bo treba prizadevati za: 
- 
celovito obravnavanje kaznivih dejanj (operativno analitično, preiskave
na področju odkrivanja, zasega in odvzema premoženja in vzporedne finančne
preiskave, pranje denarja), 
- 
vzpostavitev okrepljenih ukrepov za nadzorovanje balkanske poti, 
- 
preprečevanje preusmerjanja predhodnih sestavin v sodelovanju z drugimi
državnimi organi, 
- 
sprejemanje potrebnih ukrepov za zgodnjo prepoznavo novih sintetičnih
drog, 
- 
sprejemanje potrebnih ukrepov za preprečevanje – zmanjšanje nezakonite
proizvodnje sintetičnih drog in prometa z njimi, 
- 
vzpostavitev potrebnih ukrepov, temelječih na analizi tveganja, za
okrepitev nadzora nad zunanjimi mejami z izvajanjem kontrole blaga in prevoznih
sredstev. 
G)   
Drugi vidiki 
- 
treba si bo prizadevati zagotovitev ustreznih virov, in sicer
kadrovskih, materialnih in finančnih, za učinkovito delo pri zmanjševanju
ponudbe prepovedanih drog, 
- 
delovanje organov odkrivanja, kazenskega pregona in sodišč na področju
prepovedanih drog je potrebno okrepiti in povečati učinkovitost.
Kaznovalna politika
Politika na področju kaznovanja neupravičene posesti,
prevoza, pridelave ali proizvodnje in omogočanja uporabe prepovedanih droge je
sestavni del celovite politike državne na področju preprečevanja in
zmanjševanja uporabe prepovedanih drog. V skladu s konvencijami Združenih
narodov in na podlagi slovenske zakonodaje je uveden poostren nadzor nad
psihoaktivnimi snovmi, ki so opredeljene v Uredbi o razvrstitvi prepovedanih
drog. Te so glede na nevarne učinke in posledice za človekovo zdravje ter
počutje razdeljene v tri skupine. Poseben nadzor je uveden tudi za predhodne
sestavine za prepovedane droge, ki so uvrščene na poseben seznam. 
Neupravičena proizvodnja prepovedanih drog in promet z njimi
ter omogočanje njihove uporabe so po Kazenskem zakoniku Republike Slovenije
opredeljeni kot kazniva dejanja. Proučiti je treba možnost za določitev
strožjih kazni za preprodajalce prepovedanih drog in osebe, ki omogočajo
uporabo prepovedanih drog mladoletnim osebam v neposredni bližini šol ali v
šolah oziroma v neposredni bližini in v prostorih, kjer potekajo dejavnosti
mladih, ali pa gre za izkoriščanje vpliva na mladoletne osebe ali osebe, ki
niso zmožne realno presoditi nevarnosti prepovedanih drog. 
Zavzemati se je treba za hitrejše postopke pred organi, ki
odločajo o prekrških in v kazenskih postopkih, še posebej pa za čim prejšnjo
obravnavo, kadar je odvisnost od prepovedanih drog vzrok za kazniva dejanja.
Spremembe zakonodaje
Posest prepovedane droge je po Zakonu o proizvodnji in
prometu s prepovedanimi drogami prekršek. Proučiti je treba možnost za
spremembo omenjenega zakona zaradi določitve mejne količine prepovedane droge
za lastno uporabo in količine prepovedane droge, ki se ne more šteti več za
lastno uporabo. V tem primeru je treba spremeniti tudi kazensko zakonodajo.
Treba je proučiti tudi smiselnost in učinkovitost kaznovanja posesti
prepovedanih drog do količine, ki jo potrebujejo uporabniki drog za enkratno
uporabo, če druge okoliščine ne kažejo na možnost zlorabe prepovedanih drog.
Hkrati s tem je treba smiselno pritegniti skupine strokovnjakov, ki bi
posameznim kršilcem takoj ob odkritem kaznivem ravnanju po potrebi ustrezno
strokovno pomagale. Ob tem naj Svet za droge in Zdravstveni svet imenujeta
zdravstvene ali socialnovarstvene programe za obravnavo storilcev prekrškov, ki
imajo manjšo količino prepovedane droge za enkratno lastno uporabo. 
Odziv in sodelovanje kršilca bi morala biti pomembni
sestavini pri odločanju pravosodnih organov o kaznovanju, pri čemer je treba
razmišljati tudi o alternativnih sankcijah (administrativnih kaznih …) in jih
predvideti. 
Na področju zakonodaje je treba upoštevati priporočila in
odločitve organov Evropske unije.
Zavodi za prestajanje kazni zapora
Kazen se prestaja v zavodih za prestajanje kazni zapora. V
zadnjih letih so se tudi ti zavodi srečali s problematiko uporabe in zlorabe
drog. Namen države na tem področju je: 
-       
da bo imel vsak zapornik, odvisen od drog, v zaporu možnost razgovora s
skupino strokovnjakov (zdravnik, socialni delavec, pravnik, psiholog), ki mu bo
predstavila možnosti za obravnavo odvisnosti od prepovedanih drog; 
-       
preprečevati vnos drog v zavode za prestajanje kazni; 
-       
da se bodo v zavodih za prestajanje kazni zapora vzpostavile skupine
strokovnjakov (zavodski in zunanji strokovnjaki), ki bodo predlagale in
izvajale različne dejavnosti pri obravnavi odvisnih od drog; 
-       
zagotoviti osebam na prestajanju kazni zapora določeno znanje o drogah
in načinih obravnave ter s tem spodbuditi odgovornost zapornikov za lastno
zdravje; 
-       
da se zaradi preprečevanja okužbe z nalezljivimi obolenji (HIV,
hepatitis B in C itd.) omogoči zapornikom enakost storitev, kot so dostopne v
širši družbi; 
-       
da se zagotovi zdravljenje odvisnih od drog v zaporih pod enakimi
doktrinarnimi pogoji kakor odvisnikom zunaj zapora: 
-     vzdrževalni
programi, 
-     detoksikacija,
-     oddelki
brez drog, 
-     druge
oblike zdravljenja, 
-     da se
zagotovi odvisnim od drog možnost za alternativno prestajanje kazni v
terapevtskih skupnostih in drugih oblikah zdravljenja in socialne
rehabilitacije; 
-     da Uprava
za izvrševanje kazenskih sankcij skupaj z zavodi za prestajanje kazni zapora in
v sodelovanju z nacionalnimi strokovnjaki razvija in dopolnjuje strategijo
obravnave zaprtih oseb, odvisnih od nedovoljenih drog.
1.4.3.1 Pranje denarja
Tudi boj proti pranju denarja je eden od ukrepov v boju proti
kriminalu nasploh in v tem okviru tudi proti organiziranemu kriminalu in
kaznivim dejanjem s področja drog. Sistem za preprečevanje in odkrivanje pranja
denarja je bil v Sloveniji postavljen že konec leta 1994, ko je bil sprejet
prvi Zakon o preprečevanju pranja denarja in pranje denarja je postalo kaznivo
dejanje, pri Ministrstvu za finance pa je bil ustanovljen Urad RS za
preprečevanje pranja denarja (v nadaljevanju urad). Slovenski predpisi na tem
področju so usklajeni z mednarodnimi standardi in sledijo konvencijam, ki jih
je Republika Slovenije že ratificirala (Zakon o ratifikaciji Konvencije
Združenih narodov zoper nezakonit promet mamil in psihotropnih snovi – Uradni
list SFRJ, Mednarodne pogodbe, št. 14/90, Zakon o ratifikaciji Konvencije Sveta
Evrope št. 141 o pranju, odkrivanju, zasegu in zaplembi premoženjske koristi,
pridobljene s kaznivim dejanjem – Uradni list RS, Mednarodne pogodbe, št. 11/97
in št. 31/98 ter Zakon o ratifikaciji Kazenskopravne konvencije Sveta Evrope o
korupciji – Uradni list RS, Mednarodne pogodbe, št. 7/2000). Pred kratkim
sprejeta nov Zakon o preprečevanju pranja denarja (Uradni list RS, št. 79/01 in
Zakon o spremembah in dopolnitvah Zakona o preprečevanju pranja denarja (Uradni
list RS, št. 59/02) ter na tej podlagi izdani podzakonski akti so usklajeni
tudi s 40. priporočili FATF – Financial Action Task Force ter z Direktivo
Evropske unije št. 91/308/EEC o preprečevanju uporabe finančnega sistema za
pranje denarja iz leta 1991 in z Direktivo Evropske unije št. 2001/97/EC z dne
4. 12. 2001 o dopolnitvi zgornje direktive. Slovenski urad je eden od
ustanovnih članic mednarodne skupine EGMONT (predstavnik urada je bil junija
2002 izvoljen za člana predsedstva te skupine), slovenska delegacija s
predstavniki urada, Ministrstva za pravosodje, Državnega tožilstva in Banke
Slovenije pa je tudi aktivna članica Posebnega odbora strokovnjakov za
ocenjevanje ukrepov preprečevanja pranja denarja – Moneyval (PC-R-EV) pri Svetu
Evrope (predstavnik urada je podpredsednik odbora). 
Pristojni organi in ustanove v Sloveniji namenjajo potrebno
pozornost vsem vidikom boja proti pranju denarja. Pri preventivi sta tako
pomembna sistem notranjih kontrol ter mreža pooblaščencev za sporočanje
gotovinskih in sumljivih transakcij, zgrajena v širokem krogu finančnih in
nefinančnih organizacij, ki so zavezane izvajati Zakon o preprečevanju pranja
denarja. Vključitev nekaterih poklicev (notarji, odvetniki, davčni svetovalci,
revizorji in računovodje) med zavezance, razširitev pristojnosti Urada
Republike Slovenije za preprečevanje pranja denarja ter vključitev Banke
Slovenije in nekaterih drugih nadzornih organov med tiste, ki so dolžni
nadzirati izvajanje predpisov pri zavezancih, še dodatno krepi prizadevanja na področju
preventive. Pravočasno odkrivanje sumljivih transakcij pa na drugi strani
nemalokrat prepreči uporabo umazanega denarja v kriminalne namene in s tem
pozitivno vpliva tudi na preprečevanje kriminala, povezanega z drogami. 
Strateške usmeritve Republike Slovenije na tem področju so: 
-       
izobraževanje pristojnih nadzornih organov za posamezna finančna
področja, 
-       
okrepitev sodelovanja s policijo in državnim tožilstvom, kar vključuje
tudi izobraževanje na tem področju, 
-       
skupaj s pristojnim ministrstvom za koordinacijo na področju drog in
organi odkrivanja bo pripravljena analiza trgovanja z drogami na tem področju
in pranja umazanega denarja, ki izvira iz teh predhodnih kaznivih dejanj, ter
predlagani ukrepi, 
-       
aktivno sodelovanje Slovenije pri pripravi in sprejemu Protokola k
zgoraj omenjeni Konvenciji Sveta Evrope št. 141, ki bo v okviru pristojnih
organov Sveta Evrope potekalo v letih 2003 in 2004, ter nato uskladitev
slovenskih predpisov z določili protokola in njegova ratifikacija, 
-       
sodelovanje Urada RS za preprečevanje pranja denarja in drugih
slovenskih organov pri vzpostavitvi sistemov za preprečevanje in odkrivanje
pranja denarja v za nas pomembnih državah in regijah (predvsem balkanske države
in države nekdanje ZSSR), 
-       
vključitev Urada RS za preprečevanje pranja denarja v računalniško
omrežje za izmenjavo podatkov med uradi držav članic EU (FIU-NETWORK), 
-       
izobraževanje pravosodnih organov na področjih pranja denarja ter
izvajanja mednarodne pravne pomoči v kazenskih zadevah v zvezi z odvzemom
premoženjske koristi, 
-       
zagotovitev večje stopnje specializacije organov na področju odkrivanja,
pregona in sojenja za kazniva dejanja pranja denarja.
1.4.3.2 Nadzor nad predhodnimi sestavinami
Učinkovit nadzor nad kemičnimi snovmi, ki se lahko
uporabljajo za nezakonito izdelavo drog, je pomemben dejavnik pri preprečevanju
nezakonite proizvodnje drog in posledično tudi zmanjševanju preskrbe z drogami.
Ker so te snovi v rednem prometu in se v velikih količinah uporabljajo v
kemični, farmacevtski, kozmetični in podobnih industrijah, je treba izvajati
potrebne zakonske in druge ukrepe za preprečevanje njihovega nezakonitega
odtoka. 
Na tem področju bodo imele prednost zlasti te dejavnosti: 
-       
reden nadzor nad domačo proizvodnjo in prometom ter nadzor nad
mednarodnim prometom s temi snovmi; 
-       
sodelovanje med pristojnimi državnimi organi in proizvajalci predhodnih
sestavin, trgovci in prevozniki zaradi odkrivanja sumljivih pošiljk in poskusov
nezakonite uporabe predhodnih sestavin; 
-       
vodenje evidence o prometu s predhodnimi sestavinami; 
-       
izmenjava informacij s pristojnimi organi drugih držav in z mednarodnimi
organizacijami o ukrepih, ki se izvajajo, in o sumljivih transakcijah; 
-       
stalno sodelovanje med pristojnimi državnimi organi (zdravstvo, carina,
policija, inšpekcija).
1.4.4 Nove sintetične droge
Sintetične droge so v slovenskem prostoru nekaj novega in so
časovno sledile obdobju zlorabe marihuane in heroina. Uporaba sintetičnih drog
se v veliki meri povezuje s preživljanjem prostega časa mladih. Da bi zaščitili
mlade pred uporabo in zlorabo prepovedanih sintetičnih drog, upoštevamo
pozitivne domače in mednarodne izkušnje pri obveščanju, dejavnem preventivnem
delu z otroki in mladostniki ter pri ukrepih za zagotavljanje varnih razmer na
plesnih prireditvah. Pojav sintetičnih drog v Sloveniji je spremljala tudi
dejavnost državnih ustanov in nevladnih organizacij. Na področju sintetičnih
drog smo veliko znanja pridobili prek programa PHARE. Poleg policijskih
dejavnosti, usmerjenih v zmanjševanje nezakonite proizvodnje sintetičnih drog
in prometa z njimi, smo sprejeli tudi nekatere ukrepe za zmanjševanje posledic
zaradi uporabe sintetičnih drog. Mednje sodi sistemski ukrep, ki predpisuje
standarde za organizacijo rejverskih prireditev in natančneje določa, kateri
pogoji morajo biti izpolnjeni, da lahko organizatorji pridobijo dovoljenje za
organizacijo plesne prireditve (tekoča pitna in hladna voda, prezračevanje
prostora, ohlajevanje prostora, prisotnost ekipe prve medicinske pomoči,
preventivne skupine itd.). Tako kot druge prepovedane droge tudi sintetične
droge zahtevajo uravnotežen večdisciplinarni pristop na področju zmanjševanja
ponudbe, uporabe in negativnih učinkov novih sintetičnih drog. V zvezi s tem so
prednostni predvsem ti ukrepi: 
-       
sprejemanje in izvajanje splošne evropske zakonodaje o sintetičnih
drogah – skupni ukrep v zvezi z izmenjavo, oceno tveganja in nadzorom nad
novimi sintetičnimi drogami, ki ga je sprejel Svet EU v letu 1997; 
-       
razvoj posebnih struktur in postopkov za zgodnje odkrivanje ter hitro in
sprotno komuniciranje z ustreznimi ustanovami doma (informacijska enota za
prepovedane droge, enota Europola) in v tujini (Europol in Evropski center za
nadzor nad prepovedanimi drogami in zasvojenostjo z njimi – EMCDDA); 
-       
sodelovanje v obstoječem sistemu EU za zgodnje opozarjanje na nove
sintetične droge in odkrivanje teh drog ter sprotno prilagajanje predpisov o
seznamih drog v državi zaradi ustreznega izvajanja kazenske politike; 
-       
povečanje operativne sposobnosti organov odkrivanja in pregona pri
preprečevanju nezakonite proizvodnje sintetičnih drog in prometa z njimi,
vključno s povečanjem zmogljivosti forenzično-policijskega laboratorija za
kemično določitev sintetičnih drog; 
-       
okrepljen nadzor nad zakonito izdelanimi sintetičnimi drogami; 
-       
okrepljeno preventivno delo med ciljno populacijo; 
-       
stalne raziskave o tveganjih in načinih uporabe sintetičnih drog; 
-       
vzpostavljanje različnih programov pomoči (svetovanja, vrstniškega
izobraževanja...), zdravljenja in socialnih storitev uporabnikom sintetičnih
drog; 
-       
preprečevanje zlorabe in zmanjševanje škodljivih posledic uporabe
sintetičnih drog; 
-       
širjenje informacij, pomembnih za javnost, v množičnih občilih; 
-       
zagotavljanje varnih razmer na plesnih prireditvah in nadgrajevanje teh
standardov; 
-       
nadzor nad prometom in izločanje voznikov pod vplivom sintetičnih drog.
1.4.5 Sodelovanje na mednarodni ravni
Globalna narava problematike drog zahteva okrepljeno
mednarodno sodelovanje zlasti glede reševanja negativnih posledic delovanja
organiziranega kriminala, pranja denarja in korupcije. 
Mednarodno sodelovanje na področju drog je razumljeno tudi
kot del vsestranskih prizadevanj za usklajeno in celovito ponudbo različnih
storitev. Na mednarodni ravni poteka izjemno veliko različnih dejavnosti. Med
njimi je najpomembnejše sodelovanje z različnimi programi Organizacije
združenih narodov. Vzpostavljeno je bilo okrepljeno sodelovanje s strokovno
skupino Pompidou pri Svetu Evrope. Med približevanjem EU pa je bilo prek
programa PHARE vzpostavljeno sodelovanje s članicami EU. Slovenija je priredila
pomembna mednarodna srečanja in bila dejavna v številnih mednarodnih strokovnih
združenjih. Nosilca dejavnosti na področju mednarodnega sodelovanja na ravni
Vlade RS sta Komisija za droge, ki odloča o mednarodnem sodelovanju, in
ministrstvo, pristojno za koordinacijo na področju drog, ki usklajuje
medresorsko sodelovanje na področju drog pri delu mednarodnih združenj in
organizacij in sicer: 
-       
sodelovanje pri delu teles EU; 
-       
usklajevanje dejavnosti epidemiološke skupine Pompidou pri Svetu Evrope;
-       
usklajevanje dejavnosti v okviru UNDCP; 
-       
dvostranske in večstranske povezave med državami pri preprečevanju,
zdravljenju, socialni obravnavi in zmanjševanju ponudbe. 
Zaradi zemljepisne lege naše države in različnih
sociokulturnih izražanj, ki se prenašajo v naš prostor, je treba spremljati
dogajanja na mednarodnem področju in rešitve, ki se posledično oblikujejo, ter
se neprenehoma prilagajati najsodobnejšim načinom reševanja problematike, ki jo
povzročata uporaba in zloraba prepovedanih drog. 
Slovenija želi z vključevanjem v mednarodne dejavnosti na
področju obravnave drog in posledic zaradi njihove uporabe: 
-       
dejavno vključevati se v reševanje problematike, povezane z uporabo in
zlorabo drog, ter soustvarjati politiko in strokovne pristope na tem področju; 
-       
uspešneje obvladovati kriminalne združbe in pranje denarja s pomočjo
mednarodnega sodelovanja; 
-       
nadzorovati promet s prepovedanimi drogami in predhodne sestavine, saj
ima tak nadzor zelo pomembno vlogo pri mednarodnem sodelovanju.
1.4.6 Koordinacija na različnih ravneh
V slovenskem prostoru potekajo številna usklajevanja, ki so
povezana z uporabo in zlorabo drog. Osrednji usklajevalni telesi sta Komisija
za droge in ministrstvo, pristojno za koordinacijo na področju drog. Na vladni
ravni od leta 1999 deluje tudi koordinacija kriminalistične policije, carine in
uniformirane policije, in sicer kot Komisija za preprečevanje nedovoljene
trgovine s prepovedanimi drogami. Na lokalni ravni obstajajo lokalne akcijske
skupine, ki usklajujejo dejavnosti na lokalni ravni in medsebojno interesno
povezane skupine več lokalnih akcijskih skupin skupaj. Vse tri ravni se med
seboj smiselno povezujejo. Podrobnejša predstavitev različnih usklajevanj in
nalog, povezanih s tem, je v poglavju 1.6 – Nosilci in odgovornost za uresničevanje
ciljev resolucije o nacionalnem programu.
1.4.7 Evalvacije programov, raziskovalno delo in
izobraževanje Evalvacije programov
Ovrednotenje programov je ena najpomembnejših dejavnosti, s
katerimi preverjamo izvajanje programov. S tem se pripomore h kakovosti
programov in hkrati tudi k racionalni porabi finančnih sredstev. V prihodnjem
srednjeročnem obdobju je treba ovrednotiti vse proračunsko financirane
programe. Prav tako je v tem obdobju treba vzpostaviti enoten sistem
ovrednotenja, ki se mora začeti uveljavljati v vseh fazah načrtovanja oziroma
izvajanja programa. Pri načrtovanju in oblikovanju programa morajo biti opisani
narava problematike, njena razširjenost in okolje, v katerem se pojavlja. Na
tej podlagi se določi konceptualni okvir, v katerem so opredeljeni teorije, iz
katerih program izhaja oziroma bo izhajal, ciljne skupine, cilji, metode in
vsebine ter izvajalci programa. Med izvajanjem programa mora potekati procesno
ovrednotenje, pri katerem se ovrednotijo izvajanje programa in njegovi učinki
na udeležence. Po končanem programu sledi končno ovrednotenje učinkov programa.
Strokovnjaki za ovrednotenje so lahko notranji in/ali zunanji, vendar je
srednjeročni cilj, da večino programov ovrednotijo zunanji strokovnjaki, ki
izpolnjujejo pogoje za znanstvenoraziskovalno delo. V ta namen se oblikuje
strokovno telo, ki bo izdelalo strokovna merila in smernice za izvajanje vseh
faz ovrednotenja.
Raziskovalno delo
V preteklih letih se je postopoma razvijala raziskovalna
dejavnost, ki se je financirala iz različnih virov. Občasno so bila sredstva za
raziskave pridobljena tudi iz Evropske unije prek programa PHARE. Za
oblikovanje sprotne in celovite baze podatkov, ki bodo skupaj z informacijsko
enoto dajale tudi strokovno-informacijske podlage za spremljanje učinkovitosti
ukrepov iz resolucije o nacionalnem programu, je treba na ravni države: 
-       
finančno podpreti permanentne študije v okviru delovanja informacijskega
središča; 
-       
finančno podpreti raziskave samostojnih raziskovalcev ter raziskovalcev
na inštitutih in univerzah; 
-       
letno izdelati pregled vseh raziskovalnih del na tem področju; 
-       
smiselno uporabiti izsledke raziskav pri razvoju ukrepov za
preprečevanje, zdravljenje, socialno obravnavo in zmanjševanje ponudbe drog; 
pri raziskovanju še naprej spodbujati: 
-       
deskriptivne študije; 
-       
interpretacijske (etnografske) študije pojava uporabe in zlorabe drog; 
-       
študije o nevarnostih posameznih drog s poudarkom na sintetičnih drogah
in načinih uporabe drog ter škodi, ki jo droge povzročajo; 
-       
študije o družbenem eksperimentiranju, kot so vzpostavitev novih
programov (heroinski vzdrževalni program, sobe za vbrizgavanje heroina itd.); 
-       
študije o ovrednotenju različnih programov, pristopov in postopkov; 
-       
epidemiološke študije; 
-       
študije o vrednotenju škode, ki jo povzročajo gospodarstvu ter širši
družbi problemi, povezani z drogami, in pri tem predvideti sodelovanje vseh
zainteresiranih partnerjev (Gospodarska zbornica, ZPIZ, ZZV itd.). 
Za doseganje cilja razvijanja različnih pristopov,
raziskovalnih skupin in različnih raziskovalnih tematik bi bilo potrebno
zagotoviti, da bi bil denar, namenjen raziskovanju, dostopen čim širšemu krogu
raziskovalcev in ga ne vnaprej omejevati na ta način, da bi bila sredstva
namenjena raziskovanju že vnaprej dodeljena eni ustanovi ali disciplini. S tem
bi namreč v veliki meri vnaprej omejili pretok in uporabo znanja, informacij in
idej na kadre in infrastrukturne pogoje le ene, prav določene organizacije. 
Dodatna sredstva, ki so namenjena raziskovanju, se zbirajo v
posebnem fondu, za katerega porabo naj ustrezna organizacija (ministrstvo,
pristojno za koordinacijo na področju drog) vsako leto organizira javni razpis.
Ta bi (po potrebi) lahko imel vnaprej opredeljena določena prednostna področja,
vendar bi nujno moral dopuščati tudi možnost financirati raziskovanje iz
neprednostnih področij.
Izobraževanje
Zagotoviti je treba stalno usposabljanje na dodiplomski in
podiplomski ravni za obravnavo odvisnih od prepovedanih drog. Podiplomsko
izobraževanje se načrtuje in izvaja usklajeno z vsemi resorji in različnimi
fakultetami, da se zagotovi čim celovitejša in timska obravnava uporabnikov
prepovedanih drog. Zagotovijo se tudi nove oblike usposabljanja in
izobraževanja za načrtovanje in evalvacijo preventivnih programov.
1.5 Prioritetne naloge na področju drog za obdobje 2004–2005
Določitev prednostnih nalog ne pomeni odstopa od celovite
obravnave problematike drog, ampak je predvsem način osredotočenja na
najpomembnejše točke oziroma področja in s tem zagotavljanje učinkovitejše
izrabe obstoječih virov, ki so na voljo v omejenih količinah.
1.     
Informacijski sistem
- 
V okviru informacijskega sistema sta oblikovana informacijska enota pri
Inštitutu za varovanje zdravje in dokumentacijski center pri ministrstvu,
pristojnem za koordinacijo na področju drog. 
- 
Pri informacijski enoti se oblikujejo medresorske delovne skupine po
posameznih kazalnikih, usklajenih pri EMCDDA, ki so podlaga za pripravo letnih
nacionalnih poročil za omenjeni evropski center. 
- 
Informacijska enota ima pregleden status in naloge ter opredeljene
komunikacijske in vsebinske povezave z drugimi ustanovami v RS in tujini
(EMCDDA, mreža Reitox). 
- 
Informacijski sistem ima razvito mrežo zbiranja in dajanja informacij. 
- 
Oblikuje se statusno pregleden in z nalogami ter pooblastili definiran dokumentacijski
center pri ministrstvu, pristojnem za koordinacijo na področju drog.
2.     
Povečanje deleža uporabnikov drog, vključenih v programe
- 
Kratkoročni cilj je vključiti čim več uporabnikov drog v posamezne
programe. Delež obravnavanih uporabnikov drog v zdravstvenih ustanovah,
terapevtskih skupnostih in komunah ter drugih socialnih programih v naši državi
se bo do leta 2005 povečal, zmanjšal pa se bo delež uporabnikov drog brez
ustrezne pomoči. 
- 
Pri primarni preventivi je treba razviti temelje za pripravo in razvoj
verificiranih, kakovostnih in vsestranskih programov za osnovne in srednje
šole.
3.     
Podpora nevladnim organizacijam
- 
Zagotoviti je treba partnerski odnos predstavnikov nevladnih organizacij
z vladnimi organizacijami v okviru usklajevalnih teles pri ministrstvu,
pristojnem za koordinacijo na področju drog, ostalih ministrstvih in Komisiji
za droge. 
- 
Spodbujati je treba razvoj že obstoječih programov nevladnih
organizacij. 
- 
Država mora za uresničevanje programov nevladnih organizacij nuditi
ustrezno finančno pomoč.
4.     
Do leta 2005 je treba ovrednotiti vse programe, za katere je
predvideno večletno financiranje na področju drog, ter na tej podlagi
ovrednotiti in jasno opredeliti merila za financiranje.
5.     
V sodelovanju z različnimi fakultetami in raziskovalnimi ustanovami
ter posameznimi raziskovalci je treba vzpostaviti koordinacijski sistem za
pripravo ter stalno izvajanje različnih kvalitativnih in kvantitativnih
raziskav o vzorcih uporabe drog, trendih uporabe drog, posledicah uporabe
prepovedanih drog, socialni škodi zaradi uporabe drog itd.
6.     
V zavodih za prestajanje kazni zapora je treba dopolnjevati programe
obravnave in pomoči zaprtim osebam, ki želijo prenehati uporabljati droge.
7.     
Na lokalni ravni je treba nadalje razvijati model celovitega
skupnostnega medsektorskega sodelovanja, da bi se proučilo stanje in posledično
načrtovali skupni ukrepi za zmanjševanje povpraševanja po prepovedanih drogah
in njihove ponudbe – LAS.
8.     
Pri preprečevanju dostopnosti drog je treba:
- 
povečati in izboljšati obveščevalno in analitično delo pri odkrivanju
kaznivih dejanj, 
- 
vzpostaviti strateško analitiko za prepovedane droge, 
- 
vzpostaviti potrebne ukrepe, temelječe na analizi tveganj, za okrepitev
nadzora na zunanjih mejah z izvajanjem kontrole blaga in prevoznih sredstev, 
- 
ustanoviti skupne preiskovalne skupine (policija in carina) in podpisati
sporazum, 
- 
celovito obravnavati kazniva dejanja (posebej na področju ugotavljanja
premoženja, finančnih preiskav in zasega premoženja), 
- 
predlagati noveliranja materialne, kazenske materialne in procesne
zakonodaje na področju prepovedanih drog.
1.6 Nosilci in odgovornost za uresničevanje ciljev resolucije
o nacionalnem programu
Nosilci resolucije o nacionalnem programu, katerih vloga je
načrtovanje, organiziranje, izvajanje, spremljanje in ovrednotenje resolucije o
nacionalnem programu, so:
1.6.1 Na ravni države
-       
Komisija Vlade Republike Slovenije za droge 
Komisija za droge je medresorski organ, ki
usklajuje politiko, ukrepe in programe, ki jih sprejme Vlada Republike
Slovenije. Glede resolucije o nacionalnem programu na področju drog v Sloveniji
bo Komisija za droge spremljala izvajanje strategije in akcijskih načrtov ter
usklajevala politike med posameznimi resorji. Komisija za droge pospešuje in
usklajuje vladno politiko, ukrepe in programe zmanjševanja ponudbe,
zmanjševanje povpraševanja po prepovedanih drogah, zmanjševanja škode zaradi
uporabe prepovedanih drog, zdravljenja in socialne rehabilitacije. Sestavljajo
jo predstavniki vseh ministrstev, ki so posredno ali neposredno povezani s
problematiko drog, ter predstavniki organizacij, ki so vključene v Zvezo
nevladnih organizacij in v Republiki Sloveniji delujejo na področju drog.
Komisija za droge opravlja naloge, kot so zapisane v zakonu in aktu o
ustanovitvi. 
-       
Ministrstva in drugi državni organi 
Izvajajo medresorsko usklajene ukrepe na
področju, ki ga pokrivajo, zanj zagotavljajo finančno kritje in se prek
Komisije za droge usklajujejo z drugimi ministrstvi. Vsako ministrstvo prevzema
odgovornost za uresničitev svojega dela resolucije o nacionalnem programu. 
-       
Ministrstvo, pristojno za koordinacijo na področju drog 
Pristojno ministrstvo spremlja problematiko
zmanjševanja ponudbe prepovedanih drog, zmanjševanja povpraševanja po
prepovedanih drogah, zmanjševanja škode zaradi uporabe prepovedanih drog ter
problematiko zdravljenja in reševanja socialnih vprašanj, povezanih z uporabo
prepovedanih drog. Le-to skrbi za usklajenost sodelovanja Slovenije z
mednarodnimi organizacijami na področju prepovedanih drog (na primer:
Organizacije združenih narodov, Evropske unije, Sveta Evrope). 
Za stalno operativno usklajevanje dejavnosti
med ministrstvi je ustanovljena koordinacija pristojnega ministrstva, katere
člani so poleg predstavnikov ministrstev in informacijske enote še predstavniki
skupine Pompidou, PHARE, SZO in Zveze nevladnih organizacij ter Združenja
lokalnih akcijskih skupin. 
Ministrstvo, pristojno za koordinacijo na
področju drog opravlja naloge, kot so zapisane v Zakonu o preprečevanju uporabe
drog in o obravnavi uživalcev drog ter izvedbenih predpisih. 
-       
Javni zavodi 
Javni zavodi s področja pravosodja,
socialnega varstva, vzgoje in izobraževanja, zdravstva in kulture, ki izvajajo
dejavnosti, povezane s področjem drog, skladno z usmeritvami resolucije o
nacionalnem programu izvajajo naloge, opredeljene v resoluciji o nacionalnem
programu in v posameznem resorju, ki mu pripadajo.
1.6.2 Na ravni lokalne samouprave
– lokalne akcijske skupine (LAS) kot strokovno posvetovalni
organi županov in občinskih/mestnih svetov, pristojni za pripravo usklajenih
ukrepov lokalnih skupnosti na področju drog in spremljanje njihovega izvajanja.
Ustanovi ga župan posamezne lokalne skupnosti.
1.6.3 Na nevladni ravni
-       
nevladne organizacije in Zveza nevladnih organizacij, ki izvajajo s tem
programom usklajene dejavnosti, ki so temeljni specifični programi in
dopolnitve dejavnostim javnih služb na področju obravnave odvisnosti od
prepovedanih drog in so kot take enakovredne partnerice pri uresničevanju nalog
iz resolucije o nacionalnem programu; 
-       
ustanove in skladi, katerih sredstva se namenjajo izvajanju ukrepov na
področju prepovedanih drog, zbirajo sredstva in jih namenjajo različnim
dejavnostim v skladu s svojimi cilji.
1.7 Mehanizmi za doseganje ciljev strategije
1.7.1 Instrumenti
-       
koordinativna telesa, sestavljena iz predstavnikov posameznih resorjev
in služb ter strokovnjakov za droge, in sicer: 
-       
na vladni ravni so to Komisija za droge, ministrstvo, pristojno za
koordinacijo na področju drog in Medresorska komisija za zmanjševanje ponudbe
drog, 
-       
na ravni lokalnih skupnosti pa lokalne akcijske skupine, ki se lahko
tudi medsebojno interesno povezujejo, 
-       
strategije in akcijski programi na državni in lokalni ravni
opredeljujejo cilje in naloge ter dejavnosti za dosego ciljev; 
-       
ekspertne skupine na področjih: 
zaradi zagotovitve usklajevanja na
posameznih področjih, Komisija za droge, po potrebi, oblikuje strokovne skupine
v okviru ministrstva, pristojnega za koordinacijo na področju drog in zagotovi
potrebna sredstva; 
-       
informacijska enota za prepovedane droge in njene strokovne skupine po
posameznih kazalnikih zagotavljajo temeljne analitične podatke za ovrednotenje
programa in pregled stanja v Sloveniji; 
-       
druge servisne organizacije predvsem s področja obveščanja in svetovanja
za mlade; 
-       
proračunska sredstva; 
-       
permanentne raziskave; 
-       
interdisciplinarni podiplomski študij odvisnosti od prepovedanih drog.
1.8 Finančna sredstva, potrebna za izvajanje resolucije o
nacionalnem programu
1.8.1 Proračunska sredstva
a) Državni proračun 
Sredstva za izvajanje ukrepov na ravni ministrstev in vladnih
služb ob predhodni medresorski uskladitvi zagotovijo posamezni resorji. Posebej
pomembna naloga v obdobju 2004-2009 je uravnoteženje dejavnosti na področju
zmanjševanja povpraševanja po drogah in zmanjševanja njihove ponudbe. 
Za doseganje ciljev resolucije o nacionalnem programu v
obdobju 2004–2009 se iz državnega proračuna Republike Slovenije zagotavlja
finančna sredstva, in sicer: 
-       
za preventivne programe v vzgoji in izobraževanju, družinskem okolju,
delovnem mestu in civilni družbi; 
-       
za eksperimentalne in razvojne programe; 
-       
za delovanje in dejavnosti Zveze društev (nevladnih organizacij) na
področju drog; 
-       
za delovanje informacijskega sistema za prepovedane droge, kar je naloga
iz Državnega programa sprejemanja pravnega reda EU; 
-       
za zagotovitev ustreznega števila mest v programih doseganja stabilne
abstinence v Sloveniji in za zdravstveno obravnavo; 
-       
za vzpostavitev in krepitev nizkopražnih programov; 
-       
za dejavnosti na področju zmanjševanja ponudbe drog; 
-       
sredstva za področje raziskav se redno zagotavlja preko sistema CRP
(ciljno raziskovalni programi) pri Ministrstvu za šolstvo, znanost in šport.
Tabela dejavnosti in nosilcev*


Dejavnosti 

Odgovorni nosilci


Programi socialne
  rehabilitacije / stabilne abstinence

Ministrstvo za delo, družino
  in socialne zadeve


Zdravstvena obravnava /
  programi preprečevanja zasvojenosti in programi terapije in nadzora

Ministrstvo za zdravje


Dejavnosti in programi
  zmanjševanja ponudbe drog

Ministrstvo za notranje
  zadeve; Ministrstvo za finance; Ministrstvo za pravosodje; Ministrstvo za
  obrambo


Preventivni programi

Ministrstvo za šolstvo,
  znanost in šport; Ministrstvo za delo, družino in socialne zadeve;
  Ministrstvo za zdravje


Informacijska enota

Ministrstvo za zdravje
  – IVZ


Dokumentacijski center

Ministrstvo za zdravje


Zveza društev
  (nevladnih organizacij) na področju drog

Ministrstvo za zdravje


LAS

Ministrstvo za zdravje


Eksperimentalni in
  razvojni programi, evalvacije

Ministrstvo za zdravje


Nizkopražni programi

Ministrstvo za zdravje;
  Ministrstvo za delo, družino in socialne zadeve


* Finančna sredstva zagotovijo omenjeni
resorji za posamezno proračunsko leto v okviru svojih finančnih načrtov.
b) Proračun občin 
Po načelu deljene odgovornosti med državo in lokalnimi
skupnostmi bi bilo potrebno v proračunih občin za delovanje lokalnih akcijskih
skupin ter izvajanje preventivnih ukrepov na lokalni ravni zagotoviti večji
obseg sredstev.
1.8.2 Druga javna sredstva
a) Sredstva od iger na srečo 
V okviru socialnih in humanitarnih programov, ki pridobivajo
finančna sredstva pristojne fundacije, lahko finančno podporo pridobijo tudi
programi in projekti s področja drog. 
b) Sredstva mednarodnih organizacij 
-       
Organizacija združenih narodov (UNDCP), 
-       
Evropska unija, 
-       
Svet Evrope. 
c) Sredstva, pridobljena na podlagi odvzema premoženja
pravnomočno obsojenim storilcem kaznivih dejanj na področju drog
2. AKCIJSKI NAČRT
Akcijski načrt za področje drog, v katerem so podrobneje
opredeljeni posamezni cilji in načini uresničevanja zastavljenih ciljev ter
konkretne naloge posameznih akterjev za uresničevanje akcijskega načrta Vlada
Republike Slovenije sprejme za tekoče proračunsko obdobje na podlagi ocene
predhodnega akcijskega programa in novih potreb ter strokovnih pristopov in
temelji na usmeritvah iz nacionalne strategije. Akcijski načrti so vezani na
vsebinsko in terminsko strukturo ciljev iz nacionalne strategije.
Št. 543-03/91-2/38
Ljubljana, dne 27. februarja 2004.
EPA 998-III
Predsednik 
Državnega zbora 
Republike Slovenije 
Borut Pahor l. r.