1. člen
(vsebina)
(1) Ta pravilnik določa način vpisa in izbrisa upravljavcev
parcel in delov stavb, katerih lastnik je Republika Slovenija ali občina (v
nadaljnjem besedilu: upravljavec), v kataster nepremičnin.
(2) Ta pravilnik se smiselno uporablja za vpis in izbris
začasnih upravljavcev v kataster nepremičnin.
2. člen
(pogoj za vpis upravljavcev v kataster nepremičnin)
Vpis upravljavca v kataster nepremičnin se izvede, če je
parcela ali del stavbe vpisan v kataster nepremičnin.
3. člen
(prijava)
(1) Prijava za vpis upravljavca v kataster nepremičnin (v
nadaljnjem besedilu: prijava) se vloži pri Geodetski upravi Republike Slovenije
(v nadaljnjem besedilu: geodetska uprava).
(2) Po vložitvi prijave geodetska uprava preveri, ali jo je
vložila oseba, ki ima pravico do vložitve prijave (v nadaljnjem besedilu:
prijavitelj) in ali je parcela ali del stavbe vpisan v kataster nepremičnin.
(3) Če je prijavo vložila oseba, ki ni prijavitelj, ali če
parcela ali del stavbe ni vpisan v kataster nepremičnin, geodetska uprava vpisa
upravljavca ne opravi in o tem obvesti osebo, ki je vložila prijavo.
(4) Če prijava ne vsebuje predpisanih podatkov, geodetska
uprava pozove prijavitelja, da dopolni prijavo. V pozivu ga opozori, s katerimi
podatki je treba prijavo dopolniti, obvesti pa ga tudi, da vpis upravljavca v
kataster nepremičnin ne bo opravljen, če pomanjkljivosti ne bodo odpravljene v
postavljenem roku.
(5) Če akt, s katerim Vlada Republike Slovenije, pristojno
ministrstvo ali občina določi upravljavca nepremičnin, vsebuje podatke, ki jih
mora vsebovati prijava, in je poslan geodetski upravi po elektronski poti, se
šteje za prijavo.
4. člen
(vpis in spremembe vpisa upravljavca)
(1) Geodetska uprava vpiše upravljavca v kataster nepremičnin
na podlagi podatkov iz prijave.
(2) Geodetska uprava o vpisu upravljavca v kataster
nepremičnin obvesti prijavitelja in vpisanega upravljavca.
(3) Spremembe vpisa upravljavca se izvedejo po postopku,
določenem za vpis upravljavca.
(4) Geodetska uprava lahko spremeni podatke o upravljavcu po
uradni dolžnosti s prevzemom podatkov iz uradnih evidenc.
5. člen
(izbris upravljavca)
Geodetska uprava po uradni dolžnosti izbriše upravljavca
parcele ali dela stavbe, če Republika Slovenija ali občina ni več lastnik te
parcele ali dela stavbe.
6. člen
(izbris začasnih upravljavcev)
Ko geodetska uprava pri parceli ali delu stavbe vpiše
upravljavca, po uradni dolžnosti izbriše začasnega upravljavca.
7. člen
(vpis upravljavcev ob delitvah in združitvah parcel in delov
stavb)
Geodetska uprava ob delitvah ali združitvah parcel ali delov
stavb novo nastalim parcelam ali delom stavb pripiše vse upravljavce parcel ali
delov stavb, ki so bili vpisani pred delitvijo ali združitvijo parcel ali delov
stavb.
8. člen
(začetek veljavnosti)
Ta pravilnik začne veljati 4. aprila 2022.
Št. 007-342/2021
Ljubljana, dne 15. julija 2021
EVA 2021-2550-0036
Mag. Andrej Vizjak
minister
za okolje in prostor