I. TEMELJNE DOLOČBE
1. člen
(namen in vsebina uredbe)
S to uredbo se ureja podrobnejša oblika,
vsebina in način vodenja evidenc za učinkovito izvrševanje Zakona o odvzemu
premoženja nezakonitega izvora (v nadaljnjem besedilu: zakon), zakona, ki ureja
državno tožilstvo, in drugih predpisov, povezanih z izvajanjem zakona, ter
zajema upravljanje, obdelavo in zavarovanje podatkov v evidencah začasno
zavarovanega premoženja, začasno odvzetega premoženja nezakonitega izvora ter
odvzetega premoženja nezakonitega izvora.
2. člen
(pomen izrazov)
Posamezni izrazi, uporabljeni v tej uredbi,
imajo naslednji pomen:
1.    
pristojni organi so v skladu s 37. členom zakona
organi, pristojni za hrambo in upravljanje zaseženega premoženja:
-  
za lastniške vrednostne papirje po zakonu, ki
ureja trg finančnih instrumentov in deležev v gospodarskih družbah: Agencija za
upravljanje kapitalskih naložb Republike Slovenije,
-  
za drugo finančno premoženje: ministrstvo,
pristojno za finance,
-  
za premičnine: Carinska uprava Republike
Slovenije, ki lahko za izvajanje hrambe pooblasti zunanje izvajalce,
-  
za nepremičnine,
ki so kmetijska zemljišča, kmetije in gozdovi: Sklad kmetijskih zemljišč in
gozdov Republike Slovenije,
-  
za druge nepremičnine: Javni nepremičninski
sklad Republike Slovenije;
2.    
pristojni centralni organ je za potrebe
vzpostavitve, upravljanja in vodenja centralne evidence po določbah zakona v
skladu s tretjim odstavkom 43. člena zakona Carinska uprava Republike
Slovenije;
3.    
evidenca je evidenca z obdelanimi podatki, ki
se vzpostavi, upravlja in vzdržuje v skladu s 43. in 44. členom zakona;
4.    
centralna evidenca je evidenca, ki jo
vzpostavi, upravlja in vzdržuje pristojni centralni organ v skladu s 43. in 44.
členom zakona;
5.    
podatek je vsak zapis v evidenci, ki se
obdeluje v skladu s 44. členom zakona;
6.    
informacijski sistem zaseženega premoženja je
informacijski sistem, ki ga morajo pristojni organi in pristojni centralni
organ vzpostaviti, upravljati in vzdrževati po določbah te uredbe tako, da
učinkovito upravljajo evidence in obdelujejo podatke po določbah zakona;
7.    
zbirke podatkov so uradne evidence, registri,
javne knjige in druge zbirke varovanih osebnih in drugih podatkov, informacij
in dokumentacije, ki jih upravljajo upravljavci.
II. NALOGE PRISTOJNIH ORGANOV IN ZUNANJIH IZVAJALCEV
3. člen
(naloge pristojnih organov)
Pristojni organi morajo sodelovati s
pristojnim centralnim organom tako, da je omogočeno učinkovito delovanje centralne
evidence v skladu s tretjim odstavkom 43. člena zakona.
III. EVIDENCE
4. člen
(vpis premoženja v evidence)
(1) V evidenco Carinske uprave Republike
Slovenije se vpišejo podatki o premoženju in predmetih, ki so bili zaseženi
oziroma izročeni po določbah 12. člena zakona, tako na podlagi potrdila o
zasegu, izročenega skupaj z zaseženim premoženjem oziroma predmeti, kot tudi na podlagi sklepa o odreditvi začasnega
zavarovanja oziroma začasnega odvzema, ki ga mora sodišče posredovati
pristojnemu organu za vpis po tej uredbi v skladu z določbo drugega odstavka
tega člena.
(2) Vpis v evidence se opravi na podlagi:
-      
sklepa sodišča o začasnem zavarovanju odvzema
oziroma o začasnem odvzemu premoženja nezakonitega izvora s priloženim
potrdilom o zasegu, ki ga mora sodišče takoj posredovati pristojnemu organu za
vpis po tej uredbi,
-      
izvršljive odločbe sodišča o podaljšanju,
spremembi, razveljavitvi ali odpravi začasnega zavarovanja oziroma začasnega
odvzema, ki jo mora sodišče takoj posredovati pristojnemu organu za vpis po tej
uredbi.
5. člen
(skupna vsebina evidenc pristojnih
organov)
(1) V skladu s pristojnostmi
pristojnih organov, določenih z zakonom, navedeni organi upravljajo, vzdržujejo
evidence in obdelujejo podatke v njih.
(2) Evidence vsebujejo podatke o premoženju,
ki je predmet zavarovanja oziroma odvzema, podatke o lastnikih in imetnikih
drugih pravic na tem premoženju ter podatke o odločbah, izdanih po zakonu, ter
o vrsti, trajanju in načinu zavarovanja oziroma odvzema premoženja.
(3) Skupni osebni podatki, ki se
obdelujejo v evidencah, katere upravljajo pristojni organi iz prvega odstavka
tega člena, so:
-      
ime in priimek ter morebitni vzdevek
(osumljenca, obdolženca, obsojenca, zapustnika, pravnega naslednika ali
povezane osebe),
-      
datum in kraj rojstva,
-      
podatki o prebivališču (stalno oziroma
začasno),
-      
enotna matična številka občana,
-      
davčna številka,
-      
podatki o zakonitem zastopniku (ime, priimek,
firma, sedež, pravnoorganizacijska oblika),
-      
podatki o pravnih osebah.
(4) V okviru pristojnosti, določenih z
zakonom, pristojni organi iz prvega odstavka tega člena v evidencah poleg
skupnih osebnih podatkov obdelujejo tudi naslednje osebne ali druge podatke:
-      
premično premoženje,
-      
nepremično premoženje (identifikacijski znak zemljiške
parcele, stavbno zemljišče, etažna lastnina, stavbna pravica, kmetijsko
zemljišče, kmetija, gozd in drugo nepremično premoženje),
-      
lastniški vrednostni papirji,
-      
drugo finančno premoženje (denarna sredstva,
terjatve, dolžniški vrednostni papirji ter delnice in deleži na kapitalu
pravnih oseb, druge naložbe v pravne osebe in drugi finančni instrumenti),
-      
o ravnanju s premoženjem (zlasti podatek, ali
je bilo premoženje odsvojeno),
-      
o vrsti in fazi postopka.
(5) Pristojni organi iz prvega
odstavka tega člena obdelujejo osebne podatke, ki so jih zakonito pridobili, in
v obsegu, kakor so jim bili posredovani za namen iz 2. člena zakona.
6. člen
(vsebina centralne evidence pristojnega
centralnega organa)
(1) Pristojni centralni organ upravlja
in vzdržuje centralno evidenco ter posreduje in obdeluje podatke iz nje.
(2) V centralni evidenci so skladno z
določbami zakona združene vsebine vseh evidenc iz prejšnjega člena tako, da je
omogočeno posredovanje podatkov o zadevah v skladu z zakonom.
(3) Pristojni organi, ki upravljajo
evidence po tej uredbi, so dolžni pristojnemu centralnemu organu zagotavljati
vse podatke, ki jih potrebuje za upravljanje centralne evidence in obdelavo
podatkov v njih. Podatke morajo posredovati v najkrajšem možnem roku,
najpozneje v treh delovnih dneh.
7. člen
(posebne zaznambe)
(1) V evidencah po 5. členu te uredbe in
centralni evidenci po določbah prejšnjega člena morajo pristojni organi iz 1.
in 2. točke 2. člena te uredbe navesti tudi vse zaznambe, bremena ali druge omejitve, opozorila ali oznake,
ki so pomembni za pravni promet ali dejansko stanje, kakor so vpisani, navedeni
ali označeni v zbirkah podatkov iz 7. točke 2. člena te uredbe.
(2) V evidencah iz prejšnjega odstavka
morajo pristojni organi iz 1. in 2. točke 2. člena te uredbe posebej vpisovati
izteke zakonskih in sodnih
rokov, v katerih morajo biti dokončana posamezna opravila, opravljena procesna
dejanja ali izdane odločbe v postopku, in takoj po njihovem izteku obvestiti
vse organe in stranke, ki sodelujejo v ustrezni fazi postopka začasnega zavarovanja, začasnega odvzema in odvzema
premoženja, da se je rok
iztekel in da niso prejeli ustrezne odločbe v zvezi z vpisanim premoženjem
oziroma predmeti.
(3) Pristojni organi iz 1. in 2. točke 2.
člena te uredbe morajo v
evidencah posebej navesti tudi podatek o tem, ali je bilo zaseženo premoženje
ali njegov del prodano, znesek prodaje ter razloge in pravno podlago za to
dejanje, če je bila takšna sprememba izvedena. Končni podatek o prodanem
premoženju in o navedbi
oznake iz izvirne evidence o zaseženem premoženju pa se vpiše v evidenco, za katere vodenje je pristojen organ v
skladu z drugo alinejo 1. točke 2. člena te uredbe.
8. člen
(sledljivost vpisa oziroma spreminjanja
podatkov)
Informacijski sistem mora omogočati
sledljivost vpisa oziroma spreminjanja vsakega podatka v evidencah tako, da je
pozneje vedno mogoče ugotoviti, kdo je opravil spremembo, na kateri pravni
podlagi in kdaj.
9. člen
(sledljivost posredovanja podatkov)
Informacijski sistem mora omogočati
sledljivost posredovanja podatkov iz evidenc pristojnim državnim in drugim
organom, ki so določeni z zakonom, skladno z določbami zakona, ki ureja varstvo
osebnih podatkov, ki določajo sledljivost posredovanja osebnih podatkov.

Uredba o evidencah na področju odvzema premoženja
nezakonitega izvora (Uradni list RS, št. 24/12) vsebuje naslednji prehodni in
končno določbo:
»IV. PREHODNI IN KONČNA DOLOČBA
10. člen
(prehodni
določbi)
(1) Pristojni organi in pristojni
centralni organ morajo vzpostaviti informacijski sistem in evidence po tej
uredbi do 15. julija 2012.
(2) Do začetka delovanja Javnega
nepremičninskega sklada Republike Slovenije pristojnosti sklada glede evidenc
po tej uredbi opravlja ministrstvo, pristojno za pravosodje in javno upravo.
11. člen
(končna
določba)
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne
30. maja 2012.«.

Uredba o spremembah Uredbe o evidencah na
področju odvzema premoženja nezakonitega izvora (Uradni list RS, št. 43/12) vsebuje naslednjo prehodno in
končno določbo:
»3. člen
Pristojni organi in pristojni centralni
organ morajo prilagoditi informacijski
sistem in evidence po tej uredbi do 15. julija 2012.
4. člen
Ta uredba začne veljati naslednji dan po
objavi v Uradnem listu Republike
Slovenije.«.