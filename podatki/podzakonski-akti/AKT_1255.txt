I. SPLOŠNE DOLOČBE
1. člen
(vsebina)
Ta akt določa metodologijo za izdelavo razvojnih načrtov
elektrooperaterjev.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi,
opredeljeni v 4. členu Zakona o oskrbi z električno energijo (Uradni list RS,
št. 172/21), poleg tega pa imajo posamezni izrazi še naslednji pomen:

-       
  ENTSO-E:

združenje evropskih sistemskih operaterjev;


-       
  globoka elektrifikacija:

povečana elektrifikacija energetskega sektorja, ki izhaja
  iz več distribuirane proizvodnje elektrike iz obnovljivih virov ter dodatne
  elektrifikacije končnega odjema gospodinjstev, storitvene dejavnosti,
  ogrevanja in hlajenja ter transporta, z vplivom na vzorce pretokov v sistemu,
  spremembe vzorcev odjema, razvojem novih pristopov k skupnemu načrtovanja
  celotnega sistema ter razvojem tržnih konceptov za podporo vključevanja novih
  virov prožnosti;


-       
  obdobje predhodnega razvojnega načrta:

obdobje, ki ga obravnava razvojni načrt istega
  elektrooperaterja, ki je zadnji prejel soglasje.

3. člen
(roki)
Elektrooperater pripravi razvojni načrt skladno s tem aktom
za obdobje deset let in ga predloži Agenciji za energijo (v nadaljnjem
besedilu: agencija) v soglasje najkasneje tri mesece pred pričetkom veljavnosti
razvojnega načrta. Razvojni načrt sistemskega operaterja mora vsebovati tudi
okvirni načrt razvoja za obdobje 20 let.
II. RAZVOJNI NAČRT DISTRIBUCIJSKEGA OPERATERJA
4. člen
(posvetovalni postopek)
(1) Distribucijski operater se posvetuje z zadevnimi
uporabniki sistema tako, da razvojni načrt javno objavi na svoji spletni strani
najmanj šest mesecev pred predložitvijo razvojnega načrta agenciji v soglasje.
Javno posvetovanje mora trajati vsaj 30 dni.
(2) S posameznimi zadevnimi uporabniki lahko distribucijski
operater izvede posvetovanje tudi pred javno objavo, če posvetovanje vpliva na
manjše število uporabnikov oziroma lokalno. Distribucijski operater se pred
javno objavo razvojnega načrta posvetuje še s sistemskim operaterjem.
(3) Rezultate vseh posvetovanj iz tega člena distribucijski
operater objavi na svoji spletni strani.
5. člen
(kriteriji načrtovanja)
(1) Pri pripravi razvojnega načrta distribucijskega
operaterja se kot temeljni kriterij upošteva zagotavljanje zanesljivega
obratovanja distribucijskega sistema in doseganje ustreznega nivoja kakovosti
oskrbe z električno energijo ob čim manjših stroških za uporabnike in s čim
manjšim vplivom na okolje.
(2) Razvojni načrt se pripravi s pomočjo izračunov na osnovi
simulacijskih modelov na vseh napetostnih nivojih distribucijskega sistema.
6. člen
(analiza obstoječih razmer)
(1) Distribucijski operater v razvojnem načrtu analizira
obstoječe razmere na distribucijskem sistemu električne energije, pri čemer
upošteva:
1.     
odjem električne energije iz distribucijskega sistema na območju svoje
pristojnosti;
2.     
prevzem električne energije v distribucijski sistem na območju svoje
pristojnosti;
3.     
stanje distribucijskega sistema in njegovih elementov;
4.     
obratovalne značilnosti sistema;
5.     
analizo obratovalnih razmer, ki obsega analizo obremenitev elementov
sistema in analizo napetostnih razmer glede na razpoložljive merilne podatke;
6.     
zanesljivost obratovanja distribucijskega sistema in kakovost oskrbe;
7.     
realizacijo naložb iz predhodnih razvojnih načrtov.
(2) Analiza iz prejšnjega odstavka predstavlja izhodišče za
načrtovanje distribucijskega sistema električne energije.
(3) Distribucijski operater opravi izračun ključnih
kazalnikov uspešnosti na področjih:
-       
kakovosti napetosti na vseh napetostnih nivojih;
-       
izgub na vseh napetostnih nivojih;
-       
zmogljivosti, upoštevajoč tudi napetostne razmere in
-       
izkoriščenosti.
(4) Ključne kazalnike uspešnosti iz prejšnjega odstavka na
predlog distribucijskega operaterja potrdi agencija.
7. člen
(analiza napovedi porabe in proizvodnje)
(1) Distribucijski operater napove porabo in proizvodnjo
električne energije ter potrebno električno moč, pri čemer upošteva predvsem:
-       
dolgoročne študije razvoja potreb po električni energiji in moči na
območju svoje pristojnosti;
-       
podatke Statističnega urada Republike Slovenije;
-       
lastne podatke, podatke sistemskega operaterja, proizvajalcev in
odjemalcev, priključenih na distribucijski sistem o porabi električne energije
in potrebni električni moči;
-       
analizo potenciala prožnosti v distribucijskem sistemu na območju svoje
pristojnosti.
(2) Napoved porabe električne energije ter potrebne
električne moči se opravi ločeno za področja elektrifikacije prometa,
elektrifikacije ogrevanja in preostalega odjema.
(3) Distribucijski operater pripravi napovedi porabe in
proizvodnje za več scenarijev, ki temeljijo na nacionalnih strategijah razvoja
in scenariju, ki je pričakovan glede na dejansko dinamiko razvoja.
8. člen
(načrt naložb)
(1) Distribucijski operater pripravi načrt naložb v
elektrodistribucijsko infrastrukturo za območje koncesije s posebnim poudarkom
na glavni distribucijski infrastrukturi, potrebni za priključitev novih
proizvodnih zmogljivosti in novih odjemalcev na podlagi najverjetnejšega
scenarija iz prejšnjega člena, pri čemer upošteva:
-       
razvojne usmeritve iz Celovitega nacionalnega energetskega in podnebnega
načrta;
-       
dolgoročne študije razvoja elektrodistribucijskega sistema na območju
svoje pristojnosti;
-       
kriterije načrtovanja iz 5. člena tega akta;
-       
lastne podatke o potrebni električni energiji in potrebni moči na
priključnih mestih, podatke o električni energiji in moči na priključnih mestih
sistemskega operaterja, odjemalcev in proizvajalcev priključenih na
distribucijski sistem;
-       
analize iz prejšnjega člena.
(2) Načrt naložb v elektrodistribucijsko infrastrukturo iz
prejšnjega odstavka vključuje:
-       
uporabo prilagajanja odjema ter oceno potreb srednje – in dolgoročnih
storitev prožnosti;
-       
energetsko učinkovitost, objekte za shranjevanje električne energije za
katero je pridobljeno soglasje agencije ali druge vire, ki jih distribucijski
operater uporablja kot alternativo širitvi sistema;
-       
naložbe v sisteme informacijske in komunikacijske tehnologije, napredna
omrežja, naložbe na področju obratovanja in druge naložbe v okviru razvojnih
usmeritev distribucijskega operaterja;
-       
ostale naložbe v okviru svojih razvojnih usmeritev.
(3) Pri načrtovanju infrastrukture iz prejšnjih odstavkov
distribucijski operater prednostno upošteva ukrepe za povečanje učinkovitosti
in izkoriščenosti obstoječe infrastrukture vedno, ko predstavljajo stroškovno
bolj ali enako učinkovito alternativo širitvi oziroma ojačitvi sistema. Izbrane
rešitve distribucijski operater prikaže in utemelji z izvlečki analize stroškov
in koristi na podlagi simulacijskih modelov iz 5. člena tega akta ob
upoštevanju širših koristi.
(4) Pri načrtovanju infrastrukture distribucijski operater
upošteva tehnično in ekonomsko najustreznejšo rešitev.
9. člen
(časovna dinamika in finančno vrednotenje)
(1) Distribucijski operater v razvojnem načrtu opredeli
časovno dinamiko izgradnje načrtovanih novih naložb ali rekonstrukcij.
Načrtovane naložbe distribucijski operater v razvojnem načrtu finančno
ovrednoti na podlagi sedanjih vrednosti.
(2) Distribucijski operater v razvojnem načrtu po posameznih
kategorijah elektroenergetske in ostale infrastrukture, prikaže finančno
ovrednoten obseg načrtovanih naložb v posameznem letu za obdobje naslednjih
desetih let, in sicer ločeno za nove naložbe in rekonstrukcije, najmanj za
naslednje kategorije:
1.     
posamično za naložbe v linijske objekte visokonapetostnih vodov (v
nadaljnjem besedilu: VN), pri čemer navede tudi ocenjeno sistemsko dolžino
vodov;
2.     
posamično za razdelilno-transformatorske postaje (v nadaljnjem besedilu
RTP) visoke napetosti/srednje napetosti (v nadaljnjem besedilu: VN/SN) in
razdelilne postaje (v nadaljnjem besedilu: RP) VN, pri čemer navede tudi
število in skupno moč transformatorjev;
3.     
agregirane podatke za linijske objekte srednje napetosti (v nadaljnjem
besedilu: SN), ločeno za nadzemne in podzemne, pri čemer navede ocenjeno
sistemsko dolžino vodov;
4.     
agregirane podatke za postaje RP SN, pri čemer navede število postaj;
5.     
agregirane podatke za transformatorske postaje srednje napetosti/nizke
napetosti (v nadaljnjem besedilu: SN/NN), pri čemer navede število postaj in
število ter skupno moč transformatorjev;
6.     
agregirane podatke za linijske objekte nizke napetosti (v nadaljnjem
besedilu: NN), ločeno za nadzemne in podzemne, pri čemer navede ocenjeno
sistemsko dolžino vodov;
7.     
sekundarno opremo, ločeno po posameznih področjih;
8.     
dokumentacijo, ki še ne bremeni objektov:
a)   
agregirano za objekte SN in NN;
b)   
posamično za objekte VN;
9.     
neenergetske naložbe, ločeno po posameznih področjih.
(3) Distribucijski operater posebej razkrije naložbe v
napredne tehnologije, ki so zajete v kategorijah iz prejšnjega odstavka, in
sicer:
-       
napredno vodenje;
-       
izraba prožnosti;
-       
druge tehnologije, ki niso zajete v prejšnjih alinejah in izboljšujejo
učinkovitost in izkoriščenost obstoječega sistema.
10. člen
(objava zmogljivosti priključevanja v distribucijskem
sistemu)
Distribucijski operater opravi analizo zmogljivosti vozlišč
distribucijskega sistema in objavi rezultate v prilogi razvojnega načrta.
III. RAZVOJNI NAČRT SISTEMSKEGA OPERATERJA
11. člen
(kriteriji načrtovanja)
Pri pripravi razvojnega načrta sistemski operater kot
temeljni kriterij upošteva zagotavljanje zanesljivega obratovanja prenosnega
sistema in doseganje ustreznega nivoja kakovosti oskrbe z električno energijo
ob čim manjših stroških za uporabnike in s čim manjšim vplivom na okolje.
12. člen
(analiza obstoječih razmer)
(1) Sistemski operater v razvojnem načrtu analizira obstoječe
razmere v prenosnem sistemu, pri čemer upošteva:
1.     
prevzem električne energije iz prenosnega sistema v Republiki Sloveniji;
2.     
oddajo električne energije v prenosni sistem Republike Slovenije;
3.     
izmenjave električne energije in izkoriščenost prenosnih zmogljivosti;
4.     
stanje prenosnega sistema in njegovih elementov;
5.     
zanesljivost obratovanja prenosnega sistema in zanesljivost oskrbe;
6.     
realizacijo naložb iz predhodnih razvojnih načrtov;
7.     
analizo obratovalnih razmer, ki obsega analizo obremenitev elementov
sistema in analizo napetostnih razmer glede na razpoložljive merilne podatke.
(2) Sistemski operater analizo iz prejšnjega odstavka uporabi
kot izhodišče za načrtovanje prenosnega omrežja v razvojnem načrtu.
(3) Sistemski operater opravi izračun ključnih kazalnikov
uspešnosti na področjih:
-       
kakovosti napetosti;
-       
izgub;
-       
zmogljivosti in
-       
izkoriščenosti.
(4) Ključne kazalnike uspešnosti iz prejšnjega odstavka na
predlog sistemskega operaterja potrdi agencija.
13. člen
(napoved porabe in prevzema električne energije ter
električne moči)
(1) Sistemski operater pri pripravi napovedi porabe in prevzema
električne energije ter električne moči v elektroenergetskem sistemu upošteva:
-       
podatke Statističnega urada Republike Slovenije;
-       
podatke o električni moči in električni energiji po virih, odjemalcih in
priključnih mestih na prenosnem sistemu.
(2) Sistemski operater na podlagi pridobljenih podatkov iz
prejšnjega člena in iz prejšnjega odstavka pripravi napoved porabe in prevzema
električne energije ter električne moči, pri čemer upošteva:
-       
razvojne usmeritve iz Celovitega nacionalnega energetskega in podnebnega
načrta;
-       
dokumente ENTSO-E za izdelavo posameznih vizij razvoja;
-       
oceno pričakovanega prihodnjega gospodarskega razvoja.
(3) Sistemski operater v razvojnem načrtu izdela več različic
napovedi porabe in prevzema električne energije ter električne moči za različna
časovna obdobja.
(4) Napovedi porabe iz prejšnjega odstavka se opravijo ločeno
za področja elektrifikacije prometa, elektrifikacije ogrevanja in preostalega
odjema.
14. člen
(analiza pokrivanja porabe s proizvodnimi viri in zadostnost
proizvodnih virov)
(1) Sistemski operater na podlagi pridobljenih podatkov ter
različic napovedi porabe električne energije iz prejšnjega člena izdela oceno
pokrivanja porabe električne energije s proizvodnimi viri po posameznih letih
ter izdela oceno zadostnosti proizvodnih virov.
(2) Za potrebe ocene zadostnosti proizvodnih virov sistemski
operater upošteva ugotovitve evropske ocene zadostnosti proizvodnih virov. Za
namen dopolnitve evropske ocene lahko izdela nacionalno oceno zadostnosti
proizvodnih virov.
(3) Sistemski operater izdela oceno izmenjav električne
energije s tujino ter oceno prihodnjih potrebnih in manjkajočih rezerv
električne moči v elektroenergetskem sistemu za zagotovitev sistemskih
storitev.
(4) Napoved obsega rezerve moči za izvajanje sistemskih
storitev, obsega tudi analizo potenciala prožnosti.
15. člen
(globoka elektrifikacija in medsektorsko povezovanje)
Sistemski operater opravi analizo potreb na področju globoke
elektrifikacije in medsektorskega povezovanja in jo objavi v razvojnem načrtu.
16. člen
(načrt naložb)
(1) Sistemski operater za izvedbo tehničnih analiz in ocene
potreb po prenosnih zmogljivostih izdela modele elektroenergetskega sistema,
pri čemer upošteva razpoložljive obratovalne podatke elektroenergetskega
sistema, tehnične parametre posameznih elementov elektroenergetskega sistema in
izmenjave podatkov med člani v okviru ENTSO-E ter podatke, pridobljene na
podlagi 13. člena tega akta.
(2) Sistemski operater izdela več različic analiz, ki se
razlikujejo po obsegu, potrebnih sredstvih in tehničnih rešitvah, in tehničnih
izračunov za desetletno obdobje ter v načrtu naložb določi prenosno
infrastrukturo, ki jo je treba v naslednjih desetih letih zgraditi ali
posodobiti za zanesljivo oskrbo z električno energijo.
(3) Načrt naložb v prenosno elektroenergetsko infrastrukturo
iz prejšnjega odstavka vključuje tudi:
-       
oceno možnosti za povečanje energetske učinkovitosti električne
infrastrukture z uravnavanjem obremenitev in interoperabilnostjo, povezanostjo
z obrati za proizvodnjo in shranjevanje energije, vključno z mikroproizvodnjo;
-       
naložbe v sisteme informacijske in komunikacijske tehnologije, napredna
omrežja, naložbe na področju obratovanja;
-       
ostale naložbe v okviru svojih razvojnih usmeritev.
(4) Pri načrtovanju elektroenergetske infrastrukture iz
drugega in tretjega odstavka sistemski operater prednostno upošteva ukrepe za
povečanje učinkovitosti in izkoriščenost obstoječe elektroenergetske
infrastrukture vedno, ko predstavljajo stroškovno bolj ali enako učinkovito
alternativo širitvi oziroma ojačitvi sistema. Izbrane rešitve sistemski
operater prikaže in utemelji z izvlečki analize stroškov in koristi.
(5) Pri načrtovanju infrastrukture sistemski operater
upošteva tehnično in ekonomsko najustreznejšo rešitev.
17. člen
(časovna dinamika in finančno vrednotenje)
(1) Sistemski operater na podlagi izračunov iz prejšnjega
člena opredeli časovno dinamiko izgradnje načrtovanih novih naložb ali
rekonstrukcij. Načrtovane naložbe sistemski operater v razvojnem načrtu
finančno ovrednoti na podlagi sedanjih vrednosti.
(2) Sistemski operater v razvojnem načrtu po posameznih
kategorijah elektroenergetske in ostale infrastrukture, prikaže finančno
ovrednoten obseg načrtovanih naložb v posameznem letu za obdobje naslednjih
desetih let, najmanj za naslednje kategorije:
1.     
posamično za naložbe v linijske objekte VN, pri čemer navede tudi
ocenjeno sistemsko dolžino vodov;
2.     
posamično za postaje RTP VN/SN in RP VN, pri čemer navede tudi število
in skupno moč transformatorjev;
3.     
sekundarno opremo, po posameznih naložbah/objektih;
4.     
telekomunikacije in informacijske storitve po posameznih področjih;
5.     
velike naložbe na področju obratovanja, posamično po posameznih
naložbah;
6.     
druge (neenergetske) naložbe po posameznih področjih.
(3) Sistemski operater posebej razkrije naložbe v inovativne
tehnologije, ki so zajete v kategorijah iz prejšnjega odstavka, in sicer:
1.     
napredno vodenje;
2.     
izraba prožnosti;
3.     
globoka elektrifikacija;
4.     
medsektorsko povezovanje s sektorji transporta, plina, toplote in
podobno;
5.     
druge tehnologije, ki niso zajete v prejšnjih točkah in izboljšujejo
učinkovitost in izkoriščenost obstoječega omrežja.
IV. PREHODNE IN KONČNA DOLOČBA
18. člen
(končanje postopkov)
Določbe tega akta se ne uporabljajo za razvojne načrte, dane
v soglasje pred uveljavitvijo tega akta.
19. člen
(začetek uporabe določbe o posvetovalnem postopku)
Ne glede na določbo prvega odstavka 4. člena tega akta se za
pripravo prvega razvojnega načrta lahko javno posvetovanje prične tri mesece
preden distribucijski operater predloži razvojni načrt agenciji v soglasje.
Javno posvetovanje mora trajati najmanj 20 dni.
20. člen
(uporaba določbe o kriterijih načrtovanja pri pripravi prvih
razvojnih načrtov)
Določba drugega odstavka 5. člena tega akta se ne uporablja
pri pripravi prvega razvojnega načrta distribucijskega operaterja po
uveljavitvi tega akta.
21. člen
(določitev kazalnikov uspešnosti za distribucijskega
operaterja)
Distribucijski operater s prvim razvojnim načrtom po
uveljavitvi tega akta predloži agenciji predlog metodologije za izračun kazalnikov
iz tretjega odstavka 6. člena tega akta.
22. člen
(uporaba določbe o objavi zmogljivosti priključevanja v
distribucijskem sistemu)
Določba 10. člena tega akta se ne uporablja pri pripravi
prvega razvojnega načrta po uveljavitvi tega akta.
23. člen
(določitev kazalnikov uspešnosti za sistemskega operaterja)
Sistemski operater predlog iz četrtega odstavka 12. člena
tega akta izdela do 30. junija 2022 in ga posreduje agenciji.
24. člen
(začetek veljavnosti)
Ta akt začne veljati petnajsti dan po objavi v Uradnem listu
Republike Slovenije.
Št. 71-1/2022/6
Maribor, dne 27. januarja 2022
EVA 2022-2430-0006
Namestnik predsednice sveta
Agencije za energijo
prof. dr. Maks Babuder