I. SPLOŠNE DOLOČBE
1. člen
(vsebina)
Ta pravilnik določa vrste, obseg, način izvajanja,
organiziranost in ciljne skupine državnih presejalnih programov za zgodnje odkrivanje
predrakavih sprememb in raka (v nadaljnjem besedilu: presejalni programi).
2. člen
(vrste presejalnih programov)
V Republiki Sloveniji se izvajajo naslednji presejalni
programi:
-       
Državni presejalni program za raka dojk – Program DORA,
-       
Državni program presejanja in zgodnjega odkrivanja predrakavih sprememb
in raka na debelem črevesu in danki – Program Svit in
-       
Državni program zgodnjega odkrivanja predrakavih sprememb in raka
materničnega vratu – Program ZORA.
3. člen
(obseg presejalnih programov)
Presejalni programi obsegajo upravljavske, zdravstvene in
druge storitve.
4. člen
(organiziranost presejalnih programov)
(1) Presejalni program ima nosilca presejalnega programa
(v nadaljnjem besedilu: nosilec), izvajalce zdravstvenih storitev (v nadaljnjem
besedilu: izvajalci) in Strokovni svet presejalnega programa (v nadaljnjem
besedilu: Strokovni svet).
(2) Usmerjevalni odbor presejalnih programov (v
nadaljnjem besedilu: Usmerjevalni odbor) spremlja izvajanje vseh presejalnih
programov in doseganje njihovih ciljev.
5. člen
(način izvajanja presejalnih programov)
(1) Posamezen presejalni program se izvaja v skladu s
programskimi smernicami, ki temeljijo na evropskih smernicah za posamezno
presejanje, ki jih izda Mednarodna agencija za raziskave raka Svetovne
zdravstvene organizacije (v nadaljnjem besedilu: evropske smernice).
(2) Programske smernice iz prejšnjega odstavka
vsebujejo:
1.     
presejalno politiko, ki določa cilje presejalnega programa, ciljne
skupine presejalnega programa, presejalni interval in presejalni test;
2.     
upravljavske storitve in način njihovega izvajanja;
3.     
zdravstvene storitve in način njihovega izvajanja;
4.     
druge storitve, ki jih določa ta pravilnik ali jih potrdi usmerjevalni
odbor, in način njihovega izvajanja;
5.     
ukrepe za zmanjšanje neodzivnosti oseb, ki se ne odzovejo na povabilo k
sodelovanju v presejalnem programu ali ne opravijo presejalnega testa in oseb,
ki se po pozitivnem izvidu presejalnega testa ne udeležijo nadaljnje obravnave;
6.     
standarde za vključitev izvajalcev zdravstvenih storitev v posamezni presejalni
program;
7.     
navodila izvajalcem zdravstvenih storitev za pošiljanje izvidov in
drugih podatkov v informacijski sistem presejalnega programa;
8.     
strokovne smernice za obravnavo oseb z nenormalnim rezultatom
presejalnega testa ali odkrito boleznijo;
9.     
kazalnike kakovosti izvajanja posameznega presejalnega programa;
10.  
način nadzora nad izvajanjem posameznega presejalnega programa;
11.  
ukrepe za izvajalce ob neizpolnjevanju standardov oziroma kazalcev
kakovosti izvajanja programa, ki vključujejo opomin, dodatno strokovno
izpopolnjevanje in izključitev izvajalca iz izvajanja zdravstvenih storitev v
okviru presejalnega programa;
12.  
navedbo strokovnih področij dela s katerih morajo biti člani Strokovnega
sveta.
6. člen
(nosilec in njegove naloge)
(1) Nosilec je javni zdravstveni zavod, ki ga določa ta
pravilnik.
(2) Upravljavske storitve nosilca obsegajo:
1.     
vabljenje ciljne populacije v presejalni program;
2.     
usmerjanje razvoja presejalnega programa v skladu z novimi strokovnimi
spoznanji in evropskimi smernicami;
3.     
priprava in redno revidiranje programskih smernic presejalnega programa
iz prejšnjega člena;
4.     
načrtovanje in vodenje presejalnega programa, koordiniranje izvajanja in
spremljanje učinkovitosti izvajanja presejalnega programa;
5.     
vključevanje izvajalcev, ki izpolnjujejo standarde iz 6. točke
drugega odstavka prejšnjega člena, v presejalni program;
6.     
vzpostavitev, upravljanje in nadgradnja informacijskega sistema
presejalnega programa;
7.     
imenovanje Strokovnega sveta;
8.     
komuniciranje in promocija presejalnega programa;
9.     
strokovno usposabljanje sodelavcev in bodočih sodelavcev presejalnega
programa;
10.  
izvajanje nadzora in ukrepov v skladu z 10. in 11. Točko drugega
odstavka prejšnjega člena;
11.  
priprava dvoletnega načrta dela presejalnega programa;
12.  
priprava letnega poročila presejalnega programa, ki vsebuje analizo
doseganja ciljev presejalnega programa, izvajanja presejalnega programa in
kakovosti presejalnega programa ter predloge sprememb in izboljšav. Poročilo za
preteklo leto se najpozneje do 15. februarja tekočega leta predloži
Usmerjevalnemu odboru.
(3) Nosilec upravlja z informacijskim sistemom
presejalnega programa iz 6. točke prejšnjega odstavka v skladu s predpisi, ki
urejajo varstvo osebnih podatkov.
(4) Nosilec je lahko tudi izvajalec posameznega
presejalnega programa.
7. člen
(vodja presejalnega programa)
(1) Nosilec za izvajanje nalog iz drugega odstavka
prejšnjega člena imenuje vodjo presejalnega programa.
(2) Vodja presejalnega programa nosilcu predlaga člane
Strokovnega sveta.
8. člen
(izvajalec in njegove naloge)
Izvajalec izvaja zdravstvene storitve presejalnega programa v
skladu s programskimi smernicami ter izvide in druge podatke na predpisan način
pošilja v informacijski sistem presejalnega programa.
9. člen
(Strokovni svet in njegove naloge)
(1) Strokovni svet je organ, ki nudi strokovno podporo
nosilcu.
(2) Strokovni svet imenuje nosilec.
(3) Naloga Strokovnega sveta je nuditi strokovno podporo
nosilcu zlasti pri:
-       
usmerjanju razvoja presejalnega programa v skladu z novimi strokovnimi
spoznanji in evropskimi smernicami;
-       
pripravi in rednem revidiranju strokovnega dela programskih smernic iz
drugega odstavka 5. člena tega pravilnika;
-       
pripravi letnega poročila iz 12. točke drugega odstavka 6. člena tega
pravilnika in drugih strokovnih poročil;
-       
presoji izpolnjevanja standardov za vključitev izvajalcev v presejalni
program;
-       
opravljanju nadzora nad izpolnjevanjem standardov in doseganjem
kazalnikov kakovosti izvajalcev.
(4) Sedež Strokovnega sveta je pri nosilcu, ki
zagotavlja tudi tehnično in administrativno podporo za njegovo delovanje.
10. člen
(Usmerjevalni odbor in njegove naloge)
(1) Usmerjevalni odbor imenuje minister, pristojen za
zdravje. Sestavljajo ga predstavniki Zavoda za zdravstveno zavarovanje
Slovenije (v nadaljnjem besedilu: ZZZS), Združenja zdravstvenih zavodov
Slovenije, ministrstva, pristojnega za zdravje (v nadaljnjem besedilu:
ministrstvo), in po en predstavnik nevladnih organizacij za vsakega od
presejalnih programov.
(2) Na seje Usmerjevalnega odbora sta vabljena nosilec in
vodja presejalnega programa, ki je na posamezni seji obravnavan.
(3) Usmerjevalni odbor:
1.     
se seznani s programskimi smernicami iz drugega odstavka 5. člena tega
pravilnika;
2.     
obravnava dvoletni načrt dela posameznega presejalnega programa iz 11.
točke drugega odstavka 6. člena tega pravilnika;
3.     
obravnava letno poročilo o poteku posameznega presejalnega programa iz
12. točke drugega odstavka 6. člena tega pravilnika;
4.     
se opredeli do predlogov sprememb in izboljšav presejalnega programa, ki
vplivajo na pravice do zdravstvenih storitev, večje organizacijske spremembe
presejalnega programa in način financiranja oziroma višino finančnih sredstev
posameznega presejalnega programa;
5.     
se seznani z vključitvijo novih izvajalcev v posamezni presejalni
program;
6.     
se seznani z ukrepi nosilca zaradi neizpolnjevanja standardov ali
nedoseganja kazalnikov kakovosti izvajalca;
7.     
se seznani z imenovanjem in razrešitvijo vodje posameznega presejalnega
programa.
(4) Sedež Usmerjevalnega odbora je pri ministrstvu, ki
zagotavlja tudi tehnično in administrativno podporo za njegovo delovanje.
II. PROGRAM DORA
11. člen
(nosilec Programa DORA)
Nosilec državnega presejalnega programa za raka dojk –
Program DORA (v nadaljnjem besedilu: Program DORA) je Onkološki inštitut
Ljubljana (v nadaljnjem besedilu: OIL).
12. člen
(presejalna politika Programa DORA)
(1) Ciljna skupina Programa DORA so ženske v starosti od
50 do 69 let.
(2) Presejalna preiskava v Programu DORA je mamografsko slikanje.
(3) Presejalni interval v Programu DORA je dve leti.
13. člen
(izvajalci Programa DORA)
(1) Izvajalci Programa DORA so:
-       
presejalno diagnostična centra OIL in Univerzitetnega kliničnega centra
Maribor v stacionarnih in mobilnih presejalnih enotah;
-       
presejalni centri po posameznih območnih enotah ZZZS, ki so javni
zdravstveni zavodi in so v skladu s programskimi smernicami pridobili status
presejalnega centra Programa DORA.
(2) Izvajalci Programa DORA so objavljeni na spletni
strani Programa DORA.
14. člen
(zdravstvene storitve v Programu DORA)
(1) Zdravstvene storitve v Programu DORA so:
1.     
odvzem anamneze in mamografsko slikanje obeh dojk v dveh projekcijah;
2.     
dvojno odčitavanje mamografskih slik in konsenz konferenca obeh
odčitovalcev ter odgovornega radiologa, če je vsaj en odčitovalec mamografsko
sliko ocenil kot sumljivo;
3.     
obveščanje o negativnih rezultatih preiskave;
4.     
obveščanje o pozitivnih rezultatih preiskave;
5.     
vabljenje in izvedba ustrezne nadaljnje diagnostike ter priprava na
morebitno zdravljenje (predoperativna in pooperativna konferenca);
6.     
svetovanje in pomoč ženskam iz ciljne skupine v skladu s strokovnimi
smernicami.
(2) Izvajalci zdravstvenih storitev iz 1. točke
prejšnjega odstavka so izvajalci Programa DORA iz prvega odstavka prejšnjega člena.
Izvajalec zdravstvenih storitev iz 2., 3. in 6. točke prejšnjega odstavka
je OIL. Izvajalca zdravstvenih storitev iz 4. in 5. točke prejšnjega odstavka
sta presejalno diagnostična centra iz prve alineje prvega odstavka prejšnjega
člena.
(3) Podrobnejši način izvajanja nalog posameznih
izvajalcev je določen v programskih smernicah.
15. člen
(druge storitve nosilca Programa DORA)
OIL za javni zdravstveni zavod, ki pridobi status
presejalnega centra Programa DORA, pridobi dovoljenje za izvajanje sevalne
dejavnosti presejalnega mamografskega slikanja.
16. člen
(hramba dokumentacije Programa DORA)
Dokumentacijo o zdravstvenih storitvah, opravljenih v okviru
Programa DORA, hranijo izvajalci Programa DORA v skladu s predpisi, ki urejajo
varstvo osebnih podatkov, in veljavnim Enotnim klasifikacijskim načrtom za
razvrščanje poslovne in zdravstvene dokumentacije z roki hranjenja za zavode s
področja zdravstva.
III. PROGRAM SVIT
17. člen
(nosilec Programa Svit)
Nosilec državnega programa presejanja in zgodnjega odkrivanja
predrakavih sprememb in raka na debelem črevesu in danki – Progam Svit (v
nadaljnjem besedilu: Program Svit) je Nacionalni inštitut za javno zdravje (v
nadaljnjem besedilu: NIJZ).
18. člen
(presejalna politika Programa Svit)
(1) Ciljna skupina Programa Svit so moški in ženske v
starosti od 50 do 74 let.
(2) Presejalni test v Programu Svit je test na prikrito
krvavitev v blatu.
(3) Presejalni interval v Programu Svit je dve leti. Če
je bila pri osebi zaradi pozitivnega izvida presejalnega testa opravljena
kolonoskopija, pri kateri so bile najdene spremembe, ki so v skladu s
programskimi smernicami opredeljene kot spremembe brez tveganja ali z nizkim
tveganjem za raka na debelem črevesu in danki, se osebo ponovno povabi v
Program Svit v skladu s strokovnimi smernicami.
19. člen
(izvajalci Programa Svit)
(1) Izvajalci Programa Svit so:
-       
NIJZ;
-       
timi izbranih osebnih zdravnikov in drugi zdravstveni delavci, ki
izvajajo zdravstveno varstvo na primarni ravni;
-       
izvajalci specialistične ambulantne in bolnišnične zdravstvene dejavnosti
na gastroenterološkem področju;
-       
histopatološki laboratoriji.
(2) Izvajalci specialistične ambulantne in bolnišnične
zdravstvene dejavnosti na gastroenterološkem področju ter histopatološki
laboratoriji Programa Svit so objavljeni na spletni strani Programa Svit.
20. člen
(zdravstvene storitve v Programu Svit)
(1) Zdravstvene storitve v Programu Svit so:
1.     
pošiljanje kompleta za odvzem vzorcev blata, laboratorijsko testiranje
vzorcev in obveščanje o rezultatih preiskave;
2.     
naročanje na kolonoskopijo v primeru pozitivnega rezultata preiskave
vzorca iz prejšnje alineje;
3.     
priprava na kolonoskopijo;
4.     
ustrezna nadaljnja diagnostika (kolonoskopija z odvzemom vzorca za histopatološko
preiskavo, endoskopsko zdravljenje v skladu s programskimi smernicami in v
primeru odkritega raka potrebna diagnostika pred začetkom zdravljenja ter
napotitev na zdravljenje);
5.     
svetovanje in pomoč osebam iz ciljne skupine v skladu s strokovnimi
smernicami.
(2) Izvajalec storitev iz 1. in 2. točke prejšnjega
odstavka je NIJZ. Izvajalec storitev iz 3. točke prejšnjega odstavka je tim
izbranega osebnega zdravnika iz druge alineje prvega odstavka prejšnjega člena.
Izvajalci storitev iz 4. točke prejšnjega odstavka so izvajalci specialistične
ambulantne in bolnišnične zdravstvene dejavnosti na gastroenterološkem področju
iz tretje alineje prvega odstavka prejšnjega člena ter histopatološki
laboratoriji iz četrte alineje prvega odstavka prejšnjega člena. Izvajalci
storitev iz 5. točke prejšnjega odstavka so NIJZ, timi izbranih osebnih
zdravnikov in drugi zdravstveni delavci, ki izvajajo zdravstveno varstvo na
primarni ravni iz druge alineje prvega odstavka prejšnjega člena.
(3) Podrobnejši način izvajanja nalog posameznih
izvajalcev je določen v programskih smernicah.
21. člen
(hramba dokumentacije Programa Svit)
Dokumentacijo o zdravstvenih storitvah, opravljenih v okviru
Programa Svit, hranijo izvajalci Programa Svit v skladu s predpisi, ki urejajo
varstvo osebnih podatkov, in veljavnim Enotnim klasifikacijskim načrtom za
razvrščanje poslovne in zdravstvene dokumentacije z roki hranjenja za zavode s
področja zdravstva.
IV. PROGRAM ZORA
22. člen
(nosilec Programa ZORA)
Nosilec državnega programa zgodnjega odkrivanja predrakavih sprememb
in raka materničnega vratu – Program ZORA (v nadaljnjem besedilu: Program ZORA)
je OIL.
23. člen
(presejalna politika Programa ZORA)
(1) Ciljna skupina Programa ZORA so ženske v starosti od
20 do 64 let.
(2) Presejalni test v Programu ZORA je citološki pregled
brisa materničnega vratu.
(3) Presejalni interval v Programu ZORA je tri leta. Ne
glede na prejšnji stavek se citološki pregled brisa materničnega vratu pri
posamezni ženski prvič in drugič opravi v razmiku 12 mesecev. Pri tem se za
prvo storitev šteje tista, ki se opravi prvič po dopolnjenem 20. letu starosti
ali prvič po tem, ko ta zdravstvena storitev ni bila opravljena več kot pet
let. Če sta rezultata obeh preiskav brisa materničnega vratu, ki sta bili
opravljeni v razmik 12 mesecev, ocenjena kot negativna, se nadaljnje
zdravstvene storitve opravljajo vsaka tri leta.
(4) Ženska iz ciljne skupine Programa ZORA se na pregled
v okviru Programa ZORA pri izbranem ginekologu, v skladu z intervalom iz
prejšnjega odstavka, lahko naroči tudi sama.
(5) Ženske po 64. letu starosti niso aktivno vabljene v
Program ZORA, lahko pa se pri izbranem ginekologu, v skladu z intervalom iz
tretjega odstavka tega člena, naročijo same.
24. člen
(izvajalci Programa ZORA)
(1) Izvajalci Programa ZORA so:
-       
timi izbranih osebnih ginekologov in drugi zdravstveni delavci, ki
izvajajo zdravstveno varstvo na primarni ravni;
-       
izvajalci specialistične ambulantne in bolnišnične zdravstvene dejavnosti
na področju ginekologije in kolposkopski centri;
-       
citopatološki laboratoriji;
-       
laboratoriji, ki izvajajo testiranje na človeške papilomaviruse (v
nadaljnjem besedilu: HPV-testiranje);
-       
histopatološki laboratoriji.
(2) HPV-testiranje opravljata laboratorija Inštituta za
mikrobiologijo in imunologijo Medicinske fakultete Univerze v Ljubljani in OIL.
(3) Citopatološki in histopatološki laboratoriji ter
kolposkopski centri Programa ZORA so objavljeni na spletni strani Programa
ZORA.
25. člen
(zdravstvene storitve v Programu ZORA)
(1) Zdravstvene storitve v Programu ZORA so:
1.     
odvzem anamneze in izvedba ginekološkega pregleda z odvzemom brisa
materničnega vratu;
2.     
laboratorijski pregled brisa materničnega vratu;
3.     
ustrezna nadaljnja diagnostika in zdravljenje, ki vključuje odvzem
vzorca za test HPV in HPV-testiranje, kolposkopijo in odločanje o nadaljnji
obravnavi žensk z neujemajočimi izvidi, odvzem tkivnega vzorca in
histopatološko preiskavo vzorca;
4.     
svetovanje in pomoč ženskam iz ciljne skupine v skladu s strokovnimi
smernicami.
(2) Izvajalci storitev iz 1. točke prejšnjega odstavka
so timi izbranih osebnih ginekologov iz prve alineje prvega odstavka prejšnjega
člena. Izvajalci storitev iz 2. točke prejšnjega odstavka so citopatološki
laboratoriji iz tretje alineje prvega odstavka prejšnjega člena. Izvajalci
storitev iz 3. točke so timi izbranih osebnih ginekologov, izvajalci
specialistične ambulantne in bolnišnične zdravstvene dejavnosti na področju
ginekologije in kolposkopski centri iz druge alineje prvega odstavka prejšnjega
člena, laboratoriji, ki izvajajo HPV-testiranje iz četrte alineje prvega
odstavka prejšnjega člena in histopatološki laboratoriji iz pete alineje prvega
odstavka prejšnjega člena. Izvajalci storitev iz 4. točke prejšnjega odstavka
so OIL, timi izbranih osebnih ginekologov in drugi zdravstveni delavci, ki
izvajajo zdravstveno varstvo na primarni ravni iz prve alineje prvega odstavka
prejšnjega člena.
(3) Podrobnejši način izvajanja nalog posameznih
izvajalcev je opredeljen v programskih smernicah.
26. člen
(hramba dokumentacije Programa ZORA)
Dokumentacijo o zdravstvenih storitvah, opravljenih v okviru
Programa ZORA, hranijo izvajalci Programa ZORA v skladu s predpisi s področja
varstva osebnih podatkov, in veljavnim Enotnim klasifikacijskim načrtom za
razvrščanje poslovne in zdravstvene dokumentacije z roki hranjenja za zavode s
področja zdravstva.
27. člen
(prenehanje izvajanja laboratorijske dejavnosti)
Če posamezen laboratorij, ki izvaja zdravstvene storitve v
Programu ZORA, preneha opravljati dejavnost, zagotovi vzdrževanje arhiva
objektnih stekelc in drugih vzorcev ter pripadajoče dokumentacije za obdobje
zadnjih desetih let in o tem obvesti nosilca.

Pravilnik o izvajanju državnih presejalnih
programov za zgodnje odkrivanje predrakavih sprememb in raka (Uradni list RS,
št. 57/18) vsebuje naslednje prehodne in
končno določbo:
»V. PREHODNE IN KONČNA DOLOČBA
28. člen
(imenovanje organov
presejalnega programa)
(1) Vodjo presejalnega programa imenuje nosilec
posameznega presejalnega programa najpozneje v treh mesecih od uveljavitve tega
pravilnika in ga posreduje v potrditev Usmerjevalnemu odboru.
(2) Strokovni svet iz 9. člena tega pravilnika imenuje
nosilec posameznega presejalnega programa najpozneje v štirih mesecih od
uveljavitve tega pravilnika.
(3) Usmerjevalni odbor iz 10. člena tega pravilnika
imenuje minister, pristojen za zdravje, najpozneje v šestih mesecih od
uveljavitve tega pravilnika.
29. člen
(priprava programskih
smernic)
Nosilci posameznih presejalnih programov pripravijo
programske smernice za izvajanje presejalnega programa najpozneje v šestih
mesecih od uveljavitve tega pravilnika in jih posredujejo v seznanitev
Usmerjevalnemu odboru.
30. člen
(laboratoriji za
pregledovanje brisov materničnega vratu)
(1) Javni zavodi, ki imajo na dan uveljavitve tega
pravilnika dovoljenje za laboratorijsko pregledovanje brisov materničnega vratu
na podlagi Pravilnika o pogojih, ki jih morajo izpolnjevati laboratoriji za
pregledovanje brisov materničnega vratu (Uradni list RS, št. 68/01 in 128/04),
morajo uskladiti svojo organiziranost in način dela s programskimi smernicami v
šestih mesecih po sprejetju programskih smernic in o tem z dokazili obvestiti
ministrstvo.
(2) Javni zavodi iz prejšnjega odstavka, ki v zadnjih
treh letih niso opravili skupno vsaj 60.000 pregledov brisov materničnega vratu,
ne izpolnjujejo pogojev za izvajalca Programa ZORA.
31. člen
(prenehanje veljavnosti)
(1) Z dnem uveljavitve tega pravilnika prenehajo veljati
naslednje določbe pod II Pravilnika za izvajanje preventivnega zdravstvenega
varstva na primarni ravni (Uradni list RS, št. 19/98, 47/98, 26/00, 67/01,
33/02, 37/03, 117/04, 31/05, 83/07, 22/09 in 17/15), ki se nanašajo na zgodnje
odkrivanje raka materničnega vratu, zgodnje odkrivanje raka dojk ter zgodnje
odkrivanje predrakavih sprememb in raka na debelem črevesu in danke:
1.     
v poglavju »1. Reproduktivno zdravstveno varstvo«:
- 
druga alineja prvega odstavka točke »1.1. Namen in cilji«;
- 
točka »1.2.5. Preventivni pregled za preprečevanje raka materničnega vratu«;
- 
tretji in šesti odstavek točke »1.2.6. Zgodnje odkrivanje raka dojk«;
- 
tretji odstavek in prva alineja četrtega odstavka točke »1.5. Način
izvajanja preventivnih programov VRZ«;
- 
prvi odstavek, v delih, ki se nanašajo na imenovanje vodje državnega Programa
ZORA in vodje državnega Programa DORA, šesta alineja tretjega odstavka ter
četrti, peti, sedmi in osmi odstavek točke »1.6. Koordinacija preventivnih
programov za varovanje reproduktivnega zdravja«;
2.     
poglavje »9. Preventivno zdravstveno varstvo za zgodnje odkrivanje raka
debelega črevesa in danke«.
(2) Z dnem uveljavitve tega pravilnika preneha veljati
Pravilnik o pogojih, ki jih morajo izpolnjevati primarni centri za dojke
(Uradni list RS, št. 110/04).
32. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi Pravilnika o izvajanju
državnih presejalnih programov za zgodnje odkrivanje predrakavih sprememb in
raka (Uradni list RS, št. 68/19) spreminja 30. člen pravilnika
tako, da se glasi:
»30. člen
(laboratoriji za
pregledovanje brisov materničnega vratu)
Javni zavodi, ki imajo na dan uveljavitve tega pravilnika dovoljenje
za laboratorijsko pregledovanje brisov materničnega vratu na podlagi Pravilnika
o pogojih, ki jih morajo izpolnjevati laboratoriji za pregledovanje brisov
materničnega vratu (Uradni list RS, št. 68/01 in 128/04), morajo uskladiti
svojo organiziranost in način dela s programskimi smernicami v šestih mesecih
po sprejetju programskih smernic in o tem z dokazili obvestiti ministrstvo.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.