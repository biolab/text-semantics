I. TEMELJNE DOLOČBE
1. člen
(vsebina pravilnika)
Ta pravilnik določa vsebino, način vodenja in postopek
vodenja evidence melioracijskih sistemov in naprav (v nadaljnjem besedilu:
evidenca melioracij).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-       
melioracijski sistem je funkcionalno zaključena celota objektov in
naprav na melioracijskem območju, ki služi namakanju, osuševanju ter
agromelioracijam kmetijskih zemljišč; 
-       
melioracijsko območje je območje določeno s predpisom o uvedbi
melioracije, ki zajema vse parcele vključene v melioracijo; 
-       
hidromelioracije so objekti, naprave in ureditve, ki so namenjene
izvajanju namakanja ali osuševanja; 
-       
zbirni kataster je kataster gospodarske javne infrastrukture, v katerem
se vodijo zbirni podatki o omrežjih in objektih gospodarske javne
infrastrukture.
II. VSEBINA EVIDENCE
3. člen
(vodenje evidence melioracij)
(1) Evidenco melioracij upravlja in vodi Ministrstvo za
kmetijstvo, gozdarstvo in prehrano (v nadaljnjem besedilu: ministrstvo). Za ta
namen ministrstvo vodi evidenco melioracij na celoten in enoten način v obliki:
-       
fizičnega arhiva dokumentacije o melioracijskih sistemih, ter 
-       
kot zbirko prostorskih in drugih podatkov o melioracijskih sistemih. 
(2) Fizični arhiv obsega vso razpoložljivo dokumentacijo o
melioracijah, ki jo sestavljajo upravna dokumentacija, projektna dokumentacija,
tehnična dokumentacija, investicijska dokumentacija in druga dokumentacija, ki
se nanaša na vpis in spremembe podatkov v evidenci melioracij. 
(3) Zbirka prostorskih in drugih podatkov o melioracijskih
sistemih, se vodi v računalniški obliki. 
(4) Hramba dokumentacije o melioracijah mora zagotavljati
trajnost gradiva in trajnost reprodukcije njegove vsebine.
4. člen
(vsebina evidence melioracij)
(1) Evidenca melioracij vsebuje grafični in pisni del. 
(2) Pisni del evidence melioracij vsebuje naslednje podatke o
posameznemu melioracijskemu sistemu: 
1.     
ime melioracijskega sistema; 
2.     
šifro melioracijskega sistema, katere prvi dve številki označujeta šifro
upravne enote, na območju katere se nahaja večinski delež površin
melioracijskega območja, naslednji dve številki zaporedno številko vnosa
melioracijskega sistema ter naslednja številka tip in podtip melioracijskega
sistema; 
3.     
upravne enote, na območju katerih se nahaja melioracijski sistem; 
4.     
občine na območju katerih se nahaja melioracijski sistem; 
5.     
podatke o letu izgradnje melioracijskega sistema; 
6.     
podatke o parcelah, ki so vključene v melioracijsko območje in površino
melioracijskega območja; 
7.     
podatek o ustanovljeni melioracijski skupnosti; 
8.     
tip melioracijskega sistema (hidromelioracija, agromelioracija); 
9.     
podtip hidromelioracijskega sistema (hidromelioracija – osuševanje,
hidromelioracija – namakanje); 
10.  
podatek o vrsti melioracijskega sistema (veliki namakalni sistem, mali
namakalni sistem, osuševanje, agromelioracija, ki pomeni poseg v prostor,
agromelioracija, ki ne pomeni posega v prostor); 
11.  
vodni vir (vodotok, podtalnica, vodni zadrževalnik) in količina
porabljene vode; 
12.  
faza izvedbe melioracijskega sistema (planirano, v izgradnji, zgrajen,
razgrajen); 
13.  
firmo ali ime in priimek, sedež ali naslov s hišno številko investitorja
ter KMG-MID; 
14.  
podatek o delovanju melioracijskega sistema (delujoč, nedelujoč, delno
delujoč); 
15.  
podatke o izdanih upravnih aktih; 
16.  
podatke o projektni in drugi dokumentaciji, ki se nanaša na izgradnjo
melioracijskega sistema; 
17.  
vzdrževanju melioracijskega sistema; 
18.  
podatke o vsakoletni odmeri stroškov za redno delovanje in vzdrževanje
melioracijskih sistemov v skladu s predpisom, ki ureja kmetijska zemljišča. 
(3) Podatki iz 17. in 18. točke prejšnjega odstavka se ne
vodijo za male namakalne sisteme in za agromelioracije, ki ne pomenijo posega v
prostor. 
(4) Grafični del evidence melioracij vsebuje naslednje
podatke o melioracijskih sistemih: 
1.     
lega in obod melioracijskega sistema, zapisana v veljavnem državnem
koordinatnem sistemu in parcelah, vključenih v melioracijskem območju; 
2.     
melioracijski objekti, naprave in ureditve. 
(5) V evidenci melioracij se lahko vodijo tudi drugi podatki
vezani na delovanje melioracijskih sistemov. 
(6) Format podatkov in način njihovega vzdrževanja se določi
z navodilom ministrstva, objavljenim na spletnih straneh ministrstva.
5. člen
(uporaba podatkov iz drugih evidenc)
V evidenci melioracij se uporabljajo tudi podatki iz drugih
evidenc, ki so pomembni za uspešno in učinkovito upravljanje melioracij,
predvsem pa: 
-       
digitalni ortofoto načrt – DOF; 
-       
zemljiški kataster; 
-       
register prostorskih enot; 
-       
grafična enota rabe zemljišča kmetijskega gospodarstva – GERK; 
-       
digitalna topografska karta v merilu 1:50.000 – DTK-50.
6. člen
(posredovanje podatkov v zbirni kataster gospodarske javne
infrastrukture)
(1) Spremembe v evidenci melioracij, ki pomenijo tudi
spremembe v zbirnem katastru gospodarske javne infrastrukture, posreduje
ministrstvo Geodetski upravi Republike Slovenije (v nadaljnjem besedilu:
geodetska uprava) v roku treh mesecev od nastanka spremembe. 
(2) Vrsta in vsebina podatkov o melioracijskih sistemih v
zbirnem katastru gospodarske javne infrastrukture je določena v izmenjevalnem
formatu, ki ga določi geodetska uprava v soglasju z ministrstvom. Izmenjevalni
format se objavi na spletnih straneh ministrstva in geodetske uprave. 
(3) Sporočanje sprememb podatkov o melioracijskih sistemih se
izvede na podlagi elaborata sprememb podatkov o omrežjih in objektih
gospodarske javne infrastrukture, določenega v predpisu, ki določa vsebino in
način vodenja podatkov o dejanski rabi prostora in objavljenega na spletni
strani ministrstva, pristojnega za okolje in prostor.
III. VPIS V EVIDENCO
7. člen
(vpis in spremembe podatkov v evidenco melioracij za
osuševanje, veliki namakalni sistem ali agromelioracijo, ki pomeni poseg v
prostor)
(1) Vpis podatkov od 1. do 13. točke drugega odstavka 4.
člena tega pravilnika za osuševanje, veliki namakalni sistem ali
agromelioracijo, ki pomeni poseg v prostor, izvede ministrstvo na podlagi
predpisa o uvedbi melioracije. 
(2) Podatke od 14. do 16. točke drugega odstavka 4. člena
tega pravilnika, je investitor melioracijskega sistema iz prejšnjega odstavka
dolžan najkasneje v roku treh mesecev po končani melioraciji posredovati
ministrstvu, ki jih vpiše v evidenco melioracij. 
(3) Spremembe podatkov iz 6. ter od 12. do 16. točke 4. člena
tega pravilnika, upravljalec melioracijskega sistema iz prvega odstavka tega
člena v roku 30 dni od dneva nastanka spremembe sporoči ministrstvu, ki jih
vpiše v evidenco melioracij. 
(4) Podatke iz 17. točke drugega odstavka 4. člena tega
pravilnika je upravljalec melioracijskega sistema iz prvega odstavka tega člena
dolžan najkasneje do 31. januarja tekočega leta za preteklo leto posredovati
ministrstvu, ki jih vpiše v evidenco melioracij. 
(5) Podatke iz 18. točke drugega odstavka 4. člena tega
pravilnika je upravljalec melioracijskega sistema iz prvega odstavka tega člena
dolžan letno, v roku, ki ga določi ministrstvo, posredovati ministrstvu, ki jih
vpiše v evidenco melioracij.
8. člen
(vpis in spremembe podatkov v evidenco melioracij za mali
namakalni sistem ali agromelioracijo, ki ne pomeni posega v prostor)
(1) Vpis podatkov iz 1., 2., 3., 4., 6. in od 8. do 13. točke
drugega odstavka 4. člena tega pravilnika za mali namakalni sistem ali agromelioracijo,
ki ne pomeni posega v prostor, izvede ministrstvo na podlagi odločbe o uvedbi
melioracije. 
(2) Podatke iz 5. ter od 14. do 16. točke 4. člena tega
pravilnika je lastnik malega namakalnega sistema ali zemljišč, na katerih se
izvaja agromelioracija, ki ne pomeni posega v prostor, dolžan na obrazcu iz
priloge 1, ki je sestavni del tega pravilnika, najkasneje v roku treh mesecev
po končani melioraciji posredovati ministrstvu, ki jih vpiše v evidenco
melioracij. 
(3) Spremembe podatkov iz 6. ter od 12. do 16. točke 4. člena
tega pravilnika je lastnik melioracijskega sistema iz prejšnjega odstavka,
dolžan na obrazcu iz priloge 2, ki je sestavni del tega pravilnika, najkasneje
v roku 30 dni od prejema pisnega poziva ministrstva, posredovati ministrstvu.
Ministrstvo vpiše posredovane podatke v evidenco melioracij.
9. člen
(dostopnost evidence melioracij)
(1) Podatki od 1. do 14. točke in 18. točke drugega odstavka
4. člena ter 1. točke četrtega odstavka 4. člena tega pravilnika so javno
objavljeni in dostopni na spletni strani ministrstva. 
(2) Dostop do podatkov od 15. do 17. točke drugega odstavka
4. člena tega pravilnika ter 2. točke četrtega odstavka 4. člena tega
pravilnika je na podlagi pooblastila ministra, pristojnega za kmetijstvo
omogočen uslužbencem ministrstva, uslužbencem upravnih enot, ki rešujejo
postopke s področja melioracij, uslužbencem upravljalcev in uslužbencem
kmetijske svetovalne službe. 
(3) Drugim uporabnikom podatke iz prejšnjega odstavka,
posreduje ministrstvo na podlagi utemeljene pisne vloge.
IV. PREHODNI IN KONČNA DOLOČBA
10. člen
(prehodna določba)
(1) Upravljalec osuševanja, velikega namakalnega sistema ali
agromelioracije, ki pomeni poseg v prostor, ki je bil zgrajen pred začetkom
veljavnosti tega pravilnika, mora posredovati zahtevane podatke od 14. do 16.
točke drugega odstavka 4. člena tega pravilnika ministrstvu za vpis v evidenco
melioracij do 31. decembra 2010. 
(2) Lastnik malega namakalnega sistema ali lastnik zemljišč,
kjer se je izvajala agromelioracija, ki ne pomeni posega v prostor, ki je bila
zgrajena pred začetkom veljavnosti tega pravilnika, mora posredovati na podlagi
poziva ministrstva zahtevane podatke iz 5., 6. ter od 8. do 16. točke drugega
odstavka 4. člena tega pravilnika ministrstvu za vpis v evidenco melioracij do
31. decembra 2010 na obrazcu iz priloge 3, ki je sestavni del tega pravilnika.
11. člen
(prvi vpis v zbirni kataster gospodarske javne
infrastrukture)
Ministrstvo posreduje podatke o obstoječih melioracijskih
sistemih v zbirni kataster gospodarske javne infrastrukture najpozneje do 31.
decembra 2009.
12. člen
(veljavnost pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-226/2008/1
Ljubljana, dne 7. januarja 2009
EVA 2008-2311-0123
dr. Milan Pogačnik l.r. 
Minister 
za kmetijstvo, gozdarstvo in prehrano

Priloga
1: Vloga za vpis podatkov o malem namakalnem sistemu ali agromelioraciji, ki ne
pomeni posega v prostor iz 8. člena pravilnika
Priloga
2: Vloga za vpis sprememb podatkov o malem namakalnem sistemu ali
agromelioraciji, ki ne pomeni posega v prostor
Priloga
3: Vloga za vpis podatkov o malem namakalnem sistemu ali agromelioraciji, ki ne
pomeni posega v prostor iz 10. člena pravilnika