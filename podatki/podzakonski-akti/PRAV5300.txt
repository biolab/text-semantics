1. člen
(vsebina)
Ta pravilnik določa pogoje glede tehnične,
prostorske, strokovne in organizacijske usposobljenosti organov za potrjevanje
semenskega materiala kmetijskih rastlin (v nadaljnjem besedilu: organ za
potrjevanje).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
organ za potrjevanje je fizična ali pravna
oseba, ki vodi postopek uradne potrditve semenskega materiala kmetijskih
rastlin v skladu s predpisi, ki urejajo semenski material kmetijskih rastlin;
2.    
uradna potrditev semenskega materiala
kmetijskih rastlin (v nadaljnjem besedilu: uradna potrditev) je postopek, v
katerem organ za potrjevanje ugotovi, ali semenski material kmetijskih rastlin
izpolnjuje predpisane zahteve za določeno kategorijo in ali so izpolnjeni
predpisani pogoji za pridelavo in uradno potrditev semenskega materiala
kmetijskih rastlin;
3.    
semenski material kmetijskih rastlin (v
nadaljnjem besedilu: semenski material) so seme, cele rastline ali deli teh
rastlin (gomolji, čebulice, korenike, potaknjenci, poganjki, podlage, cepiči in
drugi), če so namenjeni za razmnoževanje in ponovno pridelavo semenskega
materiala, setev ali sajenje za pridelavo kmetijskih rastlin;
4.    
dobavitelj semenskega materiala kmetijskih
rastlin (v nadaljnjem besedilu: dobavitelj) je vsaka fizična ali pravna oseba,
ki se ukvarja vsaj z eno od naslednjih dejavnosti: pridelava, priprava za trg,
uvoz oziroma trženje semenskega materiala kmetijskih rastlin;
5.    
uradne etikete so etikete, ki jih za določeno
kategorijo semenskega materiala izda organ za potrjevanje potem, ko ugotovi, da
semenski material izpolnjuje zahteve za določeno kategorijo;
6.    
potrdilo o uradni potrditvi je listina, ki jo
izda organ za potrjevanje, potem ko semenski material označi z uradnimi
etiketami;
7.    
sistem kakovosti je notranji sistem
obvladovanja organiziranosti organa za potrjevanje za izvajanje uradne
potrditve semenskega materiala na način, ki zagotavlja stalno učinkovitost
postavljene ureditve;
8.    
poslovnik kakovosti je zbirka dokumentov, v
katerih organ za potrjevanje opredeljuje sistem kakovosti, vključno s politiko
kakovosti ter cilji in načinom izvrševanja aktivnosti, povezanih s kakovostjo.
3. člen
(pogoji)
(1) Organ za potrjevanje mora
izpolnjevati naslednje splošne in organizacijske pogoje:
1.    
je registriran za opravljanje dejavnosti
tehničnega preizkušanja in analiziranja oziroma podobnih dejavnosti v skladu s
predpisi, ki urejajo standardno klasifikacijo dejavnosti; če je organ za
potrjevanje del organizacije, ki opravlja tudi druge dejavnosti poleg tistih,
ki so povezane z uradnim potrjevanjem, mora biti organ za potrjevanje v vseh
dokumentih organizacije jasno definiran, druge dejavnosti organizacije ne smejo
biti konkurenčne nalogam, ki jih opravlja organ za potrjevanje in zagotovljeno
mora biti, da osebje organa za potrjevanje ni pod komercialnimi, finančnimi ali
drugimi pritiski, ki bi lahko vplivali na rezultate uradne potrditve;
2.    
je neodvisen, nepristranski in
nediskriminatoren v razmerju do dobaviteljev, za katere izvaja postopek uradne
potrditve, in da se ne ukvarja z dejavnostjo, ki bi lahko ogrozila zaupanje v
nepristranskost njegovih odločitev;
3.    
ima vzpostavljen in dokumentiran sistem
kakovosti, ki ga redno vzdržuje in izboljšuje z namenom, da se zagotovi stalna
učinkovitost sistema in pravočasna odprava pomanjkljivosti in napak v postopku;
4.    
ima za vodenje sistema kakovosti izdelan
poslovnik kakovosti v skladu s tretjim odstavkom 4. člena tega pravilnika;
5.    
ima imenovano osebo, ki je odgovorna za vodenje
sistema kakovosti kot je določeno s poslovnikom kakovosti ter za poročanje
upravnemu organu o izvajanju določil iz poslovnika kakovosti z namenom
pregledovanja in izboljševanja sistema kakovosti;
6.    
ima sprejete in dokumentirane postopke in
metode, ki jih uporablja pri uradnem potrjevanju semenskega materiala
kmetijskih rastlin;
7.    
vodi in hrani zapise o vseh izvedenih postopkih
najmanj tri leta od končanega postopka;
8.    
zagotavlja poslovno tajnost in zaupnost
podatkov.
(2) Glede strokovne, tehnične in
prostorske usposobljenosti mora organ za potrjevanje izpolnjevati naslednje
pogoje:
1.    
ima v delovnem razmerju najmanj eno osebo, ki
ima univerzitetno ali visoko strokovno izobrazbo kmetijske smeri in najmanj pet
let delovnih izkušenj pri izvajanju strokovnih pregledov semenskih posevkov in
nasadov vrste ali skupine kmetijskih rastlin, ki so predmet uradne potrditve,
in ki je v celoti odgovoren za to, da se naloge uradne potrditve izvajajo v
skladu s predpisi, navedenimi v 5. členu tega pravilnika;
2.    
ima zaposleno najmanj eno osebo, ki izpolnjuje
predpisane pogoje za vodenje in odločanje v upravnem postopku, ki je s strani
vodstva pooblaščen za vodenje in za sprejemanje odločitev o uradni potrditvi
semenskega materiala kmetijskih rastlin;
3.    
ima glede na vrste in skupine kmetijskih
rastlin iz 7. člena tega pravilnika, za katere se mu dodeli javno
pooblastilo, zaposlene strokovne delavce z najmanj srednješolsko izobrazbo ter
tehničnim znanjem in izkušnjami pri izvajanju strokovnih pregledov semenskih
posevkov in nasadov oziroma pri jemanju vzorcev semenskega materiala posamezne
vrste ali skupine kmetijskih rastlin;
4.    
ima glede na vrste in skupine kmetijskih rastlin
iz 7. člena tega pravilnika, za katere se mu dodeli javno pooblastilo,
zaposlene strokovne delavce, ki jim je bilo v skladu z zakonom, ki ureja
zdravstveno varstvo rastlin, dodeljeno javno pooblastilo za opravljanje
fitosanitarnih pregledov posamezne vrste ali skupine kmetijskih rastlin;
5.    
zagotavlja redno strokovno izpopolnjevanje
osebja organa za potrjevanje v skladu s programom izpopolnjevanja;
6.    
ima za testiranje vzorcev, odvzetih v postopku
uradne potrditve, laboratorij, ki je imenovan v skladu s predpisi, ki urejajo
semenski material kmetijskih rastlin, oziroma mu je bilo v skladu z zakonom, ki
ureja zdravstveno varstvo rastlin, dodeljeno javno pooblastilo za opravljanje
diagnostičnih preiskav škodljivih organizmov;
7.    
ima prostore in opremo, ki so potrebni, da se
naloge organa za potrjevanje izvedejo v skladu z veljavnimi predpisi in drugimi
akti, ki določajo postopke in metode uradne potrditve;
8.    
ima sprejeta in dokumentirana navodila za
pravilno ravnanje z opremo ter program rednega vzdrževanja in kalibriranja
opreme oziroma preverjanja primernosti opreme za uporabo;
9.    
zagotavlja, da se prostori in oprema redno
vzdržujejo oziroma preverjajo v skladu s programom iz prejšnje točke, z namenom
da so tehnično brezhibni in ves čas primerni za uporabo, za katero so
namenjeni; oprema, za katero je predvidena kalibracija, mora biti redno
kalibrirana.
(3) Organ za potrjevanje, ki sam ne
izpolnjuje pogojev iz 3., 4. in 6. točke prejšnjega odstavka, sme določene
naloge v postopku uradne potrditve opraviti z zunanjim laboratorijem ali
zunanjimi strokovnimi sodelavci, pod pogojem, da je zunanji laboratorij
imenovan oziroma pooblaščen v skladu s predpisi, ki urejajo semenski material
kmetijskih rastlin, oziroma mu je bilo v skladu z zakonom, ki ureja zdravstveno
varstvo rastlin, dodeljeno javno pooblastilo za opravljanje diagnostičnih
preiskav škodljivih organizmov, in pod pogojem da zunanji strokovni sodelavci
zagotavljajo izpolnjevanje pogojev iz tega člena; način sodelovanja med njimi
mora biti urejen s pogodbo.
4. člen
(dokazila o izpolnjevanju pogojev)
(1) Organ za potrjevanje izkaže
izpolnjevanje pogojev iz prejšnjega člena z naslednjimi listinami:
1.    
aktom o ustanovitvi ali statutom organa za
potrjevanje ali organizacije, katere del je organ za potrjevanje;
2.    
aktom ali drugim uradnim dokumentom, iz
katerega je razvidna notranja organizacija in sistemizacija delovnih mest
organa za potrjevanje ali organizacije, katere del je organ za potrjevanje;
3.    
listino, s katero je vodstvo organa za
potrjevanje ali organizacije, katere del je organ za potrjevanje, imenovalo
osebo, ki je odgovorna za vodenje sistema kakovosti;
4.    
listinami, s katerimi je vodstvo organa za
potrjevanje ali organizacije, katere del je organ za potrjevanje, pooblastilo
osebe, ki vodijo in odločajo v upravnem postopku;
5.    
poslovnikom kakovosti;
6.    
pogodbo oziroma drugo listino, ki v primeru iz
tretjega odstavka prejšnjega člena dokazuje, da so pogoji iz prejšnjega člena
izpolnjeni tudi v primeru, ko se posamezne naloge v postopku uradne potrditve
izvajajo z zunanjimi laboratoriji ali strokovnimi delavci.
(2) Ne glede na določbe prejšnjega odstavka
lahko organ za potrjevanje, ki je za uradno potrjevanje semenskega materiala
kmetijskih rastlin akreditiran v skladu s standardom ISO/IEC 17020:2004 –
Splošna merila za delovanje različnih organov, ki izvajajo kontrolo, ali s
standardom EN 45011:1998 – Splošna merila za certifikacijske organe za
področje certificiranja sistemov proizvodov, izkaže izpolnjevanje pogojev iz prejšnjega
člena z akreditacijsko listino, ki mu jo je podelil pristojni akreditacijski
organ.
(3) Poslovnik kakovosti iz pete alinee
prvega odstavka tega člena mora vsebovati elemente, določene s standardom
ISO/IEC 17020:2004 – Splošna merila za delovanje različnih organov, ki izvajajo
kontrolo, ali s standardom EN 45011:1998 – Splošna merila za
certifikacijske organe za področje certificiranja sistemov proizvodov, ali
najmanj:
1.    
izjavo o politiki kakovosti;
2.    
navedbo pravno-organizacijske oblike;
3.    
organizacijsko shemo organa za potrjevanje ali
organizacije, katere del je organ za potrjevanje, ki prikazuje razporeditev
odgovornosti in dodelitev nalog ter pooblastil za vse zaposlene;
4.    
obseg pooblastil in odgovornosti vsakega
posameznika;
5.    
osebno ime, izobrazbo, delovne izkušnje in
dodatno strokovno usposobljenost osebe, ki je v celoti odgovorna za to, da se
naloge uradne potrditve izvajajo v skladu s predpisi, navedenimi v
5. členu tega pravilnika;
6.    
osebna imena, izobrazbo, delovne izkušnje in
dodatno strokovno usposobljenost oseb, odgovornih za odločanje v postopku
uradne potrditve;
7.    
osebna imena strokovnih delavcev organa za
potrjevanje in zunanjih sodelavcev, s podatki o njihovi izobrazbi, dodatni
strokovni usposobljenosti in delovnih izkušnjah in podatki o njihovih pooblastilih
in odgovornosti pri izvajanju posameznih nalog v postopku uradne potrditve;
8.     seznam predpisov, metod in postopkov
ter drugih aktov, ki so podlaga za izvajanje uradne potrditve, vključno s
podatkom o organu oziroma osebi, odgovorni za njihov sprejem;
9.    
navodila za izvajanje metod in postopkov
potrjevanja, specifična za posamezne skupine kmetijskih rastlin; sestavni del
navodil morajo biti obrazci, ki se uporabljajo v postopku uradne potrditve:
prijava za uradno potrditev, zapisniki o pregledih, zapisnik o vzorčenju,
uradne etikete, potrdila o uradni potrditvi;
10. 
navodila za izvajanje administrativnih
postopkov, vključno s kontrolo dokumentov;
11. 
postopke nadzora zunanjih laboratorijev ali
zunanjih strokovnih sodelavcev;
12. 
postopke za vodenje notranjega nadzora, zlasti:
a)      
postopke ravnanja, kadar strokovni delavci iz
kakršnegakoli razloga ravnajo v nasprotju s poslovnikom kakovosti. Kadar tako
ravnanje vpliva na rezultate potrjevanja, mora poslovnik kakovosti določati, da
se delo takoj prekine. Z delom se nadaljuje po odpravi napak;
b)      
ukrepe za odpravo napak;
13. 
postopke ravnanja v primeru pritožb in sporov.
(4) Poslovnik kakovosti iz prejšnjega
odstavka mora organ za potrjevanje redno dopolnjevati glede na nastale
spremembe.
5. člen
(uradna potrditev)
(1) Organ za potrjevanje izvaja uradno
potrditev v skladu z določbami zakona, ki ureja semenski material kmetijskih
rastlin, predpisi izdanimi na njegovi podlagi, ter v skladu s predpisi o
splošnem upravnem postopku.
(2) Poleg predpisov iz prejšnjega odstavka
organ za potrjevanje uporablja tudi metode za potrjevanje semenskega materiala,
ki jih določi Fitosanitarna uprava Republike Slovenije
(v nadaljnjem besedilu: uprava) in so dosegljive na upravi.
6. člen
(javno pooblastilo)
(1) Za opravljanje uradne potrditve mora
organ za potrjevanje pridobiti javno pooblastilo v skladu z zakonom, ki ureja
semenski material kmetijskih rastlin.
(2) Na podlagi javnega pooblastila iz
prejšnjega odstavka ima organ za potrjevanje pravico zahtevati od dobavitelja,
da le-ta: 
-      
ravna skladno s predpisi, ki so navedeni v
prejšnjem členu; 
-      
omogoči nemoten potek uradne potrditve,
vključno z dokumentiranjem poteka uradne potrditve; 
-      
se sklicuje na potrdilo o uradni potrditvi le
za semenski material, za katerega je bilo takšno potrdilo izdano; 
-      
uporablja potrdilo o uradni potrditvi le kot
dokazilo, da semenski material ustreza zahtevam, določenim s predpisi iz
prejšnjega člena; 
-      
nikoli ne uporablja uradne potrditve za namene,
ki bi lahko škodili ugledu organa za potrjevanje; 
-      
o uradno potrjenem semenskem materialu ne daje
izjav, ki bi jih lahko organ za potrjevanje označil za zavajajoče; 
-      
na zahtevo organa za potrjevanje odstrani in
vrne organu za potrjevanje uradne etikete, če se ugotovi, da so bile izdane na
podlagi neresničnih podatkov ali navedb dobavitelja ali na podlagi ponarejenih
dokazil.
7. člen
(sklenitev pogodb)
Za uradno potrditev semenskega materiala
žit, krmnih rastlin in pese, oljnic in predivnic, zelenjadnic, krompirja,
okrasnih rastlin, sadnih rastlin, hmelja ter vinske trte uprava dodeli javno
pooblastilo enemu ali več organom za potrjevanje in z njimi sklene pogodbe, s
katerimi uredi medsebojna razmerja.
8. člen
(nadzor organa za potrjevanje)
Nadzor nad uradno potrditvijo in izdajo
uradnih etiket v skladu s predpisi, ki urejajo pridelavo semenskega materiala
kmetijskih rastlin, izvaja fitosanitarna inšpekcija.

Pravilnik o tehničnih, prostorskih, strokovnih
in organizacijskih pogojih, ki jih mora izpolnjevati organ za potrjevanje
semenskega materiala kmetijskih rastlin (Uradni list RS, št. 117/03)
vsebuje naslednjo prehodno in končno določbo:
»9. člen
(prehodna
določba)
Ne glede na določbe prvega odstavka 6.
člena tega pravilnika lahko uprava začasno, največ do 31. 12. 2004, fizični ali
pravni osebi dodeli javno pooblastilo, če izpolnjuje vsaj pogoje, navedene v 3.
členu tega pravilnika v točkah 1., 2., 4., 7., 8., 10., 11., 12. in 13.
10. člen
(začetek
veljavnosti tega pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvi
pravilnika o tehničnih, prostorskih, strokovnih in organizacijskih pogojih, ki
jih mora izpolnjevati organ za potrjevanje semenskega materiala kmetijskih
rastlin (Uradni list RS, št. 135/04) spreminja 9. člen pravilnika
tako, da se glasi:
»9. člen
(prehodna
določba)
(1) Ne glede na določbe prvega odstavka 6.
člena tega pravilnika lahko uprava začasno, največ do 31. 12. 2004, fizični ali
pravni osebi dodeli javno pooblastilo, če izpolnjuje vsaj pogoje, navedene v 3.
členu tega pravilnika v točkah 1., 2., 4., 7., 8., 10., 11., 12. in 13.
(2) Uprava lahko z odločbo podaljša
veljavnost začasnega javnega pooblastila iz prejšnjega odstavka do izbire
organov za potrjevanje na javnem razpisu v skladu s pogoji iz tega pravilnika,
oziroma najpozneje do 30. junija 2005.«;
ter vsebuje naslednjo končno določbo:
»4. člen
Ta pravilnik začne veljati naslednji po objavi
v Uradnem listu Republike Slovenije.«.

Pravilnik o spremembi pravilnika o tehničnih,
prostorskih, strokovnih in organizacijskih pogojih, ki jih mora izpolnjevati
organ za potrjevanje semenskega materiala kmetijskih rastlin (Uradni list RS,
št. 66/05) spreminja 9. člen pravilnika tako,
da se glasi:
»9. člen
(prehodna
določba)
(1) Ne glede na določbe prvega odstavka 6.
člena tega pravilnika lahko uprava začasno, največ do 31. 12. 2004, fizični ali
pravni osebi dodeli javno pooblastilo, če izpolnjuje vsaj pogoje, navedene v 3.
členu tega pravilnika v točkah 1., 2., 4., 7., 8., 10., 11., 12. in 13.
(2) Uprava lahko z odločbo podaljša
veljavnost začasnega javnega pooblastila iz prejšnjega odstavka do izbire
organov za potrjevanje na javnem razpisu v skladu s pogoji iz tega pravilnika,
oziroma najpozneje do 31. decembra 2006.«;
ter vsebuje naslednjo končno določbo:
»2. člen
Ta pravilnik začne veljati naslednji po
objavi v Uradnem listu Republike Slovenije.«.

Pravilnik o spremembah Pravilnika o tehničnih,
prostorskih, strokovnih in organizacijskih pogojih, ki jih mora izpolnjevati
organ za potrjevanje semenskega materiala kmetijskih rastlin (Uradni list RS, št.
105/06) vsebuje naslednjo prehodno in
končno določbo:
»3. člen
Obstoječi organi za potrjevanje lahko do
1. januarja 2008 izkazujejo izpolnjevanje pogojev s posamičnimi listinami,
izjavami oziroma podatki iz 1., 2., 3., 4. in 6. točke prvega odstavka ter 1. do 8. točke tretjega odstavka novega 4. člena tega pravilnika.
4. člen
Ta pravilnik začne veljati naslednji dan po
objavi v Uradnem listu Republike Slovenije.«.