I. SPLOŠNE DOLOČBE
1. člen
(vsebina)
(1) S tem pravilnikom se določajo:
1.     
starostni in izobrazbeni pogoji ter splošna poklicna usposobljenost za
pridobitev dovoljenja za strojevodjo;
2.     
pogoji za izdajo, ohranitev veljavnosti, dopolnitev, način preverjanja
veljavnosti spričeval s strani delodajalca in vodenje registra spričeval;
3.     
pogoji pod katerimi strojevodji ni treba imeti veljavnega spričevala za
določen del železniške infrastrukture;
4.     
pogoji za izdajo, podaljšanje, spreminjanje in razveljavitev pooblastil
centrom usposabljanja, ocenjevalcem in centrom preverjanja kandidatov za
strojevodje;
5.     
pogoji in način teoretičnega usposabljanja ter preverjanja teoretične
usposobljenosti strojevodij;
6.     
pogoji in način praktičnega usposabljanja ter podelitev pooblastila
ocenjevalcem za preverjanja praktične usposobljenosti strojevodij.
(2) Ta pravilnik delno prenaša Direktivo 2007/59/ES
Evropskega parlamenta in Sveta z dne 23. oktobra 2007 o izdaji spričeval
strojevodjem, ki upravljajo lokomotive in vlake na železniškem omrežju
Skupnosti (UL L št. 315 z dne 3. 12. 2007, str. 51), zadnjič spremenjeno z
Direktivo Komisije (EU) 2016/882 dne 1. junija 2016 o spremembi Direktive
2007/59/ES Evropskega parlamenta in Sveta glede jezikovnih zahtev (UL L št. 146
z dne 3. 6. 2016, str. 22), (v nadaljnjem besedilu: Direktiva 2007/59/ES).
2. člen
(področje uporabe)
(1) Ta pravilnik se uporablja za strojevodje, ki za
prevoznika ali upravljavca upravljajo vlečna vozila na javni železniški
infrastrukturi.
(2) Ta pravilnik ne velja za:
-       
omrežja, ki so funkcionalno ločena od javne železniške infrastrukture in
so predvidena samo za opravljanje lokalnega, mestnega in primestnega potniškega
prometa;
-       
zasebno železniško infrastrukturo, ki jo uporablja izključno njen lastnik
za lastne prevoze blaga;
-       
dele prog, ki so začasno zaprti za običajni promet zaradi vzdrževalnih
ali obnovitvenih del ali del pri nadgradnji železniškega sistema.
3. člen
(pomen izrazov)
(1) Izrazi, uporabljeni v tem pravilniku, pomenijo:
1.     
»center usposabljanja« je pravna ali fizična oseba, akreditirana s
strani akreditacijskega organa ali pooblaščena s strani varnostnega organa, za
izvajanje usposabljanj strojevodij;
2.     
»center preverjanja« je pravna ali fizična oseba, akreditirana s strani
akreditacijskega organa ali pooblaščena s strani varnostnega organa, za
izvajanje preverjanj strojevodij;
3.     
»ocenjevalec« je oseba, ki izpolnjuje pogoje iz
poglavja II Priloge 4, ki je sestavni del tega pravilnika in ima
pooblastilo za izvajanje in ocenjevanje preverjanj;
4.     
»operativni predpis« je interni akt (npr. priročnik, navodilo, poslovnik,
odredba ali obvestilo), ki je del sistema varnega upravljanja delodajalca;
5.     
»splošno strokovno znanje« je znanje iz vsebin Priloge IV Direktive
2007/59/ES, ki ga pri kandidatu za strojevodje preveri ocenjevalec;
6.     
»strokovno znanje o voznih sredstvih« je znanje iz vsebin Priloge V
Direktive 2007/59/ES;
7.     
»strokovno znanje o infrastrukturi« je znanje iz vsebin od 1. do 7.
točke Priloge VI Direktive 2007/59/ES;
8.     
»jezikovno znanje« je znanje iz vsebin iz 8. točke Priloge VI Direktive
2007/59/ES;
9.     
»vlečno vozilo« je vsako vozilo, ki se na lastnih kolesih z lastnim
pogonom premika po železniških tirih in vključuje tudi motorna vozila za
posebne namene.
(2) Drugi izrazi, uporabljeni v tem pravilniku, pomenijo
enako kot izrazi, ki jih določa zakon, ki ureja varnost v železniškem prometu,
zakon, ki ureja železniški promet, in drugi podzakonski akti, izdani na njihovi
podlagi.
II. POGOJI ZA SAMOSTOJNO DELO STROJEVODJE, OZEMELJSKA
VELJAVNOST, LASTNIŠTVO DOVOLJENJA ZA STROJEVODJO IN SPRIČEVALA
4. člen
(upravljanje vlečnega vozila)
(1) Za samostojno upravljanje vlečnega vozila mora
strojevodja imeti:
-       
veljavno dovoljenje za strojevodjo, iz katerega je razvidno, da
strojevodja izpolnjuje minimalne pogoje glede zdravstvenih zahtev, izobrazbe in
splošne strokovne usposobljenosti;
-       
eno ali več spričevali iz Priloge II Uredbe Komisije (EU) št. 36/2010 z
dne 3. decembra 2009 o vzorcih dovoljenj Skupnosti za strojevodje,
dopolnilnih spričeval, overjenih kopij dopolnilnih spričeval in obrazcev vlog
za dovoljenja za strojevodje v skladu z Direktivo 2007/59/ES Evropskega
parlamenta in Sveta (UL L št. 13 z dne 19. 1. 2010, str. 1, v nadaljnjem
besedilu: Uredba 36/2010/ES), v katerih je navedeno, po katerih železniških infrastrukturah
imetnik spričevala lahko vozi in katera vozna sredstva lahko imetnik spričevala
upravlja.
(2) S spričevalom strojevodja izkazuje, da je
usposobljen za upravljanje vlečnih vozil za eno ali več naslednjih kategorij:
-       
kategorija A: premikalne lokomotive, delovni vlaki, vozila za
opravljanje vzdrževalnih del in vse druge vrste lokomotiv, kadar so le te
uporabljene za premik;
-       
kategorija B: prevoz potnikov in blaga.
(3) Spričevalo lahko vsebuje pooblastilo za vse
kategorije in zajema vse kode iz Priloge II Uredbe 36/2010/ES.
(4) Spričevalo za določen del železniške infrastrukture
ni potrebno, če je med vožnjo poleg strojevodje tudi strojevodja spremljevalec,
ki ima veljavno spričevalo za železniško infrastrukturo, po kateri se izvaja
vožnja, in sicer v naslednjih primerih:
-       
če upravljavec oceni, da je zaradi motenj v železniškem prometu potrebna
preusmeritev vlakov ali pa so na tirih vzdrževalna dela;
-       
za enkratne posebne vožnje z muzejskimi vlaki;
-       
za enkratne posebne vožnje v tovornem prometu, če s tem soglaša
upravljavec;
-       
za dobavo ali predstavitev novega vlaka ali lokomotive;
-       
za namene usposabljanja in preverjanja strojevodij.
(5) O vseh primerih iz prejšnjega odstavka odloča
prevoznik in jih ne more zahtevati upravljavec ali varnostni organ. Prevoznik
je dolžan v vseh takšnih primerih predhodno obvestiti upravljavca.
(6) Za upravljanje vlečnega vozila pri premikalnih
vožnjah iz javne železniške infrastrukture na industrijski tir ali obratno niso
potrebni dokumenti iz prvega odstavka tega člena, če se izvaja s soglasjem
upravljavca. Soglasje izda upravljavec na podlagi izdelanega postopka v lastnem
SVU, ki ga pred pričetkom njegovega izvajanja potrdi varnostni organ. Postopek
mora zagotavljati usposobljenost osebja, ki upravlja to vlečno vozilo.
(7) (črtan).
III. DOVOLJENJE ZA STROJEVODJO IN SPRIČEVALO
5. člen
(minimalne zahteve za pridobitev dovoljenja za strojevodjo)
(1) Za pridobitev dovoljenja za strojevodjo mora
prosilec izpolnjevati naslednje pogoje:
-       
starost minimalno 20 let;
-       
najmanj izobrazba, pridobljena po izobraževalnih programih za pridobitev
srednje izobrazbe oziroma srednje strokovne izobrazbe, ki je po zakonu, ki
ureja slovensko ogrodje kvalifikacij, uvrščena v 5. raven slovenskega ogrodja
kvalifikacij;
-       
opravljeno preverjanje splošnega strokovnega znanja;
-       
zdravstvene pogoje.
(2) Varnostni organ ob izpolnjevanju pogojev iz druge,
tretje in četrte alineje prejšnjega odstavka izda dovoljenje za strojevodjo
prosilcu, ki je dopolnil 18 let, vendar takšno dovoljenje velja samo na območju
Republike Slovenije.
(3) Varnostni organ ob izpolnjevanju pogojev iz prve,
tretje in četrte alineje prvega odstavka izda dovoljenje za strojevodjo
prosilcu za vožnjo vlečnih vozil le za Kategorijo A, ki je opredeljena v
Prilogi II Uredbe 36/2010/ES, kadar ima prosilec pridobljeno 4. raven izobrazbe
(srednje poklicno izobraževanje).
(4) Prosilci uspešno opravljeno preverjanje splošnega
strokovnega znanja dokažejo s potrdilom centra preverjanja.
(5) Za priznavanje poklicnih kvalifikacij strojevodij,
ki so državljani države članice Evropske unije in so pridobili potrdilo o
usposobljenosti v tretji državi, se pri izdaji dovoljenja za strojevodjo
uporablja splošni sistem za priznavanje poklicnih kvalifikacij, skladno z
zakonom, ki ureja postopek priznavanja poklicnih kvalifikacij za opravljanje
reguliranih poklicev.
(6) Prosilci izpolnjevanje zdravstvenih pogojev
izkazujejo z zdravniškim spričevalom, iz katerega je razvidna zdravstvena
sposobnost (fizična in psihična) za delo strojevodje.
6. člen
(minimalne zahteve za pridobitev spričevala)
(1) Za pridobitev spričevala mora strojevodja
izpolnjevati minimalne pogoje:
-       
veljavno dovoljenje za strojevodjo;
-       
uspešno opravljeno preverjanje strokovnega znanja o voznih sredstvih;
-       
uspešno opravljeno preverjanje strokovnega znanja o infrastrukturi;
-       
uspešno opravljeno preverjanje jezikovnega znanja, kadar je prosilcu
jezik upravljavca tuj;
-       
uspešno opravljeno preverjanje iz operativnih predpisov iz SVU
delodajalca.
(2) Strojevodje dokažejo uspešno opravljeno preverjanje
znanja o:
-       
voznih sredstvih s potrdilom, ki ga je izdal center preverjanja, akreditiran
oziroma pooblaščen v eni od držav članic Evropske unije;
-       
infrastrukturi s potrdilom, ki ga je izdal center preverjanja, akreditiran
oziroma pooblaščen v državi, v kateri se infrastruktura nahaja;
-       
poznavanju jezika upravljavca (kadar je to potrebno) s potrdilom, ki ga
je izdal center preverjanja, akreditiran oziroma pooblaščen v eni od držav
članic Evropske unije.
(3) Delodajalec za strojevodje organizira usposabljanje in
preverjanje o svojem SVU, ki ga ima vzpostavljenega.
(4) Spričevalo se izda po vzorcu iz Priloge II Uredbe
36/2010/ES.
(5) Delodajalec vodi register spričeval v skladu z
Odločbo Komisije z dne 29. oktobra 2009 o sprejetju osnovnih parametrov registrov
dovoljenj za strojevodje in dopolnilnih spričeval, predvidenih v Direktivi
2007/59/ES Evropskega parlamenta in Sveta (UL L št. 8 z dne 13. 1. 2010,
str. 17, v nadaljnjem besedilu: Odločba 2010/17/ES).
IV. POSTOPEK ZA PRIDOBITEV DOVOLJENJA ZA STROJEVODJO,
OHRANJANJE VELJAVNOSTI DOVOLJENJA ZA STROJEVODJO IN SPRIČEVALA TER NADZOR NAD
STROJEVODJI
7. člen
(pridobitev dovoljenja za strojevodjo)
(1) Varnostni organ objavi postopek za pridobitev
dovoljenja za strojevodjo.
(2) Dovoljenje za strojevodjo se izda po vzorcu iz
Priloge 1, ki je sestavni del tega pravilnika. Oblika, vsebina in lastnosti
dovoljenja za strojevodjo so določene v Prilogi I Direktive 2007/59/ES in
Prilogi I Uredbe 36/2010/ES.
(3) Dovoljenje za strojevodjo se izda v enem izvirniku.
Vsako razmnoževanje dovoljenja za strojevodjo je prepovedano. Dvojnik lahko na
podlagi zahtevka imetnika izda varnostni organ.
(4) Varnostni organ vodi register izdanih dovoljenj za
strojevodjo v skladu z Odločbo 2010/17/ES.
8. člen
(ohranjanje veljavnosti dovoljenja za strojevodjo in spričevala)
(1) Za ohranitev veljavnosti dovoljenja za strojevodjo
mora strojevodja opravljati preverjanja zdravstvenih pogojev, kot jih določa
predpis, ki ureja zdravstveno sposobnost strojevodij.
(2) Pooblaščeni izvajalci zdravstvenih dejavnosti, ki
izvajajo preverjanje zdravstvene sposobnosti strojevodij morajo varnostni organ
obveščati o izpolnjevanju, izpolnjevanju z omejitvami ali neizpolnjevanju
zdravstvenih pogojev pri opravljenih preverjanjih zdravstvene sposobnosti.
(3) Za ohranitev veljavnosti spričevala mora
strojevodja:
-       
imeti veljavno dovoljenje za strojevodjo;
-       
uspešno opraviti preverjanja strokovnega znanja o voznih sredstvih v
skladu s Prilogo V Direktive 2007/59/ES, infrastrukturi v skladu s 1. do 7.
točko Priloge VI Direktive 2007/59/ES in po potrebi tudi jezikovnega znanja iz
8. točke Priloge VI Direktive 2007/59/ES. Pogostost periodičnih preverjanj strojevodij
določi delodajalec v SVU, pri čemer mora upoštevati minimalno pogostost
preverjanj, določeno v Prilogi 2, ki je sestavni del tega pravilnika.
(4) Delodajalec mora vsako preverjanje strokovnega
znanja strojevodje evidentirati v spričevalu in v registru spričeval, saj na
podlagi uspešno opravljenega preverjanja izpolnjuje zahteve za ohranitev
veljavnosti spričevala.
(5) Če se strojevodja ne udeleži preverjanja ali je
rezultat preverjanja negativen, se mu mora veljavnost spričevala nemudoma začasno
preklicati.
9. člen
(veljavnost in obnova dovoljenja za strojevodjo)
Dovoljenje za strojevodjo ob izpolnjevanju zdravstvenih
pogojev velja 10 let. Po preteku roka veljavnosti se dovoljenje za strojevodjo
lahko obnovi. Pri obnovi se preveri le izpolnjevanje zdravstvenih pogojev, saj
se šteje, da ostale minimalne pogoje za pridobitev dovoljenja za strojevodjo
prosilec izpolnjuje.
10. člen
(nadzor delodajalca nad strojevodji)
(1) Delodajalec mora zagotoviti in preverjati veljavnost
dovoljenj za strojevodjo in spričeval. V ta namen si mora v SVU predpisati in
izvajati postopke za ohranitev veljavnosti dovoljenj za strojevodje in
spričeval, postopke za nadzor svojih strojevodij in ukrepe, če se pri nadzoru
ugotovijo pomanjkljivosti glede izpolnjevanja pogojev, ki bi lahko vplivale na
veljavnost dovoljenj za strojevodjo in spričeval.
(2) Strojevodja mora v primeru poslabšanega
zdravstvenega stanja, ki bi lahko vplivalo na njegovo delovno sposobnost, takoj
obvestiti delodajalca.
(3) Delodajalec v SVU predpiše postopke in ukrepe za
primere, ko je s strani strojevodje ali zdravnika obveščen o poslabšanju
zdravstvenega stanja strojevodje, kar vpliva na delovno sposobnost strojevodje.
Ukrepi morajo predvideti:
-       
izredno preverjanje zdravstvenih pogojev, kot jih določa predpis, ki
ureja zdravstveno sposobnost strojevodij;
-       
začasni preklic in odvzem spričevala;
-       
posodobitev registra spričeval;
-       
obveščanje varnostnega organa o nezmožnosti strojevodje za delo, če bo
ta nezmožnost trajala več kot tri mesece.
V. POOBLAŠČANJE CENTROV USPOSABLJANJA, OCENJEVALCEV IN
CENTROV PREVERJANJA
11. člen
(pooblaščanje centrov usposabljanja, ocenjevalcev in centrov
preverjanja)
(1) Usposabljanja strojevodij oziroma kandidatov za
strojevodje neodvisno in nepristransko izvajajo centri usposabljanja, ki so
pravne ali fizične osebe, registrirane za opravljanje dejavnosti izobraževanja v
Republiki Sloveniji, in ne smejo biti v postopku stečaja, likvidacije ali
prisilne poravnave v skladu z veljavnimi predpisi. Izpolnjevati morajo pogoje
iz drugega odstavka 4. člena Sklepa Komisije z dne 22. novembra 2011 o
merilih za priznavanje centrov za usposabljanja, ki usposabljajo strojevodje,
merilih za priznavanje ocenjevalcev strojevodij in o merilih za organizacijo
preverjanj v skladu z Direktivo 2007/59/ES Evropskega parlamenta in Sveta (UL L
št. 314 z dne 29. 11. 2011, str. 36; v nadaljnjem besedilu: Sklep
2011/765/EU), katerih način izpolnjevanja je podrobneje opredeljen v Prilogi 3,
ki je sestavni del tega pravilnika.
(2) Preverjanja strojevodij oziroma kandidatov za
strojevodje neodvisno in nepristransko izvajajo centri preverjanja, ki so
pravne ali fizične osebe, registrirane za opravljanje dejavnosti izobraževanja v
Republiki Sloveniji in ne smejo biti v postopku stečaja, likvidacije ali
prisilne poravnave v skladu z veljavnimi predpisi. Izpolnjevati morajo pogoje
iz 9. člena Sklepa 2011/765/EU, katerih način izpolnjevanja je podrobneje
opredeljen v I. točki Priloge 4, ki je sestavni del tega pravilnika.
(3) Preverjanja strojevodij oziroma kandidatov za
strojevodje neodvisno in nepristransko izvajajo ocenjevalci, ki so fizične
osebe in izpolnjujejo pogoje iz 8. člena Sklepa 2011/765/EU, katerih način izpolnjevanja
je podrobneje opredeljen v II. točki Priloge 4 tega pravilnika.
(4) Pogoji za pridobitev pooblastila iz prvega, drugega
in tretjega odstavka tega člena se morajo izpolnjevati ves čas veljavnosti
pooblastila.
(5) Center usposabljanja, ocenjevalec in center
preverjanja lahko v času veljavnosti pooblastila zaprosi za spremembo obsega
pooblastila oziroma obsega usposabljanja ali preverjanja iz prvega odstavka 14.
člena oziroma prvega odstavka 15. člena tega pravilnika. V takšnih primerih
varnostni organ preverja le izpolnjevanje pogojev, ki se nanašajo na
potrjevanje programov usposabljanja oziroma programov preverjanja.
(6) Center usposabljanja, ocenjevalec in center
preverjanja lahko najprej 6 mesecev pred potekom veljavnosti pooblastila zaprosi
za njegovo podaljšanje.
(7) Dejavnost preverjanja usposobljenosti strojevodij in
kandidatov za strojevodje lahko izvajajo le centri preverjanja. Samo
preverjanje, znotraj centra preverjanja, lahko izvajajo ocenjevalci, ki so
pooblaščeni s strani varnostnega organa.
(8) Če se ugotovi, da je preverjanje usposobljenosti
strojevodij izvedel ocenjevalec, ki nima pooblastila varnostnega organa, mora
center preverjanja razveljaviti takšno preverjanje.
(9) Varnostni organ pooblasti centre usposabljanja,
ocenjevalce in centre preverjanja za največ 5 let. Varnostni organ razveljavi
pooblastilo, če center usposabljanja, ocenjevalec ali center preverjanja ne
izpolnjujejo pogojev za njegovo podelitev.
(10) Vloge, s katerimi prosilci zaprosijo za podelitev
pooblastila iz prvega, drugega oziroma tretjega odstavka tega člena, je treba
vložiti na obrazcih, ki jih varnostni organ objavi na svoji spletni strani.
(11) Varnostni organ lahko pri podelitvi varnostnega
spričevala ali varnostnega pooblastila pooblasti prevoznika ali upravljavca za
izvajanje nalog centra usposabljanja, vendar le, če bo usposabljanja opravljal
za lastno osebje. V takšnih primerih morajo prevozniki in upravljavci
izpolnjevati pogoje po tem pravilniku.
12. člen
(odločitve varnostnega organa)
Zoper odločbo varnostnega organa v zvezi s podelitvijo
pooblastila centrom usposabljanja, ocenjevalcem in centrom preverjanja je
dovoljena pritožba na ministrstvo, pristojno za promet.
13. člen
(izmenjava informacij)
(1) Pri vodenju registra dovoljenj za strojevodje mora
varnostni organ drugim varnostnim organom drugih držav članic Evropske unije,
Agenciji Evropske unije za železnice ali delodajalcu strojevodij na utemeljeno
zahtevo posredovati informacije o statusu dovoljenj za strojevodjo.
(2) Varnostni organ sodeluje z Agencijo Evropske unije
za železnice v cilju zagotovitve interoperabilnosti registrov dovoljenj za
strojevodje.
(3) Delodajalec mora na zahtevo varnostnega organa
nemudoma posredovati posodobljene podatke iz registra spričeval.
VI. USPOSABLJANJE IN PREVERJANJE STROJEVODIJ
14. člen
(usposabljanje)
(1) Usposabljanje strojevodij, ki jih izvajajo centri
usposabljanja obsega:
-       
splošno strokovno znanje;
-       
strokovno znanje o voznih sredstvih;
-       
strokovno znanje o infrastrukturi;
-       
jezikovno znanje.
(2) Center usposabljanja iz strokovnega znanja o
infrastrukturi za javno železniško infrastrukturo v Republiki Sloveniji ali
njen del je lahko pooblaščen le s strani varnostnega organa v Republiki
Sloveniji.
(3) Metoda usposabljanja mora izpolnjevati zahteve iz
Priloge 5, ki je sestavni del tega pravilnika.
15. člen
(preverjanje)
(1) Preverjanje strojevodij, ki jih izvajajo ocenjevalci
znotraj centrov preverjanja obsega:
-       
splošno strokovno znanje;
-       
strokovno znanje o voznih sredstvih;
-       
strokovno znanje o infrastrukturi;
-       
jezikovno znanje.
(2) Preverjanja usposobljenosti opravljajo ali nadzirajo
ocenjevalci znotraj centra preverjanja in morajo biti organizirana tako, da je
izključeno vsakršno navzkrižje interesov.
(3) Preverjanja strokovnega znanja o infrastrukturi v
Republiki Sloveniji, vključno z znanjem o progah izvajajo ocenjevalci znotraj
centra preverjanja, ki ga je pooblastil varnostni organ Republike Slovenije.
(4) Če se strojevodja, ki razpolaga z veljavnim
dovoljenjem za strojevodjo in spričevalom želi dodatno usposobiti za vožnjo po
progi, katere še nima vpisane v spričevalo, lahko znanja o tej progi pridobi v
skladu s SVU svojega delodajalca.
(5) Preverjanja iz prvega odstavka tega člena morajo
biti organizirana tako, da je izključeno vsakršno navzkrižje interesov, ne glede
na možnost, da lahko ocenjevalec pripada delodajalcu, ki spričevalo izdaja.
(6) Strojevodja je usposobljen, ko uspešno opravi
preverjanja teoretičnega in praktičnega znanja. Sposobnost upravljanja vozila
se oceni z vožnjami na omrežju. Za preverjanje sposobnosti strojevodij v
poslabšanih in izrednih razmerah se lahko uporabijo simulatorji.
16. člen
(stroški usposabljanja in preverjanja)
Delodajalec in strojevodja se v pogodbi o zaposlitvi lahko
dogovorita o povrnitvi stroškov usposabljanja in preverjanja, če strojevodja
poda odpoved pogodbe o zaposlitvi, zaradi zaposlitve pri drugem prevozniku ali
upravljavcu.
VII. OCENJEVANJE DEJAVNOSTI
17. člen
(standardi kakovosti)
(1) Varnostni organ zagotovi, da so vse dejavnosti, povezane
z usposabljanjem, ocenjevanjem sposobnosti, posodabljanjem dovoljenja za
strojevodjo in spričevala, stalno nadzorovane v okviru sistema standardov
kakovosti. 
(2) Ustreznost nadzora v okviru sistema standardov kakovosti
prevoznikov in upravljavcev presoja varnostni organ v okviru presoje
ustreznosti SVU.
18. člen
(neodvisnost ocenjevanja)
(1) Centri usposabljanja in centri preverjanja morajo v
časovnih presledkih, ki niso daljši od pet let, zagotoviti izvedbo neodvisne
ocene svojih postopkov usposabljanja oziroma postopkov preverjanja, vključno z
izvajanjem določb tega pravilnika. Ocenjevanje lahko izvedejo le kvalificirani
presojevalci sistemov kakovosti, ki sami ne opravljajo dejavnosti, ki so
predmet ocenjevanja.
(2) Ne glede na prejšnji odstavek neodvisne ocene ni treba
zagotoviti prevoznikom in upravljavcem za tiste postopke, ki so bili preverjeni
v okviru presoje ustreznosti SVU.
(3) Rezultati neodvisnega ocenjevanja se dokumentirajo
in predložijo varnostnemu organu. Varnostni organ sprejme ukrepe za odpravo
pomanjkljivosti, ki so bile ugotovljene pri neodvisnem ocenjevanju.

Priloga
1: Vzorec dovoljenja za strojevodjo
Priloga
2: Pogostost preverjanja
Priloga
3: Izpolnjevanje pogojev za podelitev pooblastila Centrom usposabljanja
Priloga
4: Izpolnjevanje pogojev za podelitev pooblastila Centrom preverjanja in
ocenjevalcem
Priloga
5: Metoda usposabljanja

Pravilnik o strojevodjih, centrih
usposabljanja, ocenjevalcih in centrih preverjanja (Uradni list RS, št. 35/19)
vsebuje naslednje prehodne in končno določbo:
»VIII. PREHODNE IN KONČNA DOLOČBA
19. člen
(usposobljenost za
pridobitev dovoljenja za strojevodjo)
Strojevodje, ki so svojo usposobljenost pridobile po
predpisih, ki so urejali njihovo usposabljanje do 1. julija 2011,
izpolnjujejo pogoje glede splošne strokovne usposobljenosti v skladu s tem
pravilnikom.
20. člen
(izpolnjevanje pogojev)
(1) Subjekti (centri) usposabljanja oziroma subjekti
(centri) preverjanja za strojevodje in voznike progovnih vozil, ki imajo na dan
uveljavitve tega pravilnika veljavno pooblastilo za izvajanje svoje dejavnosti,
izpolnjujejo pogoje po tem pravilniku za center usposabljanja oziroma center
preverjanja strojevodij, vendar najdlje do izteka veljavnosti pooblastila.
(2) Ocenjevalci, ki imajo na dan uveljavitve tega
pravilnika veljavno pooblastilo za preverjanje usposobljenosti strojevodij s
strani subjektov (centrov) preverjanja za strojevodje, lahko izvajajo
ocenjevanje do izteka veljavnosti pooblastila varnostnega organa subjektu
(centru) preverjanja za strojevodje, ki mu je pooblastilo izdal.
21. člen
(sistem varnega upravljanja
– SVU)
(1) Šteje se, da je v SVU upravljavca in prevoznikov, ki
imajo veljavno varnostno spričevalo oziroma varnostno pooblastilo na dan
uveljavitve tega pravilnika kot njihov sestavni del vključena vsebina določb
Pravilnika o strokovni usposobljenosti izvršilnih železniških delavcev (Uradni
list RS, št. 44/11, 29/16, 22/17 in 30/18 – ZVZelP-1), ki se nanašajo na
usposabljanje in preverjanje usposabljanja OVKN, ki niso strojevodje.
(2) Šteje se, da je v SVU upravljavca in prevoznikov, ki
imajo veljavno varnostno spričevalo oziroma varnostno pooblastilo na dan
uveljavitve tega pravilnika kot njihov sestavni del vključena vsebina
Pravilnika o delovnih mestih izvršilnih železniških delavcev (Uradni list RS,
št. 126/07, 1/08 – popr. in 30/18 – ZVZelP-1).
(3) Prevozniki in upravljavci morajo za spremembo pravil
v svojem SVU, ki so določeni v pravnem aktu iz prvega odstavka tega člena
pridobiti predhodno potrditev varnostnega organa.
22. člen
(prenehanje uporabe)
Z dnem uveljavitve tega pravilnika se prenehata uporabljati Pravilnik
o strokovni usposobljenosti izvršilnih železniških delavcev (Uradni list RS,
št. 44/11, 29/16, 22/17 in 30/18 – ZVZelP-1) in Pravilnik o delovnih mestih
izvršilnih železniških delavcev (Uradni list RS, št. 126/07, 1/08 – popr. in
30/18 – ZVZelP-1).
23. člen
(začetek veljavnosti)
Ta pravilnik začne veljati trideseti dan po objavi v Uradnem listu
Republike Slovenije.«.

Pravilnik
o spremembah in dopolnitvah Pravilnika o strojevodjih, centrih usposabljanja,
ocenjevalcih in centrih preverjanja (Uradni list RS, št. 64/21)
vsebuje naslednjo prehodno in končno določbo:
»PREHODNA IN KONČNA DOLOČBA
14. člen
(veljavnost pooblastil)
Ocenjevalci, ki imajo na dan uveljavitve tega pravilnika
veljavno pooblastilo za preverjanje usposobljenosti strojevodij s strani
varnostnega organa, lahko izvajajo ocenjevanje do izteka veljavnosti
pooblastila.
15. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.