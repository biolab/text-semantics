1. člen
(vsebina)
Ta uredba določa dajatve v sektorju mleka
in mlečnih proizvodov, upravljanje nacionalne rezerve, mlečno maščobo, postopke
za ugotavljanje višine in plačilo dajatve, prenos in pretvorbo individualne
kvote, pravice in obveznosti proizvajalca in odkupovalca, pristojne organe in
način kontrole za izvajanje:
-      
Uredbe Komisije (ES) št. 595/2004 z dne 30. marca 2004 o podrobnih
pravilih za uporabo Uredbe Sveta (ES) št. 1788/2003 o uvedbi dajatve v sektorju
mleka in mlečnih proizvodov (UL L št. 94 z dne 31. 3. 2004, str. 22),
zadnjič spremenjene z Uredbo Komisije (ES) št. 228/2008 z dne
13. marca 2008 o spremembi Uredbe (ES) št. 595/2004 glede
intenzivnosti kontrole oddaje in neposredne prodaje mleka (UL L št. 70 z dne
14. 3. 2008, str. 7), (v nadaljnjem besedilu: Uredba Komisije (ES) št.
595/2004) in
-      
Uredbe Sveta (ES) št. 1234/2007 z dne 22. oktobra 2007
o vzpostavitvi skupne ureditve kmetijskih trgov in o posebnih
določbah za nekatere kmetijske proizvode (Uredba o enotni SUT) (UL L št. 299 z
dne 16. 11. 2007, str. 1), zadnjič spremenjene z Uredbo Sveta (ES)
št. 470/2008 z dne 26. maja 2008 o spremembi Uredbe (ES)
št. 1782/2003 glede prenosa pomoči za tobak v Sklad Skupnosti za tobak za
leti 2008 in 2009 in Uredbe (ES) št. 1234/2007 glede financiranja Sklada
Skupnosti za tobak (UL L št. 140 z dne 30. 5. 2008, str. 1).
2. člen
(pomen izrazov)
Posamezni izrazi, uporabljeni v tej uredbi,
imajo naslednji pomen:
-      
proizvajalec je nosilec kmetijskega gospodarstva, ki je fizična ali
pravna oseba s prebivališčem oziroma sedežem v Republiki Sloveniji, ki
proizvaja in trži mleko oziroma mlečne proizvode;
-      
nacionalna kvota je nacionalna referenčna količina, ki je Republiki
Sloveniji dodeljena s pravnimi akti iz prejšnjega člena in je količina mleka,
izražena v kilogramih, ki se lahko trži v Republiki Sloveniji brez plačila
dajatve in se razdeli med proizvajalce kot individualna kvota;
-      
individualna kvota je individualna referenčna količina mleka, izražena v
kilogramih, ki jo lahko trži proizvajalec mleka brez obveznosti plačila
dajatve;
-      
razpoložljiva individualna kvota je razpoložljiva referenčna količina
mleka, s katero proizvajalec razpolaga na dan 31. marca kvotnega leta in
za katero se obračunava dajatev, pri čemer se upoštevajo vsi prenosi in
pretvorbe, izvedene v kvotnem letu;
-      
kvotno leto je dvanajstmesečno obdobje, ki se začne 1. aprila;
-      
individualna referenčna vsebnost maščobe je vsebnost mlečne maščobe v
oddanem mleku v referenčnem obdobju, ki je izražena v gramih na kilogram in
zaokrožena na dve decimalki ter se uporablja za korekcijo oddanih količin mleka
v posameznem kvotnem letu zaradi ugotavljanja zavezancev za plačilo dajatve za
mleko in mlečne proizvode.
3. člen
(pristojnost)
Za izvajanje te uredbe in uredb iz 1. člena
te uredbe je pristojna Agencija Republike Slovenije za kmetijske trge in razvoj
podeželja (v nadaljnjem besedilu: agencija).
4. člen
(upravljanje nacionalne rezerve)
(1) Nacionalna rezerva se nameni za
dodelitev dodatnih kvot tistim proizvajalcem, ki kvoto potrebujejo za trženje
na planini.
(2) Nacionalna rezerva se lahko dodeli
tudi tistim proizvajalcem mleka, katerih individualna kvota zaradi strukturnih
sprememb na lastnem kmetijskem gospodarstvu ne izraža dejanske ravni
proizvodnje.
(3) Dodelitev dodatnih kvot iz
nacionalne rezerve za namene iz prvega in drugega odstavka tega člena se izvede
v skladu s to uredbo, pri čemer se upošteva, da imajo prednost pri dodelitvi
tisti proizvajalci, ki potrebujejo kvoto za trženje na planini.
(4) Proizvajalci, ki so pridobili
dodatno kvoto v skladu s prejšnjim odstavkom, individualne kvote ne smejo
prenašati na drugega proizvajalca prej kakor v petih kvotnih letih od
dodelitve.
(5) Ne glede na prejšnji odstavek
lahko proizvajalec prenese individualno kvoto na drugega proizvajalca prej
kakor v petih kvotnih letih od dodelitve. V tem primeru mora agencija v
postopku odločanja o tem prenosu upoštevati dodatno kvoto, ki je bila
proizvajalcu, ki kvoto prenaša na drugega proizvajalca, dodeljena v skladu s
tretjim odstavkom tega člena, katera se vrne v nacionalno rezervo.
(6) Proizvajalec mleka, ki je svojo
individualno kvoto za oddajo oziroma neposredno prodajo v celoti ali delno
prenesel na drugega proizvajalca, ne more pridobiti dodatne kvote iz nacionalne
rezerve v petih kvotnih letih od prenosa kvote.
(7) Agencija po uradni dolžnosti v kvotnem
letu 2012/13 dodeli upravičencem iz nacionalne rezerve dodatno kvoto za oddajo v skupni
višini do 30 000 000 kg.
(8) Agencija po uradni dolžnosti v kvotnem
letu 2012/13 dodeli upravičencem iz nacionalne rezerve dodatno kvoto za neposredno
prodajo v skupni višini do 6 000 000 kg.
(9) Upravičenci iz sedmega odstavka tega
člena so proizvajalci mleka, ki so v kvotnem letu 2011/12 presegli individualno
kvoto za oddajo. Kvota se dodeli
v višini razlike med oddajo
mleka v kvotnem letu 2011/12 in
individualno
kvoto za oddajo na dan 31.
marca 2012.
(10) Upravičenci iz osmega odstavka tega člena so proizvajalci
mleka, ki so v kvotnem letu 2011/12 presegli individualno kvoto za neposredno
prodajo. Kvota se dodeli v višini razlike med neposredno prodajo mleka in mlečnih
proizvodov v kvotnem letu 2011/12 in individualno kvoto za neposredno
prodajo mleka na dan 31. marca 2012.
(11) Če upravičencu iz devetega ali
desetega odstavka tega člena pripada manj kakor 5 000 kg kvote za oddajo ali 2
500 kg kvote za neposredno prodajo, mu agencija dodatne kvote ne dodeli.
(12) Rok za izdajo odločb upravičencem iz devetega in desetega odstavka tega
člena je 31. marec 2013.
5. člen
(ponovna dodelitev kvote)
(1) Proizvajalcu, ki v kvotnem letu ne
izkoristi najmanj 70 odstotkov svoje individualne kvote, agencija z odločbo, ki
jo izda po uradni dolžnosti, neizkoriščeno individualno kvoto v celoti odvzame.
Rok za
izdajo odločbe
je do 1. oktobra
tekočega kvotnega leta.
(2) Proizvajalec lahko zahteva ponovno
dodelitev individualne kvote, ki mu je bila odvzeta v skladu s prejšnjim
odstavkom. Vlogo za ponovno dodelitev individualne kvote predloži agenciji
najpozneje do konca februarja v istem kvotnem letu, v katerem mu je bila kvota
odvzeta. Agencija z odločbo ponovno dodeli individualno kvoto najpozneje do
konca kvotnega leta, v katerem je bila vloga oddana, v višini, zahtevani z
vlogo, vendar največ do višine odvzete individualne kvote. Rok za izdajo odločbe je do 31.
marca istega kvotnega leta.
(3) Če proizvajalec dvakrat zaporedoma
ne izkoristi najmanj 70 odstotkov svoje individualne kvote, ni upravičen do
ponovne dodelitve odvzetega dela individualne kvote v skladu s prejšnjim
odstavkom.
6. člen
(ugotavljanje vsebnosti mlečne maščobe)
(1) Vsebnost mlečne maščobe (v
nadaljnjem besedilu: maščoba) v mleku, oddanem odkupovalcu, ugotavljajo
usposobljeni laboratoriji (v nadaljnjem besedilu: laboratorij) z rutinsko
metodo infrardeče spektrometrije in referenčno Röse-Gottliebovo metodo. Ti
laboratoriji morajo imeti akreditacijsko listino v skladu s standardom SIST EN
ISO/IEC 17025, ki jo je izdala Slovenska akreditacija ali tuja nacionalna
organizacija, priznana v Evropskem združenju za akreditacijo (EA).
(2) Laboratorij, ki v skladu s
prejšnjim odstavkom želi izvajati analize za ugotavljanje maščobe v mleku,
oddanem odkupovalcu, lahko predloži vlogo ministrstvu, pristojnemu za
kmetijstvo, ki ji mora priložiti akreditacijsko listino, iz katere izhaja, da
je akreditiran za referenčno oziroma rutinsko metodo v skladu s prejšnjim
odstavkom. Če je laboratorij akreditiran le za rutinsko metodo, mora vlogi
priložiti tudi pogodbo, sklenjeno s podizvajalcem, ki je za referenčno metodo
akreditiran po standardu SIST EN ISO/IEC 17025. O vlogi z odločbo odloči
ministrstvo, pristojno za kmetijstvo, s katero imenuje laboratorij za
ugotavljanje maščobe v oddanem mleku.
(3) Laboratorij mora agenciji najmanj
enkrat na dve leti poslati veljavno akreditacijsko listino s prilogo, iz katere
je razvidno, da še ima akreditacijo za referenčno oziroma rutinsko metodo. Če
veljavne akreditacijske listine nima več, mora agencija o tem nemudoma
obvestiti ministrstvo, pristojno za kmetijstvo, ki z odločbo, izdano po uradni
dolžnosti, ugotovi, da laboratorij ne izpolnjuje več pogojev za imenovanje.
(4) Pogoje za osebe, ki bodo vzorčile,
pogoje in tehnike za vzorčenje, pogoje za prevoz in hrambo vzorcev ter vodenje
ustreznih evidenc predpiše minister, pristojen za kmetijstvo.
7. člen
(postopek določitve dajatve)
(1) Dajatev se plačuje, če se v
zadevnem kvotnem letu ugotovi, da je presežena nacionalna kvota.
(2) Ko se pri individualni kvoti za
oddajo opravi prilagoditev oddanih količin glede na vsebnost maščobe, se
količina mleka za dajatev posameznega proizvajalca, ki je presegel
razpoložljivo individualno kvoto, izračuna tako, da se presežek nacionalne
kvote porazdeli glede na njegov delež presežka razpoložljive individualne kvote
v vsoti preseženih razpoložljivih individualnih kvot.
(3) Pri individualni kvoti za
neposredno prodajo se količina mleka za dajatev posameznega proizvajalca, ki je
presegel razpoložljivo individualno kvoto, izračuna na način iz prejšnjega
odstavka.
(4) Agencija mora do 1. julija
vsakega leta:
a.   ob oddaji iz drugega odstavka tega člena odkupovalcem izdati
odločbe o višini dajatve, ki jo mora zbrati od posameznega proizvajalca;
b.   ob neposredni prodaji iz prejšnjega odstavka proizvajalcem izdati
odločbe o višini dajatve, ki jo mora plačati posamezen proizvajalec.
(5) Agencija ob oddaji opravi izračun
za določitev dajatve na podlagi poročil odkupovalcev iz 10. člena te uredbe in
ob neposredni prodaji na podlagi izjav proizvajalcev iz 12. člena te
uredbe.
8. člen
(proizvajalci s kvoto za oddajo)
(1) Proizvajalec lahko oddaja mleko le
registriranemu odkupovalcu, ki ga izbere pred začetkom oddaje, izbrani
odkupovalec pa mora o tem obvestiti agencijo.
(2) Proizvajalec, ki trži mleko
oziroma mlečne proizvode, mora za ta namen pridobiti individualno kvoto. Ne sme
pa tržiti mleka oziroma mlečnih proizvodov na individualno kvoto drugega
proizvajalca.
(3) Proizvajalec lahko hkrati oddaja
mleko več kakor enemu odkupovalcu, vendar vsota tako oddanih količin ne sme
presegati njemu dodeljene individualne kvote. V tem primeru mora proizvajalec
določiti odkupovalca, ki bo odgovoren za vodenje, pripravo podatkov za
poročanje agenciji in zbiranje dajatev, ter o izbranem odkupovalcu pisno
obvestiti vse druge odkupovalce, ki morajo temu odkupovalcu poslati vse
potrebne podatke.
(4) Ob zamenjavi odkupovalca mora novi
odkupovalec agenciji najpozneje petnajst dni pred zamenjavo pisno sporočiti
datum zamenjave. Če gre za zamenjavo izbranega odkupovalca iz prejšnjega
odstavka, mora novi odkupovalec agenciji sporočiti, kateri odkupovalec bo
odgovoren za vodenje, pripravo podatkov za poročanje agenciji in zbiranje
dajatev. Dosedanji odkupovalec mora novemu poslati vse potrebne podatke
najpozneje v osmih dneh po datumu zamenjave.
9. člen
(registracija odkupovalca)
(1) Status odkupovalca lahko pridobi
oseba, ki ima poslovne prostore v Republiki Sloveniji in je za opravljanje
dejavnosti odkupa vpisana v sodni ali poslovni register ali v evidenco
dopolnilnih dejavnosti na kmetiji, ki se vodijo v Republiki Sloveniji. Vloga za
pridobitev statusa odkupovalca se predloži agenciji, priložena pa ji mora biti
izjava o izpolnjevanju obveznosti odkupovalcev iz te uredbe in 23. člena Uredbe
Komisije (ES) št. 595/2004.
(2) O vlogi iz prejšnjega odstavka
odloča agencija z odločbo.
10. člen
(obveznosti odkupovalcev)
(1) Odkupovalec mora:
a.   za posameznega proizvajalca voditi:
- 
mesečno evidenco o oddani količini mleka, izraženo v kilogramih, s
povprečno vsebnostjo maščobe,
- 
mesečno evidenco korigiranih oddanih količin glede na povprečno vsebnost
maščobe v oddanem mleku in individualno referenčno vsebnost maščobe;
b.   proizvajalcu mesečno do 25. za pretekli mesec in skupaj za pretekle
mesece tekočega kvotnega leta predložiti poročilo o oddaji mleka, ki zajema:
- 
individualno kvoto za oddajo z individualno referenčno vsebnostjo
maščobe,
- 
oddano količino mleka s povprečno vsebnostjo maščobe,
- 
korigirano oddano količino mleka glede na povprečno vsebnost maščobe v
oddanem mleku in individualno referenčno vsebnost maščobe,
- 
ob preseženi individualni kvoti pa tudi morebitni znesek dajatve, ki ga
je odkupovalec pridržal za plačilo dajatve v skladu z drugim odstavkom tega
člena;
c.   agenciji mesečno do 25. za pretekli mesec predložiti podatke o
oddani količini mleka z vsebnostjo maščobe po posameznem proizvajalcu;
d.   do 15. maja poslati agenciji letno poročilo o oddaji v preteklem
kvotnem letu, ki zajema podatke iz prejšnje točke;
e.   poročati agenciji v skladu s točkama c. in d. tega odstavka tudi,
če od posameznega proizvajalca ni odkupil nič mleka.
(2) Če med kvotnim letom oddana
količina mleka nekega proizvajalca preseže njegove individualne kvote, lahko
odkupovalec za plačilo dajatve zniža ceno mleku.
11. člen
(odvzem registracije odkupovalcu)
(1) Če agencija ugotovi, da
odkupovalec ne izpolnjuje več pogojev iz prvega odstavka 9. člena te uredbe, mu
z odločbo odvzame status odkupovalca. O tem odvzemu mora agencija pisno
obvestiti zadevne proizvajalce, ki si morajo v 30 dneh po dokončnosti odločbe
izbrati novega odkupovalca.
(2) Po šestih mesecih od
pravnomočnosti odločbe o odvzemu statusa odkupovalca lahko odkupovalec predloži
vlogo za ponovno pridobitev tega statusa.
12. člen
(proizvajalci s kvoto za neposredno
prodajo)
(1) Proizvajalec s kvoto za neposredno
prodajo mora voditi dnevno evidenco o vseh količinah mleka oziroma mlečnih
proizvodov, ki jih neposredno prodaja.
(2) Proizvajalec najpozneje do
15. maja za preteklo kvotno leto predloži agenciji izjavo o neposredni
prodaji, ki povzema količine mleka oziroma mlečnih proizvodov iz evidenc iz
prejšnjega odstavka. Izjavo o neposredni prodaji predloži proizvajalec s kvoto
za neposredno prodajo tudi, če v kvotnem letu ni tržil nič mleka oziroma
mlečnih proizvodov.
(3) Za ugotavljanje količin mleka (v
kg) v posameznih mlečnih proizvodih se uporabijo naslednji ekvivalenti:
-      
1 liter mleka = 1,03 kg mleka,
-      
1 kg trdega sira = 13 kg mleka,
-      
1 kg poltrdega sira = 11 kg mleka,
-      
1 kg skute, svežega sira = 8 kg mleka,
-      
1 kg jogurta, kislega mleka = 1 kg mleka,
-      
1 kg sadnega jogurta = 0,8 kg mleka.
(4) Če proizvajalec proizvaja smetano,
mora voditi evidenco v skladu s prvim odstavkom tega člena in dati izjavo, s
katero navaja % mlečne maščobe v smetani, v skladu z drugim odstavkom tega
člena.
(5) Če proizvajalec izdeluje še kak
proizvod, ki ni določen v tretjem odstavku tega člena in uredbah iz 1. člena te
uredbe, mora voditi evidenco v skladu s prvim odstavkom tega člena in dati
izjavo o količini mleka, ki jo je porabil za izdelavo proizvoda, v skladu z
drugim odstavkom tega člena.
(6) Če je leto prestopno, agencija
vsem proizvajalcem zmanjša količino mleka oziroma mlečnih proizvodov iz drugega
odstavka tega člena za 1/366.
13. člen
(prenos individualne kvote z zemljo)
(1) Pri prenosu individualne kvote z
zemljo se ta kvota prenese v sorazmernem deležu glede na del površine
zemljišča, ki se prenaša in je namenjena za proizvodnjo mleka, in vso površino
zemljišča zadevnega kmetijskega gospodarstva, ki je namenjena za proizvodnjo
mleka. Največja možna višina individualne kvote, ki se lahko prenese skupaj z
zemljiščem, je 15 000 kg/ha.
(2) Ob zakupu zemljišč kmetijskega
gospodarstva (v nadaljnjem besedilu: zakup) se lahko v skladu s prejšnjim
odstavkom individualna kvota proizvajalca, ki je dal zemljišča, namenjena za
proizvodnjo mleka, v zakup, prenese na proizvajalca, ki je ta zemljišča vzel v
zakup, za čas trajanja zakupa.
(3) Za prenos individualne kvote z
zemljo za tekoče kvotno leto se v skladu s prvim odstavkom tega člena agenciji
predloži vloga najpozneje do 31. januarja. Vlogi mora biti priložena
kopija predloga o vpisu v zemljiško knjigo. O vlogi odloča agencija z odločbo, ki
jo izda do 31. marca tekočega kvotnega leta.
(4) Pri razdelitvi kmetijskega
gospodarstva zaradi dedovanja pridobi vsako kmetijsko gospodarstvo individualno
kvoto v skladu s sporazumom med dediči ali s pravnomočnim sklepom o dedovanju.
(5) Pri razdelitvi kmetijskega
gospodarstva zaradi dedovanja morajo dediči agenciji predložiti overjen
sporazum med seboj ali pravnomočen sklep o dedovanju. O prenosu individualnih
kvot agencija odloči z odločbo, ki jo izda do 31. marca tekočega kvotnega leta.
(6) Pri spremembi nosilca kmetijskega
gospodarstva v Registru kmetijskih gospodarstev agencija po uradni dolžnosti z
odločbo obvesti novega nosilca o stanju individualne kvote. Rok za izdajo odločbe je do 10.
aprila naslednjega kvotnega leta.
14. člen
(prenos kvote brez zemlje)
(1) Pri prenosu individualne kvote
brez zemlje, namenjene za proizvodnjo mleka, se lahko ta kvota prenese najmanj
v višini 1000 kg mleka. Če je manjša od 1000 kg mleka, se mora prenesti v celoti. Za tekoče kvotno leto se vloga predloži agenciji najpozneje do
31. januarja. Rok za
izdajo odločbe
je do 31. marca tekočega kvotnega leta.
(2) Proizvajalec, na katerega se kvota
prenaša, mora k vlogi iz prejšnjega odstavka priložiti izjavo, da je v obdobju
po dodelitvi individualne kvote pridobil zemljišča, namenjena za proizvodnjo
mleka, da je na svojem kmetijskem gospodarstvu vlagal v mlečno proizvodnjo ali
da to kvoto potrebuje za izkoriščanje proizvodnih zmogljivosti svojega
kmetijskega gospodarstva.
(3) Pri prenosu individualne kvote v
skladu s tem členom se je del izloči v nacionalno rezervo, in sicer:


a.   prenos kvote znotraj
  statistične regije:

 


- 
  prenos kvote na gorska območja

0%,


- 
  prenos kvote na območja z omejenimi dejavniki (v nadaljnjem besedilu:
  območja OMD), razen na gorska,

5%,


- 
  prenos kvote na nižinska območja

10%,


b.   prenos kvote med
  statističnimi regijami:

 


- prenos
  kvote na gorska območja

0%,


- prenos
  kvote na območja OMD, razen na gorska,

25%,


- prenos
  kvote na nižinska območja

30%.


15. člen
(pretvorba individualnih kvot)
(1) Pri prestrukturiranju proizvodnje
mleka, uskladitvi individualnih kvot med doseženo oddajo in neposredno prodajo
ali kakšnem drugem razlogu, ki vpliva na sestavo mlečne proizvodnje na
kmetijskem gospodarstvu, lahko proizvajalec z vlogo, ki jo predloži agenciji,
zahteva, da se začasno ali dokončno del ali celotna individualna kvota
pretvori, tako da se na račun kvote za oddajo zmanjša kvota za neposredno
prodajo ali obratno. Vloga mora vsebovati tudi razlog, zaradi katerega se
zahteva pretvorba individualne kvote.
(2) Za tekoče kvotno leto mora vlogo
iz prejšnjega odstavka proizvajalec predložiti ob začasni pretvorbi
individualne kvote najpozneje do 31. januarja, ob dokončni pretvorbi pa
najpozneje do 30. novembra.
(3) O vlogi iz prvega in drugega
odstavka tega člena odloča agencija z odločbo. Rok za izdajo odločbe o začasni pretvorbi je do 31. marca
tekočega kvotnega leta, rok za
izdajo odločbe
o dokončni
pretvorbi pa do 31. januarja tekočega kvotnega leta.
(4) Če se proizvajalcu individualna
kvota za neposredno prodajo pretvori v individualno kvoto za oddajo in še nima
dodeljene individualne kvote za oddajo z individualno referenčno vsebnostjo
maščobe, se mu dodeli individualna referenčna vsebnost maščobe, ki znaša 38
g/kg.
(5) Če se proizvajalcu individualna
kvota za neposredno prodajo pretvori v individualno kvoto za oddajo in že ima
dodeljeno kvoto za oddajo z individualno referenčno vsebnostjo maščobe, ostane
ta vsebnost nespremenjena, če ponderirana vsebnost maščobe za tekoče kvotno
leto na podlagi mesečnih poročil odkupovalca ni nižja za več kakor 1 g/kg od
prvotno dodeljene individualne referenčne vsebnosti maščobe.
(6) Če je ponderirana vsebnost maščobe
iz prejšnjega odstavka nižja za več kakor 1 g/kg, znaša vsebnost maščobe, ki se
nanaša na količino kot predmet pretvorbe, 38 g/kg.
16. člen
(višja sila)
(1) Višja sila je zunanji vzrok, ki ga
ni bilo mogoče pričakovati in se mu ne izogniti ali ga odvrniti. Za zunanji
vzrok se za namene te uredbe štejejo zlasti:
-      
smrt,
-      
začasna ali trajna delovna nezmožnost,
-      
uničenje stavb za živali na kmetijskem gospodarstvu,
-      
epizootska bolezen, ki je prizadela kmetijsko gospodarstvo.
(2) Primeri višje sile se morajo pisno
sporočiti agenciji in priložiti ustrezna dokazila.
17. člen
(kontrola)
(1) Odkupovalci, mlekarne in
proizvajalci (v nadaljnjem besedilu: stranka) morajo za izvajanje kontrole
agenciji in njenim pooblaščencem dovoliti vstop v obrat oziroma v prostore,
kjer hranijo poslovne knjige, zapisnike, evidence, račune in drugo
dokumentacijo iz te uredbe, med običajnim delovnim časom ali po dogovoru. Na
zahtevo agencije ali njenih pooblaščencev mora stranka predložiti na vpogled
poslovne knjige, zapisnike, evidence, račune in drugo dokumentacijo v skladu s
to uredbo in uredbami iz 1. člena te uredbe. Pri računalniško podprtem
knjigovodstvu mora stranka na zahtevo agencije ali njenih pooblaščencev na
lastne stroške pripraviti sezname z zahtevanimi podatki v ustrezni obliki.
(2) Laboratoriji morajo za izvajanje
kontrole agenciji in njenim pooblaščencem dovoliti vpogled v akreditacijsko
listino s prilogami.
(3) Kontrolo iz prvega in drugega
odstavka tega člena izvaja agencija.
(4) Agencija na podlagi uradnih
evidenc in registrov ter kontrole na kraju samem ugotavlja proizvodno
zmogljivost mleka in mlečnih proizvodov na kmetijskem gospodarstvu. Če pri tovrstnih
pregledih in kontrolah odkrije razlike med poročanimi količinami iz 10. in 12. člena te uredbe in dejanskim stanjem na kmetijskem gospodarstvu, ukrepa v skladu z 8., 11. in 23. členom Uredbe Komisije (ES) št. 595/2004 in s to uredbo.
18. člen
(nadzor)
Nadzor nad izvajanjem določb te uredbe in
uredb iz 1. člena te uredbe opravljajo kmetijski inšpektorji.
19. člen
(obvestilo agencije inšpekciji)
Agencija mora o ugotovljenih kršitvah, ki
so s to uredbo ali zakonom, ki ureja kmetijstvo, opredeljene kot prekršek,
obvestiti pristojni inšpekcijski organ.
20. člen
(obrazci)
Obrazci za izvedbo postopkov sistema
mlečnih kvot, ki jih pripravi agencija, morajo vsebovati najmanj naslednje
podatke:
-      
ime in naslov oziroma firmo in sedež vložnika,
-      
davčno številko vložnika,
-      
številko KMG-MID kmetijskega gospodarstva v primeru proizvajalca,
-      
podpis oziroma žig vložnika.
21. člen
(obvezna uporaba računalniškega programa)
Odkupovalci vodijo, obdelujejo in sporočajo
podatke iz 10. člena te uredbe agenciji enotno, z uporabo računalniškega
programa, ki jim ga zagotovi agencija. Uporaba računalniškega programa je
obvezna za vse odkupovalce.
22. člen
(poročanje)
(1) Agencija mora podatke, ki jih
poroča Evropski komisiji in so določeni v uredbah iz 1. člena te uredbe,
sporočiti tudi ministrstvu, pristojnemu za kmetijstvo.
(2) Agencija mora za kvotno leto vsak
mesec sporočati podatke o mesečni količini oddanega mleka in skupni količini
oddanega mleka ministrstvu, pristojnemu za kmetijstvo, in ministrstvu,
pristojnemu za gospodarstvo.
(3) Agencija mora po koncu kvotnega
leta sporočati podatke o višini neposredno prodanega mleka oziroma mlečnih
proizvodov za preteklo kvotno leto ministrstvu, pristojnemu za kmetijstvo, in
ministrstvu, pristojnemu za gospodarstvo.
23. člen
(sankcije)
Sankcije, izrečene v skladu z uredbami iz
1. člena te uredbe, so prihodek proračuna Republike Slovenije.
24. člen
(prekrški)
(1) Z globo od 42 do 420 evrov se
kaznuje za prekršek posameznik, če:
-      
oddaja mleko neregistriranemu odkupovalcu (prvi odstavek 8. člena);
-      
trži mleko oziroma mlečne proizvode in mu ni dodeljena individualna
kvota oziroma trži mleko oziroma mlečne proizvode na individualno kvoto drugega
proizvajalca (drugi odstavek 8. člena);
-      
ne pošilja poročil ali ne pošilja točnih poročil (točki c. in d. prvega
odstavka 10. člena);
-       agenciji in njenim pooblaščencem ne dovoli vstopa
v obrat oziroma v prostore, v katerih hrani poslovne knjige, zapisnike,
evidence, račune in drugo dokumentacijo iz te uredbe, med običajnim delovnim
časom ali po dogovoru oziroma ne predloži na vpogled poslovnih knjig,
zapisnikov, evidenc, računov in druge dokumentacije v skladu s to uredbo in
uredbami iz 1. člena te uredbe oziroma pri računalniško podprtem knjigovodstvu
na lastne stroške ne pripravi seznamov z zahtevanimi podatki v ustrezni obliki
(prvi odstavek 17. člena);
-      
za izvajanje kontrole agenciji in
njenim pooblaščencem ne dovoli vpogleda v akreditacijsko listino s
prilogami (drugi odstavek 17. člena).
(2) Z globo od 420 do 4200 evrov se
kaznuje za prekršek iz prejšnjega odstavka pravna oseba in samostojni podjetnik
posameznik.
(3) Z globo od 42 do 420 evrov se
kaznuje za prekršek iz prvega odstavka tega člena odgovorna oseba pravne osebe
in odgovorna oseba samostojnega podjetnika posameznika.

Uredba o uvedbi dajatve za mleko in mlečne proizvode
(Uradni list RS, št. 1/09)
vsebuje naslednjo prehodno in končni določbi:
»25. člen
(registracija
in izbira odkupovalcev)
(1) Odkupovalec, ki se je štel za
registriranega po določbah Uredbe o uvedbi dajatve za mleko in mlečne proizvode
(Uradni list RS, št. 10/05,132/06 in 45/08 – ZKme-1), se šteje za
registriranega po tej uredbi.
(2) Odkupovalec, ki se je štel za
izbranega odkupovalca po določbah Uredbe o uvedbi dajatve za mleko in mlečne
proizvode (Uradni list RS, št. 10/05, 132/06 in 45/08 – ZKme-1), se šteje za
izbranega odkupovalca po tej uredbi.
26. člen
(prenehanje
veljavnosti)
Z dnem uveljavitve te uredbe preneha
veljati Uredba o uvedbi dajatve za mleko in mlečne proizvode (Uradni list RS,
št. 10/05, 132/06 in 45/08 – ZKme-1).
27. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe o uvedbi dajatve za mleko in
mlečne proizvode (Uradni list RS, št. 105/10)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o uvedbi dajatve za mleko in
mlečne proizvode (Uradni list RS, št. 10/12)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o uvedbi
dajatve za mleko in mlečne proizvode (Uradni list RS, št. 54/12)
vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.