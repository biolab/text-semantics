I. SPLOŠNE DOLOČBE
1. člen
S to uredbo se določajo merila za oblikovanje javne mreže
vrtcev, ki jo sestavljajo javni vrtci in zasebni vrtci s koncesijo, oddelki
predšolske vzgoje v zavodih za vzgojo in izobraževanje otrok s posebnimi
potrebami in oddelki vrtcev v bolnišnicah, katerih dejavnost je namenjena
območju države.
2. člen
Javno mrežo vrtcev, ki izvajajo programe za predšolske
otroke, zagotavlja občina. 
Javno mrežo oddelkov predšolske vzgoje v zavodih za vzgojo in
izobraževanje otrok s posebnimi potrebami in oddelkov vrtcev v bolnišnicah,
katerih dejavnost je namenjena območju države, zagotavlja država.
3. člen
V tej uredbi uporabljeni pojmi imajo naslednji pomen: 
-    
za območja s specifično poselitvijo, za demografsko ogrožena območja in
za območja z razvojnimi posebnostmi se štejejo tista naselja, za katera je v
skladu z zakonom o spodbujanju razvoja demografsko ogroženih območij v
Republiki Sloveniji ugotovljeno, da štejejo za demografsko ogrožena območja, 
-    
za odročne kraje se štejejo naselja, ki so na območju občine od prvega
naselja, v katerem je organiziran oddelek vrtca, oddaljena najmanj 4 km, če med
naselji ni povezave z javnimi prevoznimi sredstvi oziroma so te povezave največ
dvakrat dnevno.
II. KRITERIJI ZA OBLIKOVANJE JAVNE MREŽE
4. člen
Pri oblikovanju javne mreže vrtcev iz drugega člena te uredbe
ustanovitelj upošteva: 
-    
da mora javna mreža biti organizirana tako, da omogoča staršem in
otrokom dostopnost in izbiro programa za predšolske otroke v skladu z interesi
in potrebami otrok in staršev, ki vključuje pravico do izbire dnevnega ali
poldnevnega programa oziroma v odročnih in demografsko ogroženih krajih tudi
pravico do izbire krajšega programa, 
-    
da mora javna mreža oddelkov predšolske vzgoje v zavodih za vzgojo in
izobraževanje otrok s posebnimi potrebami zagotavljati vzgojo in varstvo
predšolskih otrok, ki to potrebujejo, 
-    
da mora javna mreža vrtcev v bolnišnicah, katerih dejavnost je namenjena
območju države, zagotavljati otrokom, ki so zaradi bolezni začasno na
zdravljenju v bolnišnici, predšolsko vzgojo, 
-    
da imajo starši pravico izbrati programe v vrtcih, ki izvajajo javno
službo, ne glede na občino njihovega stalnega prebivališča, 
-    
da so v javno mrežo vključeni vrtci iz 1. člena te uredbe, če so
ustanovljeni v skladu s predpisi.
III. VKLJUČEVANJE OTROK V VRTCE, KI IZVAJAJO JAVNO SLUŽBO
5. člen
Starši imajo pravico, da za otroka glede na potrebe in
interese izberejo vrtec, ki izvaja javno službo in program, v katerega vpišejo
otroka. 
Starši vpisujejo otroke s posebnimi potrebami v vrtce ter
oddelke predšolske vzgoje v zavodih za vzgojo in izobraževanje otrok s
posebnimi potrebami na podlagi odločb o usmeritvi. 
Predšolski otroci, ki so na zdravljenju v bolnišnicah,
katerih dejavnost je namenjena območju države, so v času zdravljenja vključeni
v bolnišnični oddelek vrtca.
6. člen
Kadar v naselju, v katerem imajo starši stalno prebivališče,
vrtec ne more vključiti otroka, ker nima več prostih mest oziroma v naselju ni
vrtca, ki izvaja javno službo, lahko starši občini posredujejo v pisni obliki
izražen interes za vključitev otroka v vrtec na območju naselja. 
Po prejemu zadnje vloge staršev o izraženem interesu za
vključitev otroka v vrtec, s katero je izpolnjen zakonski pogoj iz 10. člena
zakona o vrtcih o tolikšnem številu otrok, da bi se v skladu z normativi in
standardi lahko oblikoval en oddelek, je občina dolžna najkasneje v 30 dneh
začeti postopek za zagotovitev dodatnih prostih mest v vrtcu ali razpisati
koncesijo.
7. člen
Občina je po pretečenem roku iz prejšnjega člena dolžna
starše pisno obvestiti o tem, kakšen postopek za zagotovitev dodatnih prostih
mest je pričela izvajati in predviden rok, v katerem bo zagotovljena vključitev
otrok v vrtec.
8. člen
V primeru, da je v drugih naseljih na območju občine v vrtcu,
ki izvaja javno službo, dovolj prostora za vključitev otrok v vrtec oziroma je
mogoče v 30 dneh zagotoviti dodatne proste kapacitete v tem vrtcu, lahko občina
obveznosti iz drugega odstavka 6. člena te uredbe izpolni tako, da uredi vse
potrebno za vključitev otrok v tem vrtcu.
9. člen
Ta uredba začne veljati petnajsti dan po objavi v Uradnem
listu Republike Slovenije.
Št. 610-00/99-1
Ljubljana, dne 29. julija 1999.
Vlada Republike Slovenije
Marjan Podobnik l. r. 
Podpredsednik