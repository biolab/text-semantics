1. člen
Ta pravilnik določa način dostopa prosilcev za mednarodno zaščito
(v nadaljnjem besedilu: prosilec) do svetovalcev za begunce (v nadaljnjem
besedilu: svetovalec) ter merila za določitev nagrade za opravljeno delo in
povračilo stroškov svetovalcem za opravljeno pravno pomoč v zvezi s postopki po
Zakonu o mednarodni zaščiti (Uradni list RS, št. 16/17 – uradno prečiščeno
besedilo; v nadaljnjem besedilu: zakon) na Upravnem sodišču Republike Slovenije
in Vrhovnem sodišču Republike Slovenije.
2. člen
(1) Prosilec lahko za podporo in pravno pomoč izbere le
enega svetovalca iz imenika svetovalcev ter se z njim dogovori in ga pooblasti
za zastopanje. Izbrani svetovalec pooblastilo pred začetkom opravljanja zastopanja
posreduje ministrstvu, pristojnemu za notranje zadeve (v nadaljnjem besedilu:
ministrstvo).
(2) Če svetovalec, ki si ga za pomoč in podporo izbere
prosilec, zavrne nudenje podpore in pravne pomoči prosilcu ali če se svetovalec
ne odziva na njegove pozive oziroma ne obvešča prosilca oziroma zakonitega
zastopnika o postopku, prosilec o tem pisno ali ustno obvesti ministrstvo. V
primeru ustnega obvestila se napiše uradni zaznamek.
(3) Če svetovalec neupravičeno zavrne nudenje podpore in
pravne pomoči ali če ministrstvo prejme obvestilo prosilca ali njegovega
zakonitega zastopnika o nerednem in nevestnem delu dodeljenega svetovalca ali
če ministrstvo prejme obvestilo prosilca ali njegovega zakonitega zastopnika,
da ga svetovalec ne obvešča o postopku za priznanje mednarodne zaščite,
ministrstvo o tem obvesti ministrstvo, pristojno za pravosodje, ki svetovalca
lahko pozove, da navede razloge za svoje ravnanje.
(4) Če prosilec svetovalca ne izbere po postopku iz
prvega odstavka tega člena ali če je izbrani svetovalec zavrnil nudenje podpore
in pravne pomoči, lahko za podporo in pravno pomoč svetovalca v ustni ali pisni
obliki zaprosi ministrstvo. Ministrstvo prosilcu dodeli svetovalca po abecednem
vrstnem redu priimkov svetovalcev iz imenika svetovalcev.
(5) Za potrebe dodelitve svetovalca iz prejšnjega
odstavka ministrstvo vzpostavi dnevnik, v katerega se po zaporednih številkah
vpisuje datum in ura vpisa v dnevnik, osebno ime dodeljenega svetovalca ter
osebno ime prosilca, ki mu je bil svetovalec dodeljen.
(6) S svetovalcem, izbranim v skladu s četrtim odstavkom
tega člena, vzpostavi prvi stik ministrstvo in svetovalca obvesti o izbiri, ta
pa mora ministrstvu podporo in pravno pomoč v izbranem primeru v roku 24 ur od
vzpostavljenega stika potrditi pisno po elektronski pošti ali po faksu,
ministrstvu pa do začetka opravljanja zastopanja posredovati tudi pooblastilo
za zastopanje prosilca. Ministrstvo obvesti prosilca o dodeljenem svetovalcu z
obvestilom iz priloge, ki je sestavni del tega pravilnika.
(7) Če izbrani svetovalec zavrne nudenje podpore in
pravne pomoči, ministrstvo to zabeleži v dnevniku iz petega odstavka tega člena
ter prosilcu dodeli svetovalca, ki je naslednji po vrstnem redu iz četrtega
odstavka tega člena.
(8) Če se svetovalec ne odziva na obvestila ministrstva
iz šestega odstavka tega člena, ministrstvo o tem obvesti ministrstvo, pristojno
za pravosodje, ki lahko svetovalca pozove, da navede razloge za svoje ravnanje.
Če svetovalec opravičljivih razlogov ne navede, se šteje, da je svetovalec za
vsak primer ne odzivanja na pozive ministrstva zavrnil nudenje podpore in
pravne pomoči.
(9) Svetovalci ministrstvo ažurno obveščajo o daljših
odsotnostih.
(10) Prosilec lahko med postopkom zamenja svetovalca. O
tem nemudoma pisno obvesti ministrstvo in navede razloge za zamenjavo. Izjavo
prosilca ministrstvo posreduje ministrstvu, pristojnemu za pravosodje.
(11) Svetovalec lahko odpove pooblastilo v posamezni
zadevi, če svoje dolžnosti ne more več opravljati. O odpovedi pooblastila in
razlogih za odpoved svetovalec nemudoma pisno obvesti ministrstvo in prosilca.
Izjavo svetovalca o odpovedi pooblastila ministrstvo posreduje ministrstvu,
pristojnemu za pravosodje.
3. člen
Svetovalca lahko pri posameznih dejanjih zastopanja nadomešča
drug svetovalec, če je to izrecno navedeno v pooblastilu in če z nadomeščanjem
soglaša prosilec, kar mora izhajati iz pooblastila.
4. člen
Svetovalec za vsak postopek, v katerem je nudil podporo in
pravno pomoč prosilcu, predloži ministrstvu stroškovnik z dokazili, ki
izkazujejo upravičenost do nagrade in povračila stroškov. Svetovalec
stroškovnik predloži v roku treh mesecev po pravnomočnosti odločitve Upravnega
sodišča Republike Slovenije v zadevi oziroma treh mesecev po pravnomočnosti
odločitve Vrhovnega sodišča Republike Slovenije.
5. člen
(1) Za dejanje pravne pomoči pred Upravnim sodiščem
Republike Slovenije in Vrhovnim Sodiščem Republike Slovenije so svetovalci
upravičeni do nagrad v polovični višini zneskov, določenih za odvetniške
storitve z Odvetniško tarifo (Uradni list RS, št. 2/15, v nadaljnjem besedilu:
Odvetniška tarifa), pri čemer se uporabljajo Splošni del ter tarifna
številka 30 (XIII. Upravni spor) in tarifna številka 27 (X. Izvršilni
postopek) iz Posebnega dela Odvetniške tarife, če ta pravilnik ne določa
drugače.
(2) Ne glede na prejšnji odstavek svetovalec ni
upravičen do zvišanja vrednosti storitve v skladu s 5. členom Odvetniške
tarife, razen če je storitev opravljena na zahtevo ministrstva.
6. člen
Ne glede na prvi odstavek prejšnjega člena imajo svetovalci pravico
do povračila potnih stroškov v višini in pod pogoji, ki za povračilo stroškov
prevoza na delo in z dela veljajo za javne uslužbence.
7. člen
(1) O odmeri nagrade in povračilu stroškov na podlagi
stroškovnika odloči ministrstvo v roku 30 dni od prejema stroškovnika z
odločbo.
(2) Izplačilo odmerjene nagrade in stroškov se opravi,
ko svetovalec po prejemu odločbe iz prejšnjega odstavka izstavi e-račun, če
svetovalec ni zavezanec po zakonu, ki ureja davek na dodano vrednost, pa na
podlagi pisne izjave svetovalca, da se strinja s sklepom, ki mora vsebovati
številko transakcijskega računa svetovalca, naziv banke in davčno številko.
KONČNI DOLOČBI
8. člen
Z dnem uveljavitve tega pravilnika se preneha uporabljati
Pravilnik o načinu dostopa prosilcev za mednarodno zaščito do svetovalcev za
begunce ter nagrajevanju in povračilu stroškov svetovalcem za begunce (Uradni
list RS, št. 3/12, 29/13 in 22/16 – ZMZ-1).
9. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-410/2016/17
Ljubljana, dne 20. aprila 2017
EVA 2016-1711-0013
mag. Vesna Györkös Žnidar
l.r.
Ministrica
za notranje zadeve

Priloga: Obvestilo