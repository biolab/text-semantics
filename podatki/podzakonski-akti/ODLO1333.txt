1. člen
Za kulturni spomenik državnega pomena se razglasi enoto
dediščine Kranj – Palača občine Kranj (EŠD 1579). 
Enota ima zaradi kulturnih, umetnostnih in arhitekturnih ter
zgodovinskih lastnosti poseben pomen za Republiko Slovenijo. Zato se razglasi
za kulturni spomenik državnega pomena z lastnostmi umetnostnega in
arhitekturnega ter zgodovinskega spomenika.
2. člen
Lastnosti, ki utemeljujejo razglasitev za spomenik državnega
pomena: 
Pretehtana postavitev in zasnova simetrične dvoranske stavbe
z osrednjim volumnom na nosilnih stebrih in zgubano šotorasto streho na
konzolnih nosilcih predstavljata izjemen posluh arhitekta Edvarda Ravnikarja za
oblikovanje prostora, vključno z detajli. Z uravnoteženo uporabo sodobnih in
tradicionalnih materialov je avtor dosegel tisti nivo kvalitetnega funkcionalnega
regionalizma, ki pomeni nesporno najvišji dosežek slovenskega modernizma in
obenem njegovo najkakovostnejšo stvaritev.
3. člen
Spomenik obsega zemljišča z naslednjimi parcelnimi
številkami: 280/1 (del parcele: zahodni del parkirišča vzhodno ob parcelah št.
284/3 in 284/2), 280/2 (del parcele: severozahodni del parcele ob južnem robu
parcele št. 280/8), 280/8, 280/9, 284/2, 284/3, vse k.o. Kranj. 
Meja spomenika je določena na katastrskem načrtu v merilu 1 :
1000 z dne 2. 9. 2003 in vrisana na temeljnem topografskem načrtu v merilu 1 :
5000. 
Izvirnika načrtov hranita Ministrstvo za kulturo, Uprava
Republike Slovenije za kulturno dediščino in Zavod za varstvo kulturne
dediščine Slovenije (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, umetnostnih in arhitekturnih ter zgodovinskih
vrednot v celoti, v njihovi izvirnosti in neokrnjenosti, 
-       
varovanje zlasti tlorisnih in višinskih gabaritov, konstrukcijske
zasnove, tipičnih gradiv, ovrednotenih delov stavbnega pohištva in druge
stavbne opreme, 
-       
ohranjanje izvirne funkcionalne zasnove in razporeditev dejavnosti v
notranjem in pripadajočem zunanjem prostoru. 
Spomenik je zavarovan z namenom: 
-       
trajne ohranitve kulturnih, umetnostnih in arhitekturnih ter
zgodovinskih vrednot, 
-       
preprečitve odtujevanja, nadomeščanja in uničevanja posameznih kosov
notranje opreme, 
-       
predstavitve kulturnih vrednot spomenika “in situ” in v medijih, 
-       
povečanja pričevalnosti spomenika, 
-       
spodbude učno-demonstracijskega in znanstveno-raziskovalnega dela.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče je
potrebno predhodno pridobiti pisne kulturnovarstvene pogoje in na njihovi
podlagi pisno kulturnovarstveno soglasje zavoda.
6. člen
Pristojni organ mora v treh mesecih po uveljavitvi tega
odloka izdati lastnikom spomenika ali njegovih delov odločbe o varstvu na
podlagi 13. člena zakona o varstvu kulturne dediščine (Uradni list RS, št. 7/99
in 110/02 – ZGO -1). 
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika, dostopnost za javnost in časovne
okvire dostopnosti, posamezne druge omejitve in prepovedi ter ukrepe za čim
bolj učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-15
Ljubljana, dne 13. novembra 2003.
EVA 2003-3511-0050
Vlada Republike Slovenije
mag. Anton Rop l. r. 
Predsednik