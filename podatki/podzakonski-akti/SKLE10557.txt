1. člen
(vsebina sklepa)
(1) Ta sklep določa vrste, obseg, roke in način
pošiljanja statističnih podatkov, ki jih morajo zavarovalnice, pozavarovalnice,
Slovensko zavarovalno združenje v delu, ki se nanaša na poslovanje škodnega
sklada in odškodninskega urada (v nadaljnjem besedilu: Slovensko zavarovalno
združenje), in zavarovalni oziroma pozavarovalni pooli v skladu z
284. členom, četrtim odstavkom 536. člena in petim odstavkom 578. člena
Zakona o zavarovalništvu (Uradni list RS, št. 93/15, v nadaljevanju ZZavar-1)
zbirati in pošiljati Agenciji za zavarovalni nadzor.
(2) Določila tega sklepa v delu, ki se nanaša na
pokojninske sklade, veljajo na podlagi drugega odstavka 597. člena v zvezi
s 4. in 8. točko prvega odstavka 596. člena ZZavar-1 tudi za pokojninske
družbe.
2. člen
(premije in zavarovalnine)
(1) Zavarovalnice, Slovensko zavarovalno združenje in
zavarovalni oziroma pozavarovalni pooli zbirajo statistične podatke o številu zavarovanj,
obračunanih zavarovalnih premijah, številu škod in obračunanih zavarovalninah,
po zavarovalnih vrstah in posameznih zavarovanjih iz zavarovalne vrste.
(2) Statistične podatke iz prvega odstavka tega člena
zavarovalnice, Slovensko zavarovalno združenje, in zavarovalni oziroma
pozavarovalni pooli poročajo v obliki in vsebini, predpisani z obrazci S-1 do
S-21, ki so priloga in sestavni del tega sklepa.
(3) Pozavarovalnice in zavarovalni oziroma pozavarovalni
pooli zbirajo statistične podatke o obračunanih pozavarovalnih premijah in
obračunanih zavarovalninah po zavarovalnih vrstah.
(4) Statistične podatke iz tretjega odstavka tega člena
pozavarovalnice in zavarovalni oziroma pozavarovalni pooli poročajo v obliki in
vsebini, predpisani z obrazcema S-30 in S-31, ki sta priloga in sestavni del
tega sklepa.
(5) Podatki o zavarovalnih oziroma pozavarovalnih
premijah, prikazani na obrazcih od S-1 do S21, S-30 in S-31, ne vsebujejo davka
od zavarovalnih poslov.
(6) V obrazcih od S-1 do S-19 se postavke število polic (število
zavarovancev, število zavarovanj) nanašajo na v obdobju sklenjeno število polic
(število zavarovancev, število zavarovanj).
3. člen
(stroški)
(1) Zavarovalnice zbirajo statistične podatke o
obratovalnih stroških, stroških pridobivanja zavarovanj, sklepalnih provizijah,
stroških reševanja škod ter stroških preventivne dejavnosti po zavarovalnih
vrstah.
(2) Statistične podatke iz prvega odstavka tega člena
zavarovalnice poročajo v obliki in vsebini, predpisani z obrazcem S-22, ki je
priloga in sestavni del tega sklepa.
4. člen
(kreditna zavarovanja)
(1) Zavarovalnice za kreditna zavarovanja zbirajo
statistične podatke o zavarovalnih vsotah ob sklenitvi, glede na trajanje zavarovanja,
podatke o zavarovalnih vsotah za preostala jamstva in podatke o plačilih
regresnih zavezancev.
(2) Statistične podatke iz prvega odstavka tega člena
zavarovalnice poročajo v obliki in vsebini, predpisani z obrazci S-23 do S-25,
ki so priloga in sestavni del tega sklepa.
(3) V obrazcih S-23 do S-25 se vrednosti postavk, ki se
nanašajo na obdobja do vključno 31. 12. 2006, preračunajo v eure po tečaju
239,64 SIT za 1 €.
(4) V obrazcu St-24 se vrednosti preostalih zavarovalnih
vsot za kreditna zavarovanja, ki so bila sklenjena v obdobjih do vključno dne
31. 12. 2006, preračunajo v eure na osnovi obstoječih obveznosti iz
naslova kreditnih pogodb.
5. člen
(člani pokojninskih skladov)
(1) Zavarovalnice in pokojninske družbe za posamezne
pokojninske sklade zbirajo statistične podatke o številu članov in višini
zavarovalno-tehničnih rezervacij na zadnji dan obdobja ter statistične podatke
o vplačanih premijah, o rednih in izrednih prekinitvah zavarovanj ter izplačilih
odkupnih vrednosti oziroma prenosih denarnih sredstev na drugega upravljavca
pokojninskih skladov in prenosih odkupnih vrednosti na izplačevalca
pokojninskih rent.
(2) Zavarovalnice in pokojninske družbe za posamezne
pokojninske načrte, ki se izvajajo preko pokojninskega sklada, zbirajo
statistične podatke o številu in višini matematičnih rezervacij članov, ki so v
mirovanju oziroma, ki so zadržali pravice, podatke o številu delodajalcev, ki
so vključeni v pokojninski načrt in podatke o številu delodajalcev, ki ne
plačujejo premij, na zadnji dan vsakega obdobja.
(3) Statistične podatke iz prvega in drugega odstavka
tega člena zavarovalnice in pokojninske družbe poročajo v obliki in vsebini,
predpisani z obrazci S-26, S-27 in S-28, ki so priloga in sestavni del tega
sklepa.
6. člen
(obvezna zavarovanja)
Zavarovalnice za obvezna zavarovanja izračunavajo izkaz izida
in o njem poročajo v obliki in vsebini, predpisani z obrazcem S-29, ki je
priloga in sestavni del tega sklepa.
7. člen
(zbiranje podatkov in rok poročanja)
(1) Osebe, ki so zavezane za zbiranje podatkov po
predhodnih členih tega sklepa, zbirajo podatke, predpisane v 2., 3. in
5. členu tega sklepa za obdobja:
-       
od 1. januarja do 31. marca,
-       
od 1. januarja do 30. junija,
-       
od 1. januarja do 30. septembra in
-       
od 1. januarja do 31. decembra.
(2) Zavarovalnice, pozavarovalnice, pokojninske družbe, Slovensko
zavarovalno združenje, zavarovalni oziroma pozavarovalni pooli za obdobja od
1. januarja do 31. marca, od 1. januarja do 30. junija in
od 1. januarja do 30. septembra Agenciji za zavarovalni nadzor
izpolnjene obrazce dostavijo v roku enega meseca po izteku posameznega obdobja.
(3) Zavarovalnice, pozavarovalnice, pokojninske družbe,
Slovensko zavarovalno združenje, zavarovalni oziroma pozavarovalni pooli za
obdobje od 1. januarja do 31. decembra Agenciji za zavarovalni nadzor
izpolnjene obrazce dostavijo v roku dveh mesecev po izteku posameznega obdobja.
(4) Zavarovalnice zbirajo podatke, predpisane v 4. in
6. členu tega sklepa na letnem nivoju ter Agenciji za zavarovalni nadzor
izpolnjene obrazce dostavijo v roku dveh mesecev po izteku posameznega obdobja.
8. člen
(način poročanja)
Zavarovalnice, pozavarovalnice, pokojninske družbe, Slovensko
zavarovalno združenje ter zavarovalni oziroma pozavarovalni pooli poročajo
Agenciji za zavarovalni nadzor statistične podatke v elektronski obliki na
obrazcih, ki so priloga in sestavni del tega sklepa.
9. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-13/2016-1
Ljubljana, dne 1. februarja 2016
EVA 2015-1611-0097
Predsednik strokovnega sveta
Agencije za zavarovalni nadzor
Sergej Simoniti l.r.

Priloga 1: Nezgodno
zavarovanje (vključno z zavarovanji nesreč pri delu in poklicnih obolenj)
Priloga 2:
Zdravstveno zavarovanje
Priloga 3:
Zavarovanje kopenskih motornih vozil
Priloga 4: Zavarovanje
tirnih vozil
Priloga 5: Letalsko
zavarovanje
Priloga 6:
Zavarovanje plovil
Priloga 7:
Zavarovanje prevoza blaga
Priloga 8:
Zavarovanje požara in elementarnih nesreč 
Priloga 9: Drugo
škodno zavarovanje 
Priloga 10:
Zavarovanje odgovornosti pri uporabi motornih vozil 
Priloga 11:
Zavarovanje odgovornosti pri uporabi zrakoplovov 
Priloga 12:
Zavarovanje odgovornosti pri uporabi plovil 
Priloga 13: Splošno
zavarovanje odgovornosti 
Priloga 14:
Kreditno zavarovanje 
Priloga 15:
Kavcijsko zavarovanje 
Priloga 16:
Zavarovanje različnih finančnih izgub 
Priloga 17:
Zavarovanje stroškov postopka 
Priloga 18:
Zavarovanje pomoči 
Priloga 19:
Življenjska zavarovanja 
Priloga 20:
Zavarovalna premija 
Priloga 21:
Odškodnina oz. zavarovalnina zavarovanja 
Priloga 22:
Obratovalni stroški, stroški pridobivanja zavarovanj, sklepne provizije,
stroški reševanja škod, stroški preventivne dejavnosti 
Priloga 23:
Kreditna zavarovanja, sklenjena v poslovnem letu (t), glede na trajanje 
Priloga 24:
Preostala jamstva kreditnih zavarovanj na dan 31. 12. poslovnega leta t 
Priloga 25: Plačila
regresnih zavezancev kreditnih zavarovanj v poslovnem letu 
Priloga 26: Podatki
o članih pokojninskih skladov 
Priloga 27:
Kolektivno sklenjene zavarovalne pogodbe za prostovoljno dodatno pokojninsko
zavarovanje 
Priloga 28:
Individualno sklenjene zavarovalne pogodbe za prostovoljno dodatno pokojninsko
zavarovanje 
Priloga 29: Obvezna
zavarovanja 
Priloga 30:
Pozavarovalna premija 
Priloga 31:
Zavarovalnina pozavarovanja