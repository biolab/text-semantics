1 UVOD
Šport je dejavnost, ki bogati kakovost
posameznikovega življenja, zaradi svojih učinkov pa pomembno vpliva na družbo.
Šport ima izjemne možnosti, da združuje ljudi in da doseže vsakogar ne glede na
starost ali socialno pripadnost. Ljudje se v veliko večino športnih dejavnosti
vključujejo ljubiteljsko, določenim ljudem pa je šport tudi poklic. S športom
se lahko ukvarjajo neorganizirano, lahko pa se združujejo v društvih ali drugih
športnih organizacijah.
V Nacionalnem programu športa v Republiki
Sloveniji za obdobje 2014–2023 (v nadaljnjem besedilu: nacionalni program
športa 2014–2023) se uporablja pojem športa, ki temelji na opredelitvi Sveta
Evrope1. Šport predstavlja vse, s strani
športne stroke dogovorno opredeljene oblike gibalne dejavnosti, ki so z
neorganiziranim ali organiziranim ukvarjanjem usmerjene k izražanju ali
zboljševanju telesne pripravljenosti, k duševnemu blagostanju in k oblikovanju družbenih
odnosov oziroma doseganju rezultatov na različnih ravneh tekmovanj. Šport
razvija tudi različne odlike mišljenja in osebnosti.
Družbena vloga športa izhaja iz znanstveno
dokazanega pomena športa za javno zdravje (telesno, duševno in socialno), socializacijo
in gospodarstvo2. Športu se priznava tudi
zelo pomembna vloga pri spodbujanju k prostovoljnemu delu in k dejavni udeležbi
v družbi, pri spodbujanju solidarnosti, strpnosti in odgovornosti, pri
prispevanju k trajnostnemu razvoju ter k drugim pozitivnim družbenim vrednotam3 in narodni identifikaciji4.
Zaradi navedenih vplivov je šport del javnega interesa, zato se sofinancira iz
javnih sredstev, za njegov razvoj pa se ustvarjajo ustrezni sistemski družbeni
pogoji.
Šport, kot vsaka druga družbena dejavnost,
ima tudi svoje pomanjkljivosti: nehumano delo s športniki, navijaško nasilje,
doping, nepregledno poslovanje športnih organizacij, prirejanje športnih
rezultatov, škodljivi vplivi na okolje, kršenje človekovih pravic idr.
Eden od namenov nacionalnega programa športa 2014–2023 je, da slabe strani
športa prepreči ali zmanjša.
Splet družbenih vlog pomeni prepletenost
športa z različnimi družbenimi področji: zdravstvom, vzgojo in izobraževanjem,
gospodarstvom, okoljem, turizmom, kulturo, financami, prometom idr. Razvoj
športa tako ni in ne more biti odvisen le od športnih organizacij ter državnih
ali lokalnih organov, ki spodbujajo šport. Iz enakega razloga ni mogoče
razmejiti posameznih področij športa glede na izvajalce ali nosilce programov.
Nacionalni program športa 2014–2023 zato opredeljuje strateške ukrepe, ki so
ponekod povezani z drugimi družbenimi področji, saj lahko le tako zagotovijo
pogoje za razvoj športa v celotni družbi. Na izvedbeni ravni mora nacionalnemu
programu športa 2014–2023 slediti izvedbeni načrt, ki mora opredeliti vlogo in
odgovornost posameznih nosilcev in medpodročno sodelovanje. Nacionalni program
športa je zato namenjen predvsem javnim, državnim in lokalnim institucijam ter
je načelne, orientacijske in politične narave. Zlasti se osredotoča na urejanje
strokovnih, organizacijskih in upravljalnih nalog, ki so ozko povezane s športom.
Te naloge so opredeljene v letnem programu športa, ki se vsako leto sofinancira
iz državnih in lokalnih proračunskih sredstev za šport in sredstev Fundacije za
šport. V delu, kjer se šport prepleta z drugimi družbenimi področji,
opredeljuje izhodišča za ustrezno umeščanje športa v strategije in politike teh
področij ter tako poskuša spodbuditi njihovo vzajemno delovanje za skupno javno
dobro. Pri tem izhaja iz bogate popotnice Nacionalnega programa športa iz
obdobja 2000–2010 (v nadaljnjem besedilu: NPŠ 2000). Izhodišča programa sledijo
tudi usmeritvam Sveta Evrope, evropskim politikam številnih področij, ki
obravnavajo šport in telesno dejavnost za zdravje, mednarodnim konvencijam na
področju športa, ki jih je ratificirala Republika Slovenija, in evropskemu
modelu športa zunaj šolskega sistema, ki temelji na športnih društvih.
Šport je temeljna pravica vsakega človeka,
tako otroka, mladostnika, odraslega človeka, starostnika, znotraj teh skupin pa
tudi vseh oseb s posebnimi potrebami. Športna dejavnost je pomembna za blaginjo
prebivalcev Republike Slovenije. Zaradi vpliva na razvoj mladega človeka in s
tem tesno povezanega oblikovanja zdravega življenjskega sloga ter pridobivanja
socialnih kompetenc predstavlja športna dejavnost otrok in mladine prednostno
vsebino nacionalnega programa športa, prav tako pa je izjemnega pomena redna
športno rekreativna dejavnost odraslih, ki ne sme podleči diskriminaciji na
podlagi socialno-ekonomskega statusa.
2 POSLANSTVO
Z nacionalnim programom športa 2014–2023
država soustvarja pogoje za razvoj športa kot pomembnega dejavnika razvoja
posameznika in družbe ter prispeva k zmanjševanju neenakosti na področju
dostopnosti do športne vadbe. Nacionalni program športa 2014–2023 opredeljuje
javni interes, ki ga udejanjajo nosilci in izvajalci slovenskega športa.
Udejanjanje javnega interesa bomo dosegli tako, da bomo:
a)     zagotovili vsakemu posamezniku možnosti za dejavno sodelovanje v
športu v varnem in zdravem okolju;
b)     zagotovili vsem mladim kakovostno zunajšolsko športno
udejstvovanje, ki jim bo skupaj s kakovostnim poukom športne vzgoje omogočilo
pridobiti gibalne in druge kompetentnosti na taki ravni, da bo šport postal del
njihovega zdravega življenjskega sloga;
c)     zagotovili vsakemu, ki ga to zanima in je za to sposoben, možnost
izboljšanja osebnega športnega dosežka z namenom uveljavitve v organiziranem
mednarodnem športnem prostoru in možnost javnega priznanja njegove pomembnosti,
s čimer bo posledično povečan tudi ugled države v mednarodnem prostoru;
č)    varovali in spodbujali uveljavljanje moralnih in etičnih vrednot v
športu, spoštovali človekovo dostojanstvo in varnost vseh, ki so povezani s
športom;
d)     skladno z načeli trajnostnega razvoja ustvarjali spodbudno okolje
za razvoj različnih oblik športne dejavnosti za vse skupine prebivalstva,
dejavnega transporta ljudi (pešačenje, kolesarjenje, rolanje ipd.), njihovega
druženja in preživljanja prostega časa (igrišča, parki, naravne poti idr.);
e)     krepili vlogo in pomen predvsem tistih športnih društev, ki
prebivalcem ponujajo kakovostne športne storitve, imajo značaj javne dobrine in
so kot taka pomemben del civilne družbe, ki si s svojim pretežno prostovoljnim
delovanjem prizadevajo tudi za dobrobit celotne skupnosti.
3 STANJE
Številni kazalniki (delež športno dejavnih
prebivalcev, število športnih organizacij, število medalj na največjih tekmovanjih,
nove vadbene in tekmovalne športne površine itd.) kažejo, da je šport v
Republiki Sloveniji v zadnjih 15 letih doživel vsestransko rast in kakovostni
razvoj. Pomembno so k temu pripomogli ukrepi države in lokalnih skupnosti, opredeljeni
v NPŠ 2000. Drugi podporni dejavniki so bili vloga športa na različnih
družbenih področjih (zlasti vzgojno-izobraževalni sistem), samoiniciativa
društvene organiziranosti športa, razmah zasebništva v športu, interes
prebivalcev in slovenskega gospodarstva za zasebno financiranje športa.
Podrobna analiza športa v Republiki Sloveniji je predstavljena v monografiji »Analiza
Nacionalnega programa športa v Republiki Sloveniji 2000–2010«5, v nadaljevanju pa je prikazan povzetek stanja ob izteku
desetletnega obdobja s posodobljenimi podatki zadnjih let, ki je strokovna
podlaga za pripravo nadaljnjih strategij.
Preglednica 1: Slovenski šport v
številkah6


Vsi javni izdatki za šport

154.910.945 €


Povprečna letna poraba gospodinjstva za šport 

308,4 €


Število delujočih športnih organizacij 

10.201


Število delujočih športnih društev in njihovih združenj

6.286


Skupni prihodki športnih društev in njihovih združenj 

214.828.059 €


Sredstva letnega programa športa na prebivalca

75,36 €


Pokrite športne površine (m2 na prebivalca) 

0,33


Nepokrite športne površine (m2 na prebivalca) 

3,18


Planinske poti in planinske koče

9.000 km planinskih
  poti, 176 planinskih koč ter bivakov


Število ur obvezne športne vzgoje na teden v
  vzgojno-izobraževalnem sistemu 

2–3 šolske ure (po
  45 minut) na teden 
  v osnovni šoli, 1–3 v srednji šoli 
  in 0 na univerzi


Število minut izbirne športne vzgoje v
  vzgojno-izobraževalnem sistemu

45–90 minut v
  zadnjih treh razredih 
  osnovne šole


Delež odraslih prebivalcev, ki se ukvarjajo s športom
  (2008) 

64 %


Število otrok v športnih programih Zlati sonček in
  Krpan 

87.236


Število podeljenih priznanj v programih Ciciban
  planinec in Mladi planinec

8.464


Delež plavalcev med 12-letnimi otroki 

92,60 %


Število registriranih športnikov v tekmovalnih sistemih
  nacionalnih panožnih športnih zvez, kjer tekmujejo za naslov državnega prvaka
  

122.052


Število kategoriziranih športnikov 

5.110


Število vrhunskih športnikov

1.051


Število športnikov svetovnega razreda 

131


Število športnih panog s kategoriziranimi športniki 

115


Število občin s kategoriziranimi športniki 

134


Število otrok in mladine v projektu nacionalnih
  panožnih športnih šol 

12.135


Število mladih športnikov štipendistov 

163


Število izvajalcev in programov usposabljanj
  strokovnega kadra 

63 izvajalcev, 333
  programov


Število raziskovalcev v športu 

101


Število organiziranih svetovnih in evropskih prvenstev 

5


V zadnjem desetletju je v Republiki
Sloveniji naraščala organiziranost športa. Tako je v letu 2012 delovalo 10.201
športnih organizacij, od katerih je bilo 6.286 oziroma 61,62 % športnih
društev. Število športnih društev se je v obdobju od leta 2001 povečalo za
147 % oziroma za 2.541 subjektov. Pri tem se je izrazito povečal zasebni
sektor, tako po številu organizacij kot po prihodkih, ki jih ustvarijo. Kljub
temu model športa zunaj vzgojno-izobraževalnega sistema še vedno temelji na
športnih društvih, ki so glavni nosilci slovenskega tekmovalnega športa. Leta 2012
je bilo registriranih 122.052 športnikov7,
ki so tekmovali v tekmovalnih sistemih nacionalnih panožnih športnih zvez do
ravni državnega prvaka (ocena za leto 2000 je bila 15.000). V istem letu je
pogoje za pridobitev enega od statusov kategoriziranega športnika8 izpolnilo 5.295 športnikov. Število športnih panog, število in
delež slovenskih občin s kategoriziranimi športniki, število vrhunskih
športnikov in število osvojenih medalj na največjih tekmovanjih je v celotnem
obdobju od leta 2001 naprej naraščalo, kar kaže na vedno večjo razpršenost
kakovostnega in vrhunskega športa. Med leti 2001 in 2012 se je število
vrhunskih športnikov povečalo za 51,87 %9
oziroma za 359 vrhunskih športnikov. Število osvojenih medalj naših športnikov
na največjih mednarodnih tekmovanjih (olimpijske igre, svetovna in evropska
prvenstva) se je med leti 2001 in 2012 povprečno povečevalo za 9,46 % na leto.
Republika Slovenija je bila z osvojenimi petimi medaljami na poletnih
olimpijskih igrah v Pekingu ter štirimi v Londonu na petem oziroma šestem mestu
na lestvici držav po številu osvojenih medalj na prebivalca10 in z osvojenimi tremi medaljami na tretjem mestu na zimskih
olimpijskih igrah v Vancouvru11. Republika
Slovenija je ena od petih evropskih držav – in vsekakor daleč najmanjša med
njimi (Francija, Nemčija, Srbija in Španija), ki so imele leta 2010 svoje
reprezentance na svetovnih prvenstvih v nogometu in košarki ter na evropskem
prvenstvu v rokometu leta 2010 in 2012.
Takšni uspehi so bili doseženi s pomočjo
različnih sistemskih ukrepov. Povečala se je strokovnost dela z otroki in
mladino, posebej zaradi sofinanciranja izobraženih športnih strokovnjakov za
delo s to občutljivo populacijo v projektu panožnih športnih šol. Med pomembne
ukrepe, ki zagotavljajo športnikom, da bodo pridobili želeno izobrazbo, pa
sodijo rešitve na področju usklajevanja šolskih in športnih obveznosti
nadarjenih športnikov (športni oddelki, štipendije, učne pomoči in druge oblike
prilagajanja šolskih obveznosti)12.
Z različnimi športnimi programi za otroke
(Zlati sonček, Krpan, Naučimo se plavati, Hura, prosti čas, Ciciban planinec,
Mladi planinec, Zdrav življenjski slog) je bila v desetih letih vsebinsko,
kadrovsko in materialno izboljšana tudi gibalna dejavnost predšolskih otrok in
obvezna ter prostočasna športna vzgoja osnovnošolskih otrok. Pozitivni premiki
pri organizirani prostočasni športni vadbi otrok pa niso uspeli nevtralizirati
negativnih sprememb v življenjskih slogih otrok in mladine. Posledice so vidne
v povečanju deleža prekomerno težkih in debelih otrok, predvsem od 8. do 13.
leta starosti, in negativnih spremembah v funkcionalnih kazalnikih aerobne
vzdržljivosti otrok in mladine13. Negativna
gibanja so sicer mnogo manjša kot v drugih evropskih državah.
Z zagotavljanjem infrastrukturnih pogojev
za izvajanje športne dejavnosti je bila zlasti z intenzivnimi vlaganji občin
zgrajena mreža športnih površin, ki zagotavlja 0,33 m2 pokritih in
3,18 m2 nepokritih športnih površin na prebivalca. Ob tem ni bil
vzpostavljen učinkovit razvid športnih objektov, ki bi nam omogočil ustrezen
pregled za bolj smotrno izpopolnjevanje mreže. V nekaterih lokalnih sredinah so
bili zgrajeni za vzdrževanje stroškovno zahtevni športni objekti, ki jih bodo
lokalne skupnosti zaradi omejenosti lokalnih proračunov težko vzdrževale. Na
splošno je bila gradnja mreže športnih objektov področno razpršena, predvsem so
bili zgrajeni večnamenski športni objekti. Manj vadbenih športnih površin glede
na število prebivalcev je zlasti v Ljubljani in Mariboru; obstoječa infrastruktura
tam je tudi najstarejša14.
Mreža športnih površin zagotavlja
dostopnost do športa večini prebivalstva, kar kažejo tudi mednarodne
primerjave. Slovenci smo prvi glede na uporabo naravnih športnih površin in eni
najbolj športno dejavnih prebivalcev Evropske unije15. Športno dejavnih je 64 % prebivalcev, redno pa se s športom
ukvarja 39 % prebivalcev16.
V preteklem desetletju je bila
vzpostavljena tudi druga razvojna infrastruktura športa. Oblikovan je sistem
izobraževanja, usposabljanja, izpopolnjevanja in napredovanja strokovnih kadrov
v športu. Za vse ravni razvoja kadrov v športu so vzpostavljeni programi, ki
jih izvajajo kompetentni izvajalci (trije javni izvajalci univerzitetnih
oziroma visokošolskih programov ter en zasebni; 284 programov usposabljanja –
63 izvajalcev). Na področju izobraževanja je v preteklem desetletju uspešno
končalo študij 1.130 strokovnjakov z univerzitetno oziroma visokošolsko
izobrazbo na področju športa. Na področju usposabljanja strokovnih delavcev v
športu pa je bilo v celotnem obdobju usposobljenih 9.679 strokovnih delavcev. V
podporo prenosa znanj športne in druge organizacije letno izdajo okoli 70
publikacij znanstvene in strokovne literature na področju športa. Za pomoč
športnikom pri spremljanju njihove pripravljenosti deluje devet laboratorijev
Inštituta za šport na Fakulteti za šport Univerze v Ljubljani in en laboratorij
na Univerzi na Primorskem, pojavili pa so se tudi različni zasebni ponudniki.
Kljub zmanjšanemu financiranju je obsežna in uspešna tudi znanstveno-raziskovalna
dejavnost v športu, ki pa je zaradi nacionalne strategije na področju znanosti
usmerjena v objavljanje izsledkov v mednarodnem prostoru, manj pa na
preučevanje praktičnih problemov športa doma. Za preprečevanje dopinga je bila
ustanovljena Slovenska antidoping organizacija, ki je znotraj svojih dejavnosti
v tem desetletju ugotovila uporabo nedovoljenih poživil in postopkov pri 20-ih
športnikih.
Analiza financiranja slovenskega športa
kaže, da so celotni izdatki za šport v preteklem desetletju nominalno
naraščali, v odnosu do BDP pa so zaradi večjih vlaganj v prometno
infrastrukturo padali. Leta 2001 smo beležili 433,9 milijonov € (2,38 % BDP),
leta 2007 pa 597,5 milijonov € (1,93 % BDP) izdatkov za šport. Razmerje med
zasebnimi in javnimi izdatki se skozi leta bistveno ne spreminja; v povprečju
zasebni izdatki predstavljajo 84 %, javni izdatki pa 16 % vseh izdatkov za
šport. Delež javnih izdatkov za šport je nižji kot v številnih drugih državah
Evropske unije. Izdatki prebivalcev predstavljajo skoraj polovico vseh izdatkov
za šport. Največ potrošimo za nakup športnih izdelkov (78,2 % – športna
oblačila in obutev ter oprema za športe na prostem), več kot trikrat manj pa za
športne storitve (21,8 % – športni tečaji, članarine športnim klubom, vadnine,
smučarske vozovnice in vstopnice za športne prireditve). Povprečno slovensko gospodinjstvo
športu nameni 308,4 €17, izdatki podjetij
za šport (večinoma sponzorstva) pa predstavljajo v povprečju 18,1 % vseh
izdatkov za šport.
Prihodki športnih organizacij so v
desetletnem obdobju narasli iz 158,9 milijonov € na 300,3 milijonov €. Kljub
izrazitemu povečanju prihodkov zasebnega sektorja prihodki športnih društev
stalno naraščajo. V letu 2010 jih je bilo 214,8 milijonov €18, vendar pa povprečni prihodek društva zaradi vedno večjega števila
le-teh stagnira.
Slika 1: Struktura javno-finančnih
izdatkov v letu 2011 po vsebinah nacionalnega programa športa
V letu 2011 je bilo iz javnih financ19 namenjeno športu 154,9 milijona €, leta 2001 pa 63,4 milijona €.
Sredstva lokalnih skupnosti letu 2011 predstavljajo 70,5 %, sredstva države pa
29,5 % vseh javnih izdatkov za šport (od tega je bilo 15.754.607 € oziroma
10,1 % dodeljenih s strani Evropskih strukturnih skladov). Navedeno pomeni, da
imamo decentraliziran model financiranja športa, primerljiv z zahodnoevropskimi
državami. Uresničevanje po posameznih vsebinah NPŠ 2000 je bilo zelo različno.
Najboljše uresničevanje beležimo na področju gradnje športnih objektov. To je
tudi vsebina, ki ji je bilo namenjenih največ javnih financ, poleg tega pa se
je povečeval tudi njen delež znotraj vseh javnih izdatkov. Leta 2001 je znašal
48,1 %, leta 2011 pa 54,1 % vseh javno-finančnih izdatkov za šport (slika 1).
Nekateri podporni mehanizmi slovenskemu
športu pa v preteklem desetletju niso bili udejanjeni. Soočamo se s težavami
pri uveljavljanju programov športne vzgoje v celotni navpičnici izobraževalnega
sistema, uveljavljanju zdravstvenega varstva športnikov, skrbi za celostni
osebnostni razvoj vrhunskih športnikov in vzpostavljanju statusnih pravic trenerjev,
pri razvoju in uveljavljanju športne dejavnosti otrok in mladine s posebnimi
potrebami in športnega udejstvovanja invalidov, pri racionalizaciji uporabe
javnih športnih površin in objektov ter pomanjkanju ustrezne vadbene infrastrukture
za nekatere športne panoge. Opažamo tudi pretirano odvisnost nekaterih
nacionalnih panožnih zvez od javnega financiranja in kronične finančne težave
profesionalnih športnih ekip. Napačne odločitve v letu 2006 glede delovanja in
razvoja informacijskega sistema v športu so pripeljale do pomanjkanja ustreznih
informacij za odločanje. Prav tako nismo dosegli enakomerne medijske pokritosti
različnih pojavnih oblik športa. Mediji poročajo predvsem o vrhunskem in
kakovostnem športu, v manjši meri pa izpolnjujejo svoje poslanstvo pri
promociji športa kot pomembnega dejavnika zdravega načina življenja. Civilna
športna sfera opozarja tudi na njen zmanjšan vpliv pri soodločanju pri javnem
financiranju in izvajanju športa na lokalni ravni. Opažamo tudi, da ni bilo
spodbud pri sistematičnemu uvajanju trajnostnih praks, kar je pomembno še
posebej pri gradnji in obratovanju športnih objektov ter izvedbi športnih
prireditev. Vse to predstavlja nevarnosti za nadaljnji razvoj slovenskega
športa.
4 VIZIJA
Šport bo ostal pomemben del kulture našega
naroda, za posameznika pa bo postal in ostal nujen del zdravega življenjskega
sloga in pozitivne življenjske naravnanosti.
Javna sredstva morajo biti namenjena temu,
da bo šport lažje dostopen posameznikom, športnikom vseh starosti in vključenim
v različne pojavne oblike športa.
5 CILJI
Zaradi več znanstveno dokazanih pozitivnih
učinkov na posameznika in družbo je javni interes Republike Slovenije, da se
njeni prebivalci več in bolj kakovostno ukvarjajo s športom. Skladno s
poslanstvom in vizijo so temeljni cilji nacionalnega programa športa do leta
202320:
1.     
povečati delež športno dejavnih odraslih prebivalcev Republike Slovenije
na 70 %,
2.     
v skupnem deležu športno dejavnih odraslih prebivalcev Republike
Slovenije povečati delež redno športno dejavnih odraslih prebivalcev Republike
Slovenije za 5 odstotnih točk,
3.     
povečati delež športno dejavnih prebivalcev v strokovno vodenih
programih za 3 odstotne točke,
4.     
povečati število športnikov v tekmovalnih sistemih za 3 %,
5.     
obdržati število vrhunskih športnikov,
6.     
povečati prepoznavnost športa kot pomembnega družbenega podsistema.
Slika 2: Povezanost ciljev z ukrepi in
družbenimi področji, ki bodo z dejavnostmi izpeljale ukrepe nacionalnega programa
športa
Za uresničevanje ciljev (kakovostno športno
dejavni prebivalci) nacionalni program športa 2014–2023 opredeljuje ukrepe na
več podstrukturah športa ter dejavnosti za izpeljavo teh ukrepov, ki posegajo
na različna družbena področja in pogosto zahtevajo večpodročno obravnavo in
medpodročno usklajevanje (slika 2). S športom se prebivalci Republike Slovenije
ukvarjajo v različnih pojavnih oblikah, ki se lahko medsebojno prepletajo.
6 UKREPI
Skupen namen ukrepov je zagotavljanje
možnosti za kakovostno športno udejstvovanje s povečanjem dostopnosti do športa
za prebivalce Republike Slovenije, s konkurenčnostjo športnih organizacij in s
kakovostjo športnih programov. Ukrepi nacionalnega programa športa 2014–2023 so
predstavljeni po sedmih sklopih:
1.     
športni programi (vsebinska osnova športa),
2.     
športni objekti in površine za šport v naravi (materialna podlaga za
izvajanje športa),
3.     
razvojne dejavnosti v športu (podpora za posamezniku primerno, varno
izvajanje športnih dejavnosti),
4.     
organiziranost v športu (zagotavljanje konkurenčnosti in preglednosti
poslovanja športnih organizacij),
5.     
športne prireditve in promocija športa (krepitev promocije športa in
ustvarjanje družbenih in ekonomskih koristi),
6.     
družbena in okoljska odgovornost v športu (zagotavljanje spodbudnega
trajnostno naravnanega okolja za razvoj športa),
7.     
podporni mehanizmi za šport (spodbudno družbeno okolje za razvoj športa
in preprečevanje zlorab v športu).
Sklopi so razdeljeni na področja, na
katerih so skladno z glavnimi cilji nacionalnega programa športa 2014–2023
opredeljeni strateški cilji teh področij. Na podlagi ciljev so zasnovani
ukrepi. Za merjenje doseganja strateških ciljev pri posameznih področjih so
predlagani kazalniki. Cilji in ukrepi izhajajo iz spoznanj analize preteklega
NPŠ 20005.
Cilji in ukrepi bodo operacionalizirani in
udejanjeni skozi različne dejavnosti in projekte, ki bodo opredeljeni v izvedbenem
načrtu nacionalnega programa športa 2014–2023.
V nadaljnjem besedilu so uporabljene
naslednje kratice:


kratica 

naziv 


ARRS 

Agencija za raziskovalno dejavnost v Republiki Sloveniji 


EP 

Evropsko prvenstvo 


ESS 

Evropski strukturni skladi 


FIHO

Fundacija za financiranje invalidskih in humanitarnih
  organizacij


FŠO 

Fundacija za šport 


MIZŠ 

Ministrstvo za izobraževanje, znanost in šport 


MGRT

Ministrstvo za gospodarstvo, razvoj in tehnologijo


MIP

Ministrstvo za infrastrukturo in prostor


MORS

Ministrstvo za obrambo Republike Slovenije


MNZ

Ministrstvo za notranje zadeve


MZ

Ministrstvo za zdravje


MDDSZ

Ministrstvo za delo, družino, socialne zadeve in enake
  možnosti


NPŠZ 

Nacionalne panožne športne zveze 


OI 

Olimpijske igre 


OKS-ZŠZ 

Olimpijski komite Slovenije – Združenje športnih zvez 


SLOADO

Slovenska antidoping organizacija


SP 

Svetovno prvenstvo 


SURS

Statistični urad Republike Slovenije


ZŠIS-POK 

Zveza za šport invalidov Slovenije – Paraolimpijski komite
  Slovenije 


6.1 Športni programi
Posamezne oblike športa imajo različne
cilje in so programsko prilagojene različnim skupinam ljudi, njihovim zmožnostim
(znanju, sposobnostim, lastnostim in motivaciji) in njihovi starosti. Športni
programi, kot najbolj viden del športa, predstavljajo praviloma strokovno
organizirano in vodeno športno vadbo21.
Slika 3: Športni programi in njihova
povezanost
Nacionalni program športa 2014–2023
opredeljuje programe športa, ki so shematsko prikazani na sliki 1. Programe
športa izvajajo različni izvajalci, zanje pa so odgovorni različni nosilci,
zato je za njihovo uspešnost ključno prav mreženje oziroma povezovanje
vsebinske, prostorske in finančne odgovornosti posameznih nosilcev (družine,
šole, društev, lokalnih skupnosti, zasebnikov, resornih ministrstev idr.) in ne
ločevanje športnih programov glede na te nosilce.
Glede na želeno kakovostno športno
udejstvovanje prebivalcev v športnih programih in zunaj njih predstavlja
športna rekreacija tisto pojavno obliko športa, ki odraža usvojenost navad za
zdrav življenjski slog in pozitivno življenjsko naravnanost. Te navade si
ljudje pridobimo skozi druge različne pojavne oblike organizirane športne
dejavnosti, ki imajo vpliv na različne ciljne skupine in se med seboj
povezujejo in prepletajo22. Za vse športne
dejavnosti pa so značilni skupni cilji – trajne športne navade, motivacija za
dejavno, zdravo in zanimivo preživljanje prostega časa v vseh obdobjih
življenja, možnost samopotrjevanja, izboljševanje telesne pripravljenosti in
prevzemanje odgovornosti za lastno zdravje.
6.1.1 Šport v
vzgojno-izobraževalnem sistemu
V slovenskih vrtcih se področje, ki je del
kurikula za vrtce, imenuje gibanje; v celotni navpičnici vzgojno-izobraževalnega
sistema pa imajo učenci in dijaki obvezen predmet šport oziroma športna vzgoja
v različnem obsegu tedenskih ur (1 do 3 ure po 45 minut). Na prvih dveh
stopnjah bolonjskega študija so predmeti z različnimi poimenovanji, ki vključujejo
športne vsebine, vključeni le v nekatere študijske programe kot izbirni
predmeti.
Šolska predmeta šport oziroma športna
vzgoja predstavljata edino redno športno dejavnost za celotno populacijo otrok
(od 6. do 15. leta) ter za velik delež mladine (nekaj več kot 95 % mladih med
15. in 17. letom oziroma okrog 80 % mladih med 17. in 19. letom),
zato sta njuna obseg in kakovost izjemnega pomena za zdrav razvoj, oblikovanje
zdravega življenjskega sloga in ustrezno socializacijo otrok in mladine23.
Financiranje
šolske športne vzgoje sodi v področje vzgoje in izobraževanja, ki ga pokriva
ministrstvo, pristojno za šolstvo. Smiselno je, da se zaradi velikih sprememb v
življenjskih slogih24 zagotovi vsem
vključenim v programe vzgoje in izobraževanja od vrtca do konca šolanja skladno
z resolucijo Evropskega parlamenta25
najmanj 180 minut kakovostne šolske športne vzgoje tedensko. Po mnenju
strokovnjakov je to najmanjši obseg, ki še lahko ob kakovostnem poučevanju in
ustrezni velikosti vadbenih skupin omogoči, da nevtraliziramo negativne
posledice sodobnega načina življenja. Smernice Svetovne zdravstvene
organizacije narekujejo za mladostnike najmanj 60 minut zmerne do intenzivne
telesne dejavnosti dnevno, vse dni v tednu26. Ta obseg je mogoče doseči z ustreznim obsegom kakovostne športne
vadbe v šoli in zunanje nje. Skladno z navedenim se do leta 2020 pripravi
analiza smotrnosti uvedbe ene šolske ure športne vzgoje dnevno v osnovni šoli
in srednjih šolah.


Strateški cilji

-       
  S kakovostno in redno športno vzgojo (najmanj 180 minutno tedensko)
  povečati gibalno zmogljivost malčkov / učencev / dijakov / študentov za 5 %
-       
  Pri malčkih / učencih / dijakih / študentih oblikovati trajne
  navade za redno ukvarjanje s športom in privzemanje zdravega življenjskega
  sloga
-       
  Znotraj izpeljave učnih načrtov za osnovno šolo učencem omogočiti
  brezplačno učenje plavanja in opravljanje kolesarskega izpita


Kazalniki

-       
  Število minut, ki so vsak dan namenjene področju gibanja v vrtcih
-       
  Število minut obveznega predmeta (šport oziroma športna vzgoja) v
  posameznih stopnjah vzgoje in izobraževanja
-       
  Število ur prostočasne šolske športne vzgoje v posameznih stopnjah
  vzgoje in izobraževanja
-       
  Delež vključenih malčkov / učencev / dijakov / študentov v
  prostočasne športne programe
-       
  Povprečno število malčkov / učencev / dijakov / študentov v vadbeni
  skupini
-       
  Delež ur v prvem in drugem triletju, kjer poteka skupno poučevanje
  razredne učiteljice in športnega pedagoga
-       
  Delež učencev / dijakov / študentov, ki so prekomerno težki ali
  debeli
-       
  Spremembe v gibalnem razvoju ter drugih kazalnikih gibalne
  kompetentnosti otrok in mladine
-       
  Delež plavalcev
-       
  Mnenje staršev / učencev / dijakov / študentov o kakovosti
  programov


V preteklem desetletju se je prvič
zmanjšalo število ur športne vzgoje v nekaterih tehniških in poklicnih šolah, z
uvedbo bolonjske reforme je bila iz rednih študijskih programov izključena
športna vzgoja, kar je v popolnem nasprotju s potrebami današnje mladine. Med
otroki in mladino je vse bolj prisoten t.i. sedeči način življenja, izjemno se
povečuje delež prekomerno težkih in debelih, zmanjšuje pa se njihova gibalna
kompetentnost24. Strateški cilji, ki bi jih naj uresničilo
ministrstvo, pristojno za izobraževanje, do leta 2023, so zato usmerjeni v
zagotavljanje ustrezne količine vadbe za vse otroke in mladino ter izboljšanje
njene kakovosti27. Vse to zahteva tudi
drugačne normative glede velikosti vadbenih skupin za izpeljavo pouka in
drugačne načine izobraževanja ter strokovnega izpopolnjevanja bodočih
učiteljev, ki poučujejo športno vzgojo na vseh stopnjah šolanja. Glede na to
nacionalni program športa 2014–2023 opredeljuje naslednje ukrepe28:
1.     
povečati količino obveznih ur športne vzgoje,
2.     
povečati količino izbirnih ur športne vzgoje,
3.     
povečati kakovost športne vzgoje,
4.     
sistemsko spremljati telesni in gibalni razvoj ter druge kazalnike
gibalne kompetentnosti na celotni populaciji osnovnošolcev, srednješolcev in
študentov.
6.1.2 Prostočasna športna vzgoja
otrok in mladine
Številni strokovnjaki se strinjajo, da je
strokovno vodena, dovolj intenzivna, kakovostno strukturirana in redna športna
vadba edina dejavnost, ki lahko nevtralizira negativne posledice današnjega
pretežno sedečega življenja in neustreznih prehranjevalnih navad sodobnih
mladih generacij29. Temeljni namen športne
vadbe, predvsem v obdobju otroštva in mladostništva, je omogočiti, da postane
otrok oziroma mladostnik gibalno kompetentna oziroma gibalno izobražena
osebnost30. Njene značilnosti so: ustrezna
gibalna učinkovitost; usvojenost spretnosti in znanj, ki posamezniku omogočajo
sodelovanje v različnih športnih dejavnostih; redna gibalna oziroma športna
dejavnost in razumevanje vloge gibanja ter športa in njunih vplivov na
oblikovanje zdravega življenjskega sloga.
Sofinanciranje dejavnosti na področju
prostočasne športne vzgoje otrok in mladine od predšolskega do vključno
srednješolskega obdobja sodi v letni program športa na državni in lokalni
ravni, v osnovni šoli pa je kot del razširjenega programa šole (interesne
dejavnosti) financiran tudi iz sredstev šolstva. Prostočasna športna vzgoja
otrok in mladine tako obsega širok spekter športnih dejavnosti: od obšolskih
športnih programov, namenjenih vsem otrokom in mladini, do športnih programov
otrok in mladine, ki niso del tekmovalnih sistemov panožnih športnih zvez in
jih ponujajo društva in zasebniki.
Zaradi vpliva
gibanja in športa na različne vidike razvoja mladega človeka je v nacionalnem
programu športa 2014–2023 izpostavljena prednostna skrb za vse pojavne oblike
športne dejavnosti otrok in mladine. S temi programi želimo uresničevati
priporočila številnih resolucij, npr. Priporočil Svetovne zdravstvene
organizacije26, ki zahtevajo, da mora imeti vsak otrok in mladostnik
vsaj uro kakovostne športne vadbe dnevno. Zato je nujno aktivno vključevanje
različnih področij: šolstva (redni pouk, športni dnevi, interesni športni
programi in šolska športna tekmovanja; skrb za šolanje mladih športnikov),
zdravja (politike prehranjevalnih navad), prometa (zagotavljanje varnih poti,
ki naj omogočajo dostop v šolo peš, s kolesom, skirojem ali rolerji), dela,
družine in socialnih zadev (omogočanje družinskega prostočasnega
udejstvovanja), turizma (brezplačna ponudba v turističnih središčih). Zaradi
izrazito skromnega financiranja tega področja v zadnjem desetletju5 je
treba povečati delež financiranja programov na lokalni ravni. Kakovost in učinkovitost
prostočasnih športnih programov bomo povečali, če bodo programe vodili
izobraženi oziroma bolj usposobljeni kadri. Zaradi zapletenosti dela z mladimi
in varnosti lahko delajo z mladimi le izobraženi športni strokovnjaki, izjemoma
pa tudi strokovni delavci, ki imajo najmanj drugo stopnjo usposobljenosti za
opravljanje vzgojno-­izobraževalnega dela v športu.


Strateški cilji

-       
  Povečati delež dnevno športno dejavnih otrok in mladine za 10
  odstotnih točk
-       
  Izboljšati gibalno zmogljivost otrok in mladine
-       
  S športno vadbo pomagati določenim otrokom in mladostnikom (otroci
  in mladostniki s posebnimi potrebami, socialno izključeni idr.) k
  pridobivanju socialnih kompetenc in zdravemu razvoju


Kazalniki

-       
  Delež otrok in mladine, ki se v prostem času (med tednom, v pouka
  prostih dnevih) redno ali občasno ukvarjajo s športom
-       
  Število otrok in mladine v nacionalnih športnih programih Mali
  sonček, Zlati sonček, Krpan, Hura, prosti čas, Naučimo se plavati, Šolska
  športna tekmovanja, Ciciban planinec, Mladi planinec, Zdrav življenjski slog
  idr.
-       
  Število otrok in mladine, ki se aktivno udeležuje dejavnosti v
  naravi
-       
  Spremembe v telesnem in gibalnem razvoju ter drugih kazalnikih
  gibalne kompetentnosti otrok in mladine
-       
  Indeks telesne mase (iz podatkov športno-vzgojnega kartona)
-       
  Število vključenih otrok in mladine v posebne programe športne
  vadbe, namenjene otrokom in mladini s posebnimi potrebami, socialno
  izključenim ipd.
-       
  Mnenje staršev / otrok / mladine o vsebini in kakovosti programov


V preteklem desetletju zaznavamo izrazit
porast deleža otrok in mladostnikov s prekomerno telesno težo in debelostjo,
upadajo pa tudi gibalne sposobnosti, posebej tiste, ki so povezane z dalj časa
trajajočim delom, zato so strateški cilji do leta 2023 usmerjeni v dnevno
zagotavljanje vsaj ure dovolj intenzivne in kakovostno vodene športne vadbe.
Ukrepi na področju prostočasne športne vzgoje otrok in mladine zahtevajo
aktivno vključevanje različnih politik, zato so nekateri od ukrepov navedeni na
drugih področjih nacionalnega programa športa31:
1.     
zagotoviti vsaj eno uro kakovostno vodene športne vadbe dnevno za vse
starostne skupine otrok in mladine,
2.     
posodobiti in povečati kakovost ter privlačnost obstoječih prostočasnih
programov športne vzgoje otrok in mladine,
3.     
zagotoviti vsaj dve uri brezplačnih, kakovostno vodenih športnih
prostočasnih dejavnosti tedensko za učence in dijake.
6.1.3 Športna vzgoja otrok in
mladine s posebnimi potrebami
V te programe
se glede na interes lahko vključujejo otroci in mladina s posebnimi potrebami.
Mednje uvrščamo otroke in mlade, ki zaradi prirojenih ali pridobljenih okvar in
oviranosti, ki jo pogojuje oziroma ustvarja fizično in družbeno okolje, ne
morejo sami delno ali v celoti zadovoljevati potreb osebnega, družinskega in
družbenega okolja, v katerem živijo, zato potrebujejo prilagojeno izvajanje
gibalnih programov z dodatno strokovno pomočjo. Športna vzgoja otrok in mladine
s posebnimi potrebami je namenjena predvsem ustrezni skrbi za vključevanje teh
mladih ljudi v vsakdanje življenje in predstavlja logično nadaljevanje
njihovega rednega šolskega športnega udejstvovanja. Uspeh v športnih dejavnostih
vpliva na njihovo uspešno socialno vključevanje, polno in bogatejše življenje.
Oblike dejavnosti, ki sodijo v nacionalni program športa 2014–2023, so športna
vadba, športne prireditve in tečaji oziroma posebni gibalni programi za
posamezne vrste primanjkljajev oziroma ovir32.


Strateški cilj

-       
  Izboljšati povezave med šolami, športnimi in drugimi društvi, ki
  izvajajo programe za otroke in mladino s posebnimi potrebami 


Kazalnika

-       
  Število gibalnih programov za otroke in mladino s posebnimi
  potrebami
-       
  Število otrok in mladine s posebnimi potrebami, vključenih v
  gibalne programe 


V preteklem desetletju je bilo področje
športne vzgoje otrok in mladine s posebnimi potrebami slabo financirano.
Nacionalni program športa 2014–2023 za prihodnje predvideva spodbujanje
sodelovanja vseh subjektov na tem področju in obsega naslednji ukrep33:
1.     
spodbujanje povezovanja šol in športnih, dobrodelnih ter drugih društev
na lokalni ravni za izvedbo gibalnih programov za otroke in mladino s posebnimi
potrebami.
6.1.4 Obštudijske športne
dejavnosti
Obštudijske športne dejavnosti so pomembna
sestavina življenja študentov kot dopolnilo intelektualnemu delu. Pripomorejo k
nevtralizaciji negativnih učinkov sedečega načina življenja, ki ga pretežno
zahteva študij, in k polnejši uresničitvi človeka.
Študijsko obdobje lahko obravnavamo kot
podaljšano obdobje mladostništva, v katerem je potrebno omogočiti nadaljevanje
spodbude na poti do gibalno kompetentne osebnosti, zato tudi v tem obdobju
zasledujemo cilj, in sicer uro kakovostne športne vadbe dnevno.
Obštudijske
športne dejavnosti predstavljajo različne organizirane in samoorganizirane34 oblike športnih dejavnosti v kraju študija in v domačem kraju
bivanja študenta. Za organizacijo tovrstnih dejavnosti morajo poleg študentskih
(športnih) organizacij skrbeti tudi visokošolski zavodi.


Strateški cilji

-       
  Zagotoviti pogoje, da se bo v prostem času redno ukvarjalo s
  športom 50 % študentov
-       
  Izboljšati gibalno zmogljivost študentov za 10 %
-       
  Povečati število študentov v športnih programih za 20 %


Kazalniki

-       
  Delež študentov, ki se v prostem času redno ali občasno ukvarjajo s
  športom
-       
  Število študentov v obštudijskih športnih programih in v
  univerzitetnih športnih tekmovanjih
-       
  Spremembe v telesnem in gibalnem razvoju ter drugih kazalnikih
  gibalne kompetentnosti študentov
-       
  Mnenje študentov o kakovosti programov


V preteklem desetletju je bilo na področju
študentskega športa veliko sprememb, ki so slabo vplivale nanj5.
Treba bo povečati javno financiranje teh dejavnosti, zlasti na ravni lokalnih
skupnosti. Univerze in samostojni visokošolski zavodi morajo vzpostaviti
učinkovit sistem kakovostnih obštudijskih športnih dejavnosti, v katere bodo
pritegniti večje število študentov. Glede na značilnosti študentov nacionalni
program športa 2014–2023 opredeljuje naslednji ukrep na tem področju:
1.     
posodobiti in povečati kakovost ter privlačnost cenovno dostopnih
obštudijskih športnih dejavnosti.
6.1.5 Športna vzgoja otrok in mladine,
usmerjenih v kakovostni in vrhunski šport
Kakovostna športna dejavnost otrok in
mladine, ki se ukvarjajo s športom zaradi doseganja vrhunskih dosežkov, je
temeljni pogoj kasnejše športne uspešnosti. Ti programi vključujejo načrtno
skrb za mlade športnike na njihovi poti za doseganje vrhunskih rezultatov,
primerljivih z dosežki vrstnikov v mednarodnem merilu. Temeljijo na kakovostni
športni vzgoji, ki se odvija v športnih društvih in njihovih zvezah ter
nadgrajuje v trening posamezne športne panoge, ki ga izvaja strokovno izobražen
ali pa tudi strokovni kader, ki ima najmanj drugo stopnjo usposobljenosti za
opravljanje vzgojno-izobraževalnega dela v športu. Programi morajo ob športnem
udejstvovanju omogočati športniku uspešno izobraževanje. Pri tem so mladim
športnikom na voljo sistemske pomoči35.
Sofinanciranje
športne vzgoje otrok in mladine, usmerjenih v kakovostni in vrhunski šport,
sodi v letne programe športa na državni in lokalni ravni.


Strateška cilja

-       
  Povečati število otrok in mladine v tekmovalnih sistemih za 5 %
-       
  Povečati število športnikov mladinskega razreda za 5 %


Kazalnika

-       
  Število otrok in mladostnikov, ki so vključeni v tekmovalne
  programe nacionalnih panožnih športnih zvez
-       
  Število športnikov mladinskega razreda


V preteklem desetletju smo vzpostavili
sistem nacionalnih panožnih športnih šol, ki je izboljšal kakovost dela z
nadarjenimi mladimi športniki, zato bodo prihodnje dejavnosti usmerjene v
prenos te pozitivne prakse na lokalno raven in na izboljšanje kakovosti dela s
to občutljivo populacijo. Zagotavljanje možnosti za kakovostno športno vzgojo
otrok in mladine, usmerjenih v kakovostni in vrhunski šport, posega na več
področij nacionalnega programa 2014–202336,
zato je v tem delu opredeljen le en ukrep:
1.     
omogočiti kakovostno športno vzgojo otrok in mladine v tekmovalnih
sistemih panožnih športnih zvez (nacionalne in občinske panožne športne šole,
podpora programom).
6.1.6 Kakovostni šport
Kakovostni
šport predstavlja nadgradnjo športne vzgoje otrok in mladine, usmerjene v
kakovostni in vrhunski šport. V programe kakovostnega športa uvrščamo vse
športnike in športne ekipe v članskih starostnih kategorijah, ki ne izpolnjujejo
pogojev za pridobitev statusa vrhunskega športnika, tekmujejo v tekmovalnih
sistemih nacionalnih panožnih športnih zvez do naslova državnega prvaka ter na
mednarodnih tekmovanjih in so registrirani skladno s pogoji OKS-ZŠZ8.
Razvoj kakovostnega športa je pomemben dejavnik širjenja vključenosti čim
večjega števila športnikov v šport za dosežek37 in vzpostavljanja konkurenčnega okolja v posameznih športnih
panogah na državni ravni. Bolj kakovostno in širše konkurenčno okolje na
državni ravni je pomemben dejavnik in spodbujevalec razvoja vrhunskega športa.
Posebno mesto znotraj področja kakovostnega športa zavzemajo športniki in
športne ekipe, ki si skladno s pogoji OKS-ZŠZ8 pridobijo status
športnikov državnega razreda, saj ta predstavlja doseganje najvišje ravni
športne uspešnosti športnika ali športne ekipe na nacionalni ravni oziroma
primerne ravni uspešnosti v mednarodnem prostoru. Zaradi navedenega se
kakovostni šport sofinancira iz javnih financ prek letnih programov športa. Pri
tem je izključeno plačilo športnikov za njihovo športno udejstvovanje.


Strateški cilj

-       
  Ohranjanje števila športnikov z državnim razredom 


Kazalnik

-       
  Število športnikov z državnim razredom


V kakovostnem športu se je v preteklem
desetletju povečalo tako število športnikov, vključenih v tekmovalne sisteme
(registrirani), kakor tudi število športnikov s statusom športnika državnega
razreda8. Pomembna pomanjkljivost analiziranega obdobja je bila
predvsem opredelitev pomena športnikov s statusom državnega razreda, ki
predstavljajo najvišjo raven uspešnosti znotraj področja kakovostnega športa.
Nacionalni program športa 2014–2023 zato večjo pozornost namenja urejanju
notranjih razmerij porabe javnofinančnih sredstev na področju kakovostnega
športa. Statusne pravice športnikov, ki jih uvrščamo v področje kakovostnega
športa, so predstavljene v ločenem poglavju. Skladno s tem nacionalni program
športa 2014–2023 na področju kakovostnega športa opredeljuje naslednji ukrep:
1.     
povečanje konkurenčnosti programov kakovostnega športa (učinkovita
uporaba športnih objektov).
6.1.7 Vrhunski šport
Doseganje visokih in najvišjih športnih
dosežkov v svetovnem merilu je v prvi vrsti veliko dejanje za posameznika, ob
spletu medijske pojavnosti, nacionalnega pomena športa in družbene odmevnosti
pa je lahko pomembno tudi za širšo družbeno skupnost (lokalno skupnost, regijo,
državo, mednarodno javnost).
Vrhunski šport predstavlja eno najvišjih
oblik človekove ustvarjalnosti na področju športa. Pogosto označuje tudi
športno dejavnost za dokazovanje zgornje meje človeških psihofizičnih
sposobnosti. Ta pojavna oblika športa ima pomembno vlogo za druge vidike
športa, zlasti za vključevanje mladih v šport. Vrhunski športniki so vzorniki
mladim, z njihovimi dosežki pa se pogosto poistovetijo vsi pripadniki
zamišljene nacionalne skupnosti (t.i. nacionalna identifikacija)4.
Vrhunski šport predstavlja tudi področje, na katerem se lahko prek dosežkov na
mednarodni ravni uresničujejo koristi države (npr. prepoznavnost). Vrhunski
športni dosežki posredno odražajo razvitost športne panoge, kažejo na njeno
organiziranost, vplivajo na športno industrijo, trgovino, turizem, medije,
posredno pa usmerjajo načine (aktivnega in pasivnega) preživljanja prostega
časa ljudi. Zapletenost vrhunskega športnega dosežka je tako velika, da jo je
težko razčleniti, zagotovo pa je zanj treba uskladiti sposobnosti športnika,
trenerja, dane materialne in finančne možnosti, znanstvena spoznanja in trdo
ter načrtno delo.
Nekatere poti do vrhunskega športnega
dosežka, pa tudi učinki vrhunskega športa so pogosto protislovni, zato so
stranpoti vrhunskega športa (doping, nehumano delo s športniki, prirejanje
športnih rezultatov) poseben predmet obravnave nacionalnega programa športa
2014–202338. Vendar pa ima vrhunski šport
toliko pozitivnih vrednot za posameznika in nacijo, da vsaka družba s posebnim
interesom podpira svoje športnike pri doseganju vrhunskih dosežkov. V humanih
družbah posvečajo posebno pozornost delu z najmlajšimi športniki, kjer je lahko
strokovnost ali nestrokovnost odločilna za to, ali bo športnik izkoristil svoje
zmožnosti, obdržal raven ustrezne motivacije in dosegel svoje osebne cilje.
V vrhunskem športu lahko športniki
izoblikujejo svojo družbeno vlogo s pomočjo dosežkov na športnih tekmovanjih.
Vrhunski šport ima v Republiki Sloveniji izredno tradicijo in za prebivalce
Republike Slovenije lahko trdimo, da še posebej cenijo športnike in vrhunske športne
dosežke4. Ustvarjanje vrhunskih športnih storitev od športnika poleg
njegove športne nadarjenosti zahteva veliko delavnosti, večkrat tudi odrekanja,
ustrezne pogoje dela in splet drugih dejavnikov. Zato je doseganje vrhunskih
športnih rezultatov rezultat načrtnega, tehnološko dovršenega,
individualiziranega procesa; ne samo treniranja, v katerega je vključenih več
ljudi, pogosto tudi več športnih organizacij. Glavni nosilci vrhunskega športa
so športniki in njihovi trenerji ter športna društva in nacionalne panožne
športne zveze, v katerih delujejo. Pomembna pa so tudi podporna okolja: družina
(zasebno življenje športnika), šola (usklajevanje šolskih in športnih
obveznosti), panožni tim (spremljanje zdravstvenega stanja in pripravljenosti
športnika) in poklicno okolje (usklajevanje delovnih in športnih obveznosti).
Vrhunski šport
in s tem vrhunski športnik je v Republiki Sloveniji dogovorno opredeljen glede
na kategorizacijo športnikov8. Model za razvrščanje športnikov v
razrede temelji na izhodišču, da je vrhunski ustvarjalni dosežek lahko dosežen
le v absolutni mednarodni konkurenci, torej na tekmovanjih, na katerih
nastopajo vsi najboljši v posamezni športni panogi. Po tem modelu se
vrednotenje rezultatov športnikov izpelje na podlagi značilnosti tekmovanja, na
katerem je bil rezultat dosežen, to je mednarodne konkurenčnosti in
nacionalnega pomena športne panoge ter tudi na podlagi drugih kriterijev8.


Strateški cilji

-       
  Ohranjanje števila vrhunskih športnikov
-       
  Ohranjanje števila osvojenih medalj na olimpijskih igrah, svetovnih
  prvenstvih, evropskih prvenstvih in končnih razvrstitvah svetovnih pokalov
-       
  Vsestranski razvoj vrhunskih športnikov v času njihove športne
  kariere in po njej 


Kazalniki

-       
  Število vrhunskih športnikov
-       
  Število osvojenih medalj na olimpijskih igrah, svetovnih
  prvenstvih, evropskih prvenstvih in skupnih uvrstitvah svetovnih pokalov
-       
  Zadovoljstvo športnikov s pridobljenim statusom vrhunskega
  športnika
-       
  Zadovoljstvo trenerjev s pridobljenim statusom vrhunskega trenerja 


Ukrepi, izvedeni v predhodnem desetletnem
obdobju, so imeli ugoden in pozitiven vpliv na rast in razvoj vrhunskega športa
v Republiki Sloveniji. Razvoj vrhunskega športa se ni kazal samo v večjem
številu vrhunskih športnikov in stalnim večanjem števila osvojenih medalj na
največjih mednarodnih športnih tekmovanjih, temveč je ta viden tudi v uspehih
slovenskih reprezentanc v moštvenih športih. Prav tako pa je opazna kakovostna
razpršenost vrhunskega športa na vedno večje število športnih panog5.
Vrhunski športni dosežek je storitev,
katere stroški so podobni povsod po svetu, stalno pa naraščajo. Ker želimo
ostati konkurenčni, nacionalni program športa 2014–2023 v prihodnje poleg
sofinanciranja izpeljave programov vrhunskih športnikov namenja še večjo skrb
zagotavljanju statusnih pravic vrhunskih športnikov in vrhunskih trenerjev,
ustvarjanju ugodnega okolja za celostni razvoj vrhunskih športnikov v času
športne kariere in po njej ter izboljšanju prostorskih možnosti za priprave in
nastope slovenskih športnikov. Skladno s tem bomo na podlagi obstoječih
možnosti vzpostavili in programsko povezali olimpijske, nacionalne in občinske
športne centre. Za nudenje celovite strokovne podpore programom vrhunskega
športa bo ustanovljen olimpijski strokovni center39. Za usklajevanje študijskih in vadbenih obveznosti bomo ustanovili
olimpijski univerzitetni športni center40
za trening vrhunskih športnikov študentov v Ljubljani.
Vrhunski šport se sofinancira iz letnih
programov športa, vendar pa se javno-finančna sredstva ne smejo namenjati za
plačilo športnikom za njihovo nastopanje. Nacionalni program na področju
vrhunskega športa opredeljuje naslednja ukrepa41:
1.     
povečanje konkurenčnosti programov vrhunskega športa (podpora programom,
spodbude za vrhunske športnike in njihove trenerje, olimpijski univerzitetni
športni center),
2.     
sistemska opredelitev za uveljavljanje statusnih pravic vrhunskih
športnikov in vrhunskih trenerjev (zaposlovanje vrhunskih športnikov in
vrhunskih trenerjev v javni upravi, pomoč pri iskanju zaposlitve nekdanjim
vrhunskim športnikom, usklajevanje študijske in športne poti).
6.1.8 Šport invalidov
Šport invalidov42 ima v vseh svojih raznovrstnih oblikah pomembne psihosocialne
učinke (možnost rehabilitacije s pomočjo gibanja, vključevanje v družbo), lahko
pa tudi športne učinke (možnost doseganja vrhunskih rezultatov in ukvarjanje s
športno rekreacijo). Tako pri nekaterih oblikah zmanjšanih zmožnosti človekove
telesne dejavnosti prevladuje izrazito doseganje vrhunskih dosežkov
(paraolimpijski športi, olimpijada gluhih43),
drugje pa so v ospredju bolj psihosocialni vidiki (igre specialne olimpijade).
Obstajajo pa tudi druge oblike športa invalidov (neparaolimpijski športi).
Raznolikost športnih dejavnosti na področju
športa invalidov kaže tudi sestava osrednje panožne zveze na področju športa
invalidov v Republiki Sloveniji, Zveze za šport invalidov Slovenije –
Paraolimpijskega komiteja Slovenije, ki združuje največje nacionalne invalidske
organizacije44.
Zaradi
interdisciplinarnosti je šport invalidov prepleten z različnimi družbenimi
področji, med katerimi sta najpomembnejša zdravstvo ter vzgoja in
izobraževanje. Pri njegovem razvoju so poleg športnih društev in drugih
športnih organizacij zato udeleženi tudi subjekti iz omenjenih družbenih področij.
Šport invalidnih otrok in mladine poteka večinoma v običajnih šolah. Ti
programi niso vključeni v letne programe športa, so pa kot del sprejetih
predmetnikov in šolskih programov zelo pomemben element vzpostavljanja športne
dejavnosti in oblikovanja športne kulture invalidnih oseb.


Strateški cilji

-       
  Izboljšati povezave med športnimi društvi in dobrodelnimi društvi,
  ki izvajajo programe za invalide
-       
  Vzpostaviti šport invalidov na lokalni ravni
-       
  Povečati število športno dejavnih invalidov, vključenih v športne
  programe na področju športne rekreacije in tekmovalnega športa za 200 % 


Kazalniki

-       
  Število športnih programov za invalide
-       
  Število športnih društev za invalide
-       
  Število vrhunskih športnikov invalidov
-       
  Število invalidov, vključenih v športne programe na področju
  športne rekreacije in tekmovalnega športa 


V Republiki Sloveniji je približno 170.000
oseb s statusom invalida. Na področju prostočasne športne vzgoje je trenutno
zelo malo programov za to populacijo, tako s tekmovalnega kot tudi
rekreativnega vidika. Dvig kakovosti programov in število invalidov, ki se bodo
ukvarjali s športno rekreativno dejavnostjo, bo mogoč zlasti v sodelovanju z
ZŠIS-POK kot trenutno edinim reprezentativnim predstavnikom športa invalidov v
Republiki Sloveniji, z občinskimi športnimi zvezami, nacionalnimi panožnimi
zvezami, državnimi organi in drugimi nosilci športnih dejavnosti.
V preteklem desetletju so bili postavljeni
cilji na področju športa invalidov le delno doseženi, saj ZŠIS-POK ni imel
podpore v ustreznih strokovnih organizacijah in pristojnih ministrstvih.
Nacionalni program športa 2014–2023 za prihodnje predvideva sodelovanje vseh
subjektov znotraj ukrepov, ki izhajajo iz Konvencije o pravicah invalidov45 in opredeljujejo tudi njihove pravice na področju športa. Na
splošno se je Republika Slovenija z ratifikacijo zavezala sprejeti ukrepe, s
katerimi invalidom enako kot drugim ljudem omogočajo sodelovanje pri
prostočasnih športnih dejavnostih. Njihov pomemben dejavnik predstavlja
postopna integracija invalidov v šolski sistem in panožne športne zveze, tam
kjer za to obstaja interes.
Nacionalni program športa 2014–2023 na
področju športa invalidov obsega naslednje ukrepe46:
1.     
spodbujanje povezovanja športnih in invalidskih ter dobrodelnih društev
na lokalni ravni za izpeljavo športnih programov za invalide,
2.     
dvig konkurenčnosti vrhunskega športa invalidov (zagotavljanje ustrezne
organizacijske infrastrukture za tekmovanja, podpora vrhunskim športnikom
invalidom prek ZŠIS-POK),
3.     
zagotavljanje statusnih pravic vrhunskih športnikov invalidov,
4.     
vzpostavitev modela vključevanja invalidov v šport v
vzgojno-izobraževalnem sistemu,
5.     
spodbuditi povezovanja med posameznimi panožnimi športnimi zvezami in
ZŠIS-POK.
6.1.9 Športna rekreacija
Športna rekreacija je smiselno nadaljevanje
obvezne in prostočasne športne vzgoje, športne vzgoje otrok in mladine s
posebnimi potrebami, obštudijskih športnih dejavnosti ter prav tako programov
tekmovalnega športa (športniki naj bi po zaključeni tekmovalni karieri ostali
športno dejavni). Predstavlja športno dejavnost odraslih vseh starosti oziroma
družin s ciljem ohranjanja zdravja, dobrega počutja in vitalnosti, druženja,
tekmovanja ali zabave. Z vidika javnega interesa so pomembni zlasti učinki takšne
športne vadbe, ki nesporno dokazujejo, da je redna, kakovostno strukturirana in
ustrezno intenzivna športna rekreacija zelo koristna za zdravje posameznika in
posledično tudi za javno zdravje47. Takšna
vadba48 zmanjšuje obolevnost in smrtnost49, neposredno zmanjšuje telesno težo, omogoča boljše uravnavanje
maščob v krvi50 ter količine telesnega
maščevja51, dviguje raven varovalnega
holesterola – HDL in niža raven škodljivega holesterola – LDL52 ter povečuje kostno gostoto53.
Športna
rekreacija zato predstavlja dejavno, koristno in prijetno izpopolnjevanje
dnevnega, tedenskega in letnega prostega časa ljudi. Ima različne pojavne
oblike. Zaradi oblikovanja zdravega življenjskega sloga je zlasti priporočljivo
družinsko ukvarjanje s športom. Pri tem ni pomembna samo večja notranja
povezanost in kakovost družinskega življenja, temveč tudi spoznanja o športu
kot praviloma učinkovitem sredstvu razvedrila in kakovostnega preživljanja
prostega časa, pa tudi preprečevanja in zdrav­ljenja sociopatoloških pojavov. Vse
pomembnejši del športne rekreacije je zaradi demografskih gibanj šport
starostnikov. Športna rekreacija predstavlja tudi pomemben razvojni dejavnik
športnega turizma, za katerega ima Republika Slovenija izjemne danosti. Športno
dejavni turizem predstavlja sredstvo, s katerim je mogoče pospešiti promocijo
ukvarjanja s športom, tako v sklopu družin kot posamezno. Vedno večja potreba
pa se kaže tudi po športni dejavnosti znotraj delovnih organizacij, v obliki
aktivnih odmorov med delovnim procesom in po športni rekreaciji zaposlenih
izven delovnega časa, prilagojeni glede na posebnosti delovnega mesta ter
značilnosti zaposlenih, ki delo opravljajo.


Strateški cilji

-       
  Povečati delež redno športno dejavnih odraslih na 70 %
-       
  Povečati delež športno dejavnih v strokovno vodenih športnih
  programih za 3 odstotne točke
-       
  Povečati delež športno dejavnih turistov


Kazalnika

-       
  Delež športno dejavnih prebivalcev (redno, občasno, v strokovno
  vodenih športnih programih)
-       
  Delež športno dejavnih turistov


V preteklem desetletju beležimo pomemben
razvoj športne rekreacije. Športna dejavnost Slovencev se je zvišala4;
zaradi vpliva mater na preživljanje prostega časa družine54 je zlasti pomembna številčnejša navzočnost žensk v športni
rekreaciji. Povečala se je tudi ponudba programov športne rekreacije. Tukaj je
gibalo razvoja zlasti zasebna ponudba5. Vendar ne smemo prezreti, da
športna rekreacija temelji na finančnih prispevkih prebivalstva5,
zato v preteklosti niso bili vzpostavljeni pogoji za enak dostop do nje vsem
prebivalcem Republike Slovenije. Zato nacionalni program športa 2014–2023
opredeljuje povečanje dostopnosti zlasti z ukrepi na področju zunanjih športnih
objektov in uporabe naravnih površin za šport na način, da imajo le-te čim
manjše negativne vplive na okolje. Športna rekreacija na teh površinah lahko
predstavlja zelo dobro nevtralizacijo današnjim delovnim obremenitvam, ki jih
označuje dolgotrajno sedenje v zaprtih prostorih pred računalniškimi zasloni,
hkrati pa je zaradi njihove brezplačne uporabe tudi socialni korektiv. Raznovrstne
brezplačne možnosti ukvarjanja s športno rekreacijo, kot so brezplačna športna
vadba, brezplačna uporaba šolskih igrišč v popoldanskem času, interesne
dejavnosti s področja športa itn., vplivajo bodisi na izboljšanje ravni telesne
dejavnost kakor tudi bistveno pripomorejo k zmanjševanju neenakosti med
posamezniki55.
Uresničevanje strateških ciljev na področju
športne rekreacije bo poleg dejavnosti, navedenih v drugih poglavjih56, udejanjeno prek naslednjih ukrepov:
1.     
povečati dostopnost do kakovostne športne rekreacije,
2.     
povečati ozaveščenost vsakega posameznika o pomenu športne dejavnosti za
lastno zdravje v najširšem pomenu besede in o možnih negativnih vplivih športne
dejavnosti na naravno okolje,
3.     
spodbujanje različnih oblik telesne vadbe v delovnem okolju,
4.     
športna rekreacija na recept,
5.     
okrepiti podobo Republike Slovenije kot turistične destinacije za
športno dejavne počitnice.
6.1.10 Šport starejših
Po demografskih napovedih bo do leta 2060
vsak tretji prebivalec Republike Slovenije starejši od 65 let, skoraj vsak
sedmi prebivalec pa bo starejši od 80 let. Po drugi strani se število mladih
zmanjšuje57. Staranje družbe bo imelo
neizogibne družbene spremembe, zato šport starejših, kljub temu, da vsebinsko
sodi med športno rekreacijo, izpostavljamo v ločenem poglavju, saj bo v
prihodnosti predstavljalo pomembno področje razvoja športa in širše družbe.
Šport starejših lahko opredelimo kot
športno-rekreativno dejavnost ljudi nad 65. letom starosti58. To je običajno obdobje, ko se ljudje upokojijo, zaradi staranja
pa se spremenijo nekatere biološke lastnosti človekovega organizma, zato
starejši pogosteje obolevajo. Za družbo lahko predstavlja šport starejših
pomembno sredstvo za zmanjševanje izdatkov za javno zdravstveno blagajno, saj
učinki kakovostne telesne vadbe zmanjšujejo obolevnost. Za posameznika pa redna
športa dejavnost v tem življenjskem obdobju pomeni kakovostno in samostojno
staranje, ohranjanje telesnega, duševnega, čustvenega in socialnega zdravja,
socialno vključevanje, zmanjšanje stroškov zdravljenja in ohranjanje
ustvarjalne življenjske energije.
Šport
starejših predstavlja nadaljevanje športne rekreacije iz odrasle dobe s
prilagoditvami glede na zmožnosti posameznika, ki izhajajo iz procesov
staranja; izsledki pa kažejo, da je mogoče pričakovati pozitivne spremembe
redne telesne vadbe tudi pri ljudeh, ki so začeli vaditi šele v starosti59.


Strateška cilja

-       
  Povečati delež športno dejavnih starejših na 50 %
-       
  Povečati delež športno dejavnih starejših v strokovno vodenih
  športnih programih za 10 odstotnih točk


Kazalnik

-       
  Delež športno dejavnih starejših (redno, občasno, v strokovno
  vodenih športnih programih)


Delež starejših, ki se ukvarjajo s športom,
se je v preteklem desetletju dvignil na 38 %, vendar pa je ta delež izrazito
nižji kot v starostni skupini prebivalcev med 55 in 64 letom, ki znaša 62,3 %60. V prihodnje bo za doseganje strateških ciljev treba razširiti
programsko ponudbo s posebej strokovno izobraženim in usposobljenim kadrom,
prilagoditi športne objekte in njihovo opremo starejšim, učinkovito izkoristiti
naravne danosti za športno rekreacijo ter povezati delovanje športnih,
upokojenskih in zdravstvenih organizacij. Skladno s tem nacionalni program
športa 2014–2023 na področju športa starejših obsega naslednja ukrepa61:
1.     
zagotoviti vsaj dve uri brezplačnih, kakovostno vodenih športnih
dejavnosti tedensko za starejše,
2.     
spodbuditi medgeneracijsko sodelovanje skozi šport.
6.2 Športni objekti in površine za
šport v naravi
Pomemben dejavnik športnega udejstvovanja
je tudi materialno okolje62, zato je ena od
prednostnih nalog nacionalnega programa športa 2014–2023 učinkovita in dostopna
mreža kakovostnih športnih objektov in površin za šport v naravi.
Sofinanciranje dejavnosti na področju športnih objektov in površin za šport v
naravi sodi v letne programe športa na državni in lokalni ravni.
V preteklem desetletju smo zagotovili
spodobne infrastrukturne pogoje5, 63 – z izjemo vadbene infrastrukture v največjih mestnih središčih,
zlasti Ljubljani in Mariboru64. Zato je
smiselno pospeševati čim boljšo izrabo obstoječih javnih in tistih zasebnih
športnih objektov, kjer obstaja velik javni interes za njihovo vključevanje v
mrežo športnih objektov (npr. objekti športnih društev, kjer se izvaja veliko
vsebin nacionalnega programa športa), ter zgraditi manjkajoče večnamenske
vadbene športne objekte.
Športni prostori v šolah morajo biti kar
najbolje izkoriščeni, tudi za potrebe učencev, staršev in društev zunaj šolskih
delovnih dni. Tako je mogoče ustvariti povezave med športom v družini, šoli in
društvih. Objekti za športno rekreacijo morajo biti dostopni vsem skupinam
prebivalstva. Priljubljenost t.i. urbanih športov med mladimi narekuje
izgradnjo športnih površin za te športe v mestnih skupnostih. Urediti je treba
tudi ustrezne varne poti do športnih površin.
Celostna podoba športa in športne
ozaveščenosti mora kazati na urejenost naravnega prostora za športne namene.
Uporaba narave kot največje športne površine zahteva ne samo odnos do
zgrajenega, temveč tudi do naravno danega, v skladu z načeli trajnostnega razvoja,
zlasti uravnoteženega ravnanja z okoljem.
Objekti za kakovostni in vrhunski šport
morajo slediti stalnemu razvoju posameznih športnih panog. Za izboljšanje
prostorskih možnosti za priprave in nastope športnikov nacionalni program
športa 2014–2023 opredeljuje programsko in infrastrukturno povezovanje
nekaterih vadbenih športnih površin v športne centre na ravni države in
lokalnih skupnosti65.
Tako zgrajeno mrežo vadbenih športnih
objektov in površin za šport v naravi bo treba ustrezno vzdrževati in obnavljati
po načelih trajnostnega razvoja. Zagotoviti je treba pregleden način javnih
vlaganj, ki bo javnim financerjem omogočil sodelovanje in podporo ne glede na
lastništvo ob izraženem javnem interesu.
Prireditveni športni objekti predstavljajo
javni interes, ki presega področje športa, zato mora biti njihova gradnja
povezana z razvojnimi možnostmi povezovanja z drugimi družbenimi izseki
(turizem, kultura idr.). Glede na gostoto poseljenosti in druge infrastrukturne
zahteve se tovrstni športni objekti gradijo načeloma v največjih mestih.
Ena ključnih utemeljitev za novogradnje
športnih površin mora biti strokovno izobražen in usposobljen kader, ki je
sposoben ustrezno izkoristiti in vzdrževati športne površine. Ustrezne
standarde in normative, ki predpisujejo gradnjo športnih objektov, njihovo
vzdrževanje in opremljenost, narekuje tudi dvig kakovosti športne dejavnosti v
društvih in šolah. Na tej podlagi je mogoče zasnovati športno-tehnološki premik,
ki bo zagotovil kakovostne športne površine in s tem sodobnejšo športno ponudbo66.
Posebno
pozornost bo treba nameniti trajnostno naravnanemu urbanemu razvoju športne
infrastrukture v okviru zmogljivosti okolja in naravnih virov. Urbani razvoj
mora zagotoviti trajnost izboljšanja gospodarskega, družbenega in okoljskega
blagostanja brez izčrpavanja okoljskega kapitala in uničevanja urbanega okolja
ter ohranjanje bivanjskih vrednosti in višanje življenjske ravni vseh
prebivalcev.


Strateški cilji

-       
  Kakovostno izkoriščanje in učinkovito ravnanje s športnimi objekti
  in površinami za šport v naravi
-       
  Zagotavljanje 0,35 m2 pokritih in 3,2 m2
  nepokritih športnih površin na prebivalca, ki bodo ustrezno prostorsko
  umeščene
-       
  Zagotavljanje športnih objektov in površin za šport v naravi, ki
  bodo zgrajeni, posodobljeni in upravljani po načelih trajnostnega razvoja
-       
  Izboljšanje učinkovitosti uporabe javnih športnih objektov
-       
  Vključitev zasebnih športnih objektov v mrežo športnih objektov za
  uresničevanje javnega interesa na področju športa
-       
  Zagotoviti ustrezno kakovostno mrežo športnih objektov in površin
  za celostno programsko podstrukturo športa


Kazalniki

-       
  Površina pokritih in nepokritih javnih športnih objektov po
  športnih panogah
-       
  Površina zasebnih športnih površin, vključenih v mrežo športnih
  objektov, ki uresničujejo javni interes športa
-       
  Površina šolskih športnih dvoran in zunanjih šolskih športnih
  površin na učenca
-       
  Število športnih objektov z ustreznimi rešitvami za gibalno ovirane
-       
  Zasedenost športnih objektov s športnimi programi
-       
  Časovni delež zasedenosti šolskih športnih objektov za izvajanje
  nacionalnega programa športa
-       
  Dolžina označenih urejenih poti v naravi (planinskih, kolesarskih,
  tekaških idr.)
-       
  Število olimpijskih, nacionalnih, regijskih in občinskih športnih
  centrov
-       
  Obseg prostovoljnega dela v društvih pri gradnji in obnovi športnih
  objektov
-       
  Poraba energije športnih objektov
-       
  Delež obnovljivih virov energije v športnih objektih
-       
  Število urbanih športnih objektov in površin za šport v naravi v
  mestih
-       
  Število športnih objektov, zgrajenih ali obnovljenih in vzdrževanih
  skladno z načeli trajnostnega razvoja


V preteklem desetletju smo zagotovili dobre
infrastrukturne pogoje5, zato so strateški cilji nacionalnega
programa športa 2014–2023 usmerjeni v učinkovito izrabo mreže športnih
objektov, njeno izpopolnjevanje ter gospodarno upravljanje s športnimi objekti,
vzdrževanje zgrajenega in posodobitev zastarelega ter izkoriščanje naravnih
danosti Republike Slovenije v skladu z načeli trajnostnega razvoja. Glede na to
so zasnovani naslednji ukrepi na področju športnih objektov in površin za šport
v naravi:
1.     
spodbuditi trajnostno in športno tehnološko posodobitev obstoječih
javnih športnih objektov ter njihovo učinkovito koriščenje in ravnanje z
javnimi športnimi objekti,
2.     
spodbuditi vključevanje zasebnih športnih objektov v mrežo športnih objektov
za uresničevanje javnega interesa na področju športa,
3.     
povečati kakovost in število javno dostopnih športnih površin v urbanem
(otoki športa za vse, trimske steze, zunanja šolska in vrtčevska igrišča ipd.)
in naravnem okolju (planinske, tekaške, kolesarske poti; naravna kopališča
ipd.),
4.     
povezovanje z drugimi družbenimi področji in zasebnim sektorjem pri
gradnji in uporabi športnih objektov,
5.     
odpraviti obstoječa nesorazmerja v obsegu vadbenih športnih površin med
lokalnimi skupnostmi v največjih mestih,
6.     
izboljšati umeščenost športnih objektov v urbano okolje in poti, ki
omogočajo dejaven dostop do njih (peš, s kolesom, s skirojem ali rolerji),
7.     
vzpostaviti mrežo panožnih športnih centrov na različnih ravneh za
kakovostni razvoj tekmovalnega športa.
6.3 Razvojne dejavnosti v športu
Razvojne dejavnosti predstavljajo podporo
vsem drugim dejavnostim športa. To so večinoma strokovne naloge, ki se
medsebojno prepletajo, zato jih je včasih težko razmejiti. Omogočajo uspešnost
na vseh področjih športa. Brez uresničevanja teh nalog slovenski šport ne bi
bil tako kakovosten, množičen, varen, izobraževalen in konkurenčen športu razvitih
držav. Kot številčno majhen narod moramo še bolj krepiti osnovne možnosti za
športno uspešnost, da bi dosegli mednarodno odličnost. Njihov namen je
zagotoviti možnosti in standarde za izpeljavo športne dejavnosti, primerljive
športno kulturnemu prostoru razvitega sveta.
Nacionalni program športa 2014–2023
opredeljuje naslednjo razvojno podstrukturo:
-       
izobraževanje, usposabljanje in izpopolnjevanje strokovnih kadrov v
športu,
-       
statusne pravice športnikov, trenerjev in strokovna podpora programov,
-       
založništvo v športu,
-       
znanstveno-raziskovalna dejavnost v športu,
-       
informacijsko-komunikacijska tehnologija in analitika na področju
športa.
Nosilci izvajanja teh dejavnosti so
različne organizacije. Visokošolski in raziskovalni zavodi na področju športa
in druge institucije, ki izobražujejo strokovnjake na športnem področju, so
odgovorne za skrb nad strokovnostjo dela v športu, zato se morajo dejavno
vključevati v razreševanje problemov športne prakse, izobraževati in v
sodelovanju z OKS-ZŠZ ter z nacionalnimi panožnimi športnimi zvezami
usposabljati športne delavce in skrbeti za stalno izpopolnjevanje njihovega
znanja. Prav tako mora športna praksa ostati v stiku z napredkom na področju
strokovne podpore ter učinkovito izrabljati vse njene prednosti. Za učinkovito
in koordinirano stalno povezavo izvajalcev strokovne podpore ter uporabnikov je
zato smiselna vzpostavitev stalne organizacijske strukture na nacionalni ravni
– olimpijskega strokovnega centra. Občinske športne zveze morajo zagotoviti
pogoje za izvajanje razvojnih dejavnosti v lokalnih okoljih.
6.3.1 Izobraževanje, usposabljanje in
izpopolnjevanje strokovnih kadrov v športu
Kakovostni strokovni kadri v športu so
ključ njegovega razvoja in uspešnosti. Najvišjo strokovno raven predstavlja
strokovno izobražen kader, ki zaključi univerzitetni ali visokošolski študijski
program s področja športa (kineziologije). Ti programi so v domeni izobraževalnega
sistema. Vzporedno z univerzitetnim in visokošolskim izobraževanjem v športu pa
potekajo programi usposabljanja in izpopolnjevanja strokovnih in drugih
delavcev, povezanih s športom, ki so del letnih programov športa.
Usposabljanje
strokovnih kadrov v športu razumemo kot programe, kjer se različno izobraženi
kadri usposobijo na področju posameznih športnih panog, kar jim omogoči delo v
športu. Programi izpopolnjevanja pa so krajši programi za kadre, ki so že
izobraženi ali usposobljeni za delo v športu, pa si želijo ali pa z vidika
zahtev morajo nadgraditi svoje znanje. Ti programi skupaj s samoizobraževanjem
podpirajo vseživljenjsko učenje kot eno od prednostnih nalog Evropske unije.


Strateški cilji

-       
  Dvigniti raven splošnega in strokovnega znanja delavcev v športu
-       
  Kakovostno izboljšati obstoječe programe usposabljanja in
  izpopolnjevanja
-       
  Poskrbeti za ustrezno število kakovostno izobraženega in
  usposobljenega kadra za delo na področju športa


Kazalniki

-       
  Število izobraženega strokovnega kadra v športu
-       
  Število usposobljenega strokovnega kadra, ki dela v športu
-       
  Število strokovnega kadra v programih izpopolnjevanja v športu
-       
  Število programov strokovnega usposabljanja v športu


V zadnjem desetletju je bil vzpostavljen
sistem izobraževanja, usposabljanja, izpopolnjevanja in napredovanja strokovnih
kadrov v športu5, ki je nastal v sodelovanju z visokošolskimi in
raziskovalnimi zavodi, OKS-ZŠZ in nacionalnimi panožnimi športnimi zvezami. Za
vse ravni razvoja kadrov v športu so vzpostavljeni programi, v prihodnje pa želimo
povečati kakovost in konkurenčnost strokovnega kadra z vzpostavitvijo
odgovornosti posameznih strokovnih kadrov pri delu v športu, s povečanjem
njihovih kompetenc, z dostopnostjo programov usposabljanja in izpopolnjevanja
ter s povečanjem raznovrstnosti ponudbe in konkurenčnosti programov. Glede na
to nacionalni program športa 2014–2023 opredeljuje naslednja ukrepa:
1.     
izboljšati kompetence strokovnega kadra, ki organizira in izpeljuje
športne programe,
2.     
povečati kakovost programov usposabljanja in izpopolnjevanja strokovnih
kadrov v športu.
6.3.2 Statusne pravice športnikov,
trenerjev in strokovna podpora programov
6.3.2.1 Izobraževanje nadarjenih in
vrhunskih športnikov
Humanost dela v športu se kaže tudi v skrbi
za izobraževanje športnikov. Zagotavljanje enakih možnosti izobraževanja
nadarjenih67 in vrhunskih športnikov je
pomembna dolžnost države. Večina slovenskega vrhunskega športa namreč ni
sponzorsko zanimiva, stopnja izobrazbe pa je tesno povezana s socialnim
statusom po koncu športne poti. Zato lahko nadarjenim in vrhunskim športnikom s
prilagoditvami njihovih šolskih oziroma študijskih in športnih obveznosti damo
možnost, da bodo po končani športni poti imeli svoj poklic in eksistenco, s tem
pa se zmanjšujejo možnosti ene od stranpoti vrhunskega športa.
Pot do vrhunskega športnega dosežka je zelo
dolga, zato je največkrat treba s sistematičnim delom začeti že zelo zgodaj.
Zahteva mnoga odrekanja in prilagajanja različnih obveznosti športnika in
njegove družine. Za vrhunski športni dosežek je običajno treba že v šolskem
obdobju začeti s sistematičnim delom, v nekaterih športih pa celo prej (npr.
športna gimnastika, drsanje). Le dobro usklajevanje obveznosti tako v šoli kot
v športu lahko zagotovi uspešnost mladega športnika na obeh področjih. Upoštevanje
drugačnosti športno nadarjenih šolarjev in iz tega izhajajočih posebnih potreb
je eden ključnih elementov uspešne organizacije športnikovega pouka. S
spodbujevalnimi ukrepi (športni oddelki v srednji šoli, športne šole
nacionalnega pomena, štipendiranje dijakov in študentov nadarjenih in vrhunskih
športnikov), inovativnimi pristopi pri procesu izobraževanja ter sistemskimi
rešitvami na zakonodajnem področju68 država
skrbi za vse šolajoče se športnike.


Strateški cilji

-       
  Obdržati število športnih oddelkov v gimnazijah in povečati
  kakovost njihovega dela
-       
  Ustanoviti športne oddelke na najmanj petih srednjetehniških
  oziroma poklicnih programih
-       
  Povečati osnovno višino štipendij za dijake in študente nadarjene
  in vrhunske športnike za 20 %
  v primerjavi s sedanjimi plačnimi razmerji
-       
  Povečati število vrhunskih športnikov, ki zaključijo srednješolsko
  ali visokošolsko izobraževanje


Kazalniki

-       
  Število športnih oddelkov v srednjih šolah
-       
  Število in višina vseh štipendij za dijake in študente nadarjene in
  vrhunske športnike
-       
  Število vrhunskih športnikov, ki zaključijo srednješolsko in
  visokošolsko izobraževanje 


Republika Slovenija ima primerljiva
izhodišča za delo s športno nadarjenimi z razvitimi evropskimi državami69.
Šolska zakonodaja določa, da morajo šole
poskrbeti za vzgojo in izobraževanje športno nadarjenih učencev. Stična točka
šole in vrhunskega športa je kakovostna, strokovno vodena športna vzgoja
nadarjenih otrok, zato je tem programom treba dati največjo vsebinsko,
metodološko in materialno-finančno podporo. Izobraževalni program (npr. športni
oddelki) je v pristojnosti ministrstva, pristojnega za šolstvo, medtem ko naj
bi letni program športa zagotovil ustrezne razvojne pogoje in podpore
(spremljanje pripravljenosti teh športnikov in materialni pogoji za to,
štipendije ipd.).
Različni modeli usklajevanja učnih
obveznosti in športne poti70 mladim
športnikom omogočajo bolj enakopravne možnosti izobraževanja v osnovni in
srednji šoli, medtem ko na področju visokošolskega izobraževanja v preteklosti
še nismo vzpostavili ustreznih praks. Nacionalni program športa 2014–2023 na
tem področju zato opredeljuje naslednje ukrepe71:
1.     
izboljšati kakovost spodbud za športno nadarjene šolarje (podpore pri
usklajevanja šolskih oziroma študijskih in športnih obveznosti, štipendiranje),
2.     
povečati število športnih oddelkov v negimnazijskih programih,
3.     
izboljšati kakovost dela športnih oddelkov v srednjih šolah.
6.3.2.2 Spremljanje pripravljenosti
športnikov, svetovanje o športni vadbi in strokovna podpora programov
Ugotavljanje in spremljanje pripravljenosti
športnikov na vseh ravneh (vrhunski, nadarjeni, rekreativni športniki) ter
svetovanje staršem otrok predstavlja osnovo strokovnega načrtnega dela v športu
(z ustrezno vadbo, prehrano, hidracijo in načinom življenja). Pri nadarjenih in
vrhunskih športnikih pomeni humanizacijo pri delu s športniki in temelj njihove
tekmovalne uspešnosti; pri otrocih z razvojnimi težavami pa učinkovito pomoč
pri njihovem celostnem razvoju.
To področje nacionalnega programa športa
2014–2023 obsega naslednje naloge:
-       
ugotavljanje ravni treniranosti športnikov in spremljanje njihovega
razvoja,
-       
razvijanje sistema priprave športnikov in svetovanje pri načrtovanju in
izvedbi treninga,
-       
razvijanje sodobnih metod treninga in novih merilnih postopkov,
-       
učinkovita koordinacija različnih oblik strokovne podpore programov,
-       
svetovanje pri vključevanju otrok v različne športne vadbe,
-       
svetovanje staršem otrok s težavami v razvoju,
-       
spremljanje in vrednotenje psihosomatičnega stanja športnih
rekreativcev,
-       
prenos strokovnih informacij in znanstvenih dognanj v športno prakso.
Spremljanje
nekaterih kazalnikov pripravljenosti športnikov je mogoče izvajati med
treningom s preprosto merilno opremo, spremljanje drugih pa je mogoče z bolj
zahtevno tehnologijo, ki zahteva posebej izobražen ali usposobljen kader in
pogosto tudi posebej opremljen prostor (laboratorij)72.


Strateški cilji

-       
  Izboljšanje vrednotenja procesov športne vadbe
-       
  Izboljšanje kakovosti in koordinacije strokovne podpore programov
-       
  Povečanje uporabe diagnostike v športu za 20 odstotkov


Kazalniki

-       
  Število športnikov v nacionalni strategiji spremljanja
  pripravljenosti in strokovne podpore
-       
  Mnenje športnikov in trenerjev o procesih spremljanja
  pripravljenosti in strokovne podpore
-       
  Število meritev športnikov tekmovalcev v nacionalni strategiji
  spremljanja pripravljenosti
-       
  Število svetovanj za vključevanje otrok v šport
-       
  Število vrednotenj psihosomatičnega stanja športnih rekreativcev


V smeri doseganja zastavljenih ciljev bi
morala krovna športna organizacija OKS-ZŠZ, v sodelovanju z nacionalnimi
panožnimi športnimi zvezami, pripraviti in sprejeti nacionalno strategijo
spremljanja pripravljenosti športnikov in strokovne podpore za olimpijski
cikel. Izvajalci strategije morajo izpolnjevati zgoraj navedene zahteve za
izvajanje teh nalog, OKS-ZŠZ pa z njimi sklene dogovor za izvajanje nacionalne
strategije spremljanja pripravljenosti športnikov in strokovne podpore. Na
podlagi razpoložljivih sredstev OKS-ZŠZ opredeli letno izvajanje te strategije.
Nacionalna strategija spremljanja pripravljenosti športnikov se oblikuje tako,
da je izpostavljena celostna obravnava športnika; v ta namen se poveže s
sistemom preventivnih zdravstvenih pregledov in z drugimi sistemi strokovne
podpore.
Na lokalni ravni spremljanje
pripravljenosti nadarjenih športnikov usklajujejo občinske športne zveze v
sodelovanju z nacionalnimi panožnimi športnimi zvezami. Za ta namen društva
uporabljajo večinoma prenosno diagnostično opremo, ki si jo lahko sposodijo od
izbranih izvajalcev spremljave.
Delovanje strategije spremljanja
pripravljenosti športnikov na nacionalni in lokalni ravni, vrednotenja
psihosomatičnega statusa športnikov rekreativcev in svetovanja pri vključevanju
otrok v šport zahteva razvoj ustreznih diagnostičnih postopkov in ustrezno
opremo, zato nacionalni program športa 2014–2023 obsega razvoj in nabavo
tovrstne tehnologije, kjer je to smotrno.
Glede na navedeno nacionalni program športa
2014–2023 na področju spremljanja pripravljenosti športnikov in svetovanja o
športni vadbi ter nudenju strokovne podpore obsega naslednje ukrepe:
1.     
nacionalna strategija spremljanja pripravljenosti športnikov,
2.     
spremljanje pripravljenosti športnikov na lokalni ravni,
3.     
razvoj diagnostike v športu in vrednotenja rezultatov meritev,
4.     
spremljanje pripravljenosti rekreativnih športnikov,
5.     
svetovanje pri vključevanju otrok v šport.
6.3.2.3 Zdravstveno varstvo
športnikov
Telesne obremenitve, prisotne pri športni
vadbi, zahtevajo zdravega športnika, pri čemer zdravje ni pojmovano le kot
odsotnost bolezni, temveč stanje telesne, duševne in socialne blaginje. Je
rezultat dobrega telesnega stanja, pravilne prehrane, zdravega okolja,
uspešnega obvladovanja stresa in odgovornosti za lastno zdravje73.
Zdravstveno varstvo športnikov je rezultat
zdravstvene politike in zmožnosti za njeno uresničevanje; pripravljenosti za
vlaganje v zdravje športnikov, znanja, opremljenosti in organiziranosti
zdravstva. Cilj zdravstvenega varstva športnikov je čim boljše zdravje
športnika kot posameznika in družbe kot celote. Enako kot zdravstveno varstvo
nasploh zajema zdravstvene in druge ukrepe za:
-       
krepitev zdravja športnikov,
-       
preprečevanje bolezni, poškodb in okvar športnikov,
-       
zgodnje odkrivanje bolezni,
-       
zdravljenje,
-       
zdravstveno nego,
-       
rehabilitacijo.
Zdravstveno varstvo športnikov je vpeto v
sistem splošnega zdravstvenega varstva, zato ga glede na organiziranost delimo
na:
-       
primarno raven – osnovna zdravstvena dejavnost (šolska medicina,
medicina dela, prometa in športa, specialistična dejavnost, nujna medicinska
pomoč, laboratorijske preiskave, rentgen, fizikalna medicina in
rehabilitacija),
-       
sekundarno raven – bolnišnica,
-       
terciarno raven – klinika.
Na primarni
ravni ima najpomembnejšo vlogo medicina športa, ki s svojo preventivno
usmerjenostjo in organizirano večpodročno naravnanostjo izvaja vse naloge
dejavnega zdravstvenega varstva v športu.


Strateški cilji

-       
  Poskrbeti za zdravje športnikov s povečanjem pozornosti na
  vključevanje ustrezne preventivne vadbe, ki zmanjšuje pogostost pojava
  negativnih posledic športne vadbe v programe športnikov
-       
  Izboljšati povezavo in koordinacijo med zdravstveno podporo
  športnikov in športnimi programi
-       
  Povečati ozaveščenost športnikov o pomembnosti preventivnih
  pregledov za njihovo zdravje


Kazalniki

-       
  Število letnih preventivnih zdravstvenih pregledov za registrirane
  športnike
-       
  Število usmerjenih obdobnih preventivnih zdravstvenih pregledov za
  vrhunske športnike
-       
  Število nadstandardnih zdravstvenih zavarovanj za vrhunske
  športnike
-       
  Mnenje športnikov in trenerjev o kakovosti zdravstvene podpore ter
  koordinacije


Preventivni zdravstveni pregledi športnikov
se opravljajo zato, da zagotovimo, da se s športom ukvarjajo tisti, ki jim
zdravstveni status to omogoča. S tem varujemo zdravje športnikov, ugotovimo
pravilne usmeritve treninga, preprečujemo bolezni, poškodbe in okvare ter
invalidnosti športnikov z vsemi posledicami. Nacionalni program športa
2014–2023 zato vključuje predhodne preventivne zdravstvene preglede za vse
registrirane športnike, letne preventivne zdravstvene preglede za vse
kategorizirane športnike ter usmerjene obdobne preventivne zdravstvene preglede
za vse vrhunske športnike (npr. udeleženci olimpijskih iger ipd.).
Športniki, ki se želijo vključiti v
tekmovalne sisteme panožnih športnih zvez, ter že kategorizirani športniki
opravijo preventivni zdravstveni pregled, na katerem pooblaščeni zdravnik
ugotovi možna tveganja, ki so povezana z izbrano športno dejavnostjo športnika.
Z njimi seznani otrokove oziroma mladostnikove zakonite zastopnike ter izda
potrdilo o zmožnosti ukvarjanja s športom. Ti pregledi potekajo v okviru rednih
preventivnih šolskih sistematskih zdravstvenih pregledov.
Kategoriziranim športnikom se poleg teh
preventivnih pregledov omogoči tudi dodatne občasne preventivne zdravstvene
preglede, vrhunskim športnikom pa še občasne nadstandardne zdravstvene
preglede.
Zagotavljanje ustreznega zdravstvenega
varstva zahteva ustrezno strokovno izobražen, usposobljen in licenciran kader,
od trenerjev, zdravnikov, fizioterapevtov, maserjev do psihologov.
Zdravstveno varstvo športnikov na
sekundarni in terciarni ravni (kurativa) se rešuje v okviru izbirnega nadstandardnega
zdravstvenega zavarovanja športnikov, ki omogoča kritje nujnih zdravstvenih
storitev brez čakalnih vrst (operativne posege, diagnostiko, zdravila,
protetiko ipd.). Sredstva za nadstandardno zavarovanje vrhunskih športnikov se
zagotovijo iz letnega programa športa in prispevkov športnikov oziroma njihov
panožnih zvez. Drugi športniki si lahko to zavarovanje vplačajo sami.
Nacionalni program športa 2014–2023 tako
vključuje naslednje ukrepe:
1.     
izvajanje preventivnih zdravstvenih pregledov za športnike (predhodnih
za registrirane športnike, letnih za kategorizirane športnike in usmerjenih
obdobnih za vrhunske športnike),
2.     
nadstandardno zdravstveno zavarovanje vrhunskih športnikov,
3.     
spodbujanje vzpostavitve mreže izvajalcev zdravstvene podpore
športnikov.
6.3.2.4 Zaposlovanje vrhunskih
športnikov in vrhunskih trenerjev v javni upravi ter podjetjih (dvojna kariera)
Pomemben ukrep
države je zaposlovanje vrhunskih športnikov in vrhunskih trenerjev v organih
državne uprave, saj je vrhunski športnik, pa tudi vrhunski trener, lahko
uspešen le, če ima poleg ustreznih pogojev za treniranje in tekmovanje
zagotovljeno tudi socialno in ekonomsko varnost. Država in državni organi so v
vrhunskih športnikih prepoznali tudi lastni interes in pričakovane splošne
učinke njihovega zaposlovanja v državnih organih, pri čemer so sledili zgledom
večine držav Evropske unije.74


Strateška cilja

-       
  Zaposlitev 150 športnikov in trenerjev v javni upravi do leta 2023
-       
  Uveljavljanje usmeritev Evropske unije75, ki se nanašajo
  na dvojno kariero športnikov


Kazalniki

-       
  Število zaposlenih vrhunskih športnikov v javni upravi
-       
  Število zaposlenih trenerjev v javni upravi
-       
  Število uveljavljenih dejavnosti iz usmeritev Evropske unije75,
  ki se nanašajo na dvojno kariero športnikov


Zaposlovanje vrhunskih športnikov in
njihovih trenerjev v javni upravi je naravnano k sistemskemu pristopu
zaposlovanja na Ministrstvu za obrambo – Slovenski vojski, Ministrstvu za
notranje zadeve – Policiji in Ministrstvu za finance – Carinski upravi RS.
Zaposlovanje je odvisno od trdne politične zaveze in nadgradnje obstoječega
sporazuma o zaposlovanju.
V prihodnje bo treba za zaposlovanje
vrhunskih športnikov v času njihove športne kariere (t.i. dvojna kariera) in po
njej vzpostaviti tudi sistem zaposlovanja nekaterih vrhunskih športnikov tudi v
gospodarstvu.
Skladno z navedenim nacionalni program
športa 2014–2023 opredeljuje naslednji ukrep:
1.     
nadgradnja sistema zaposlovanja vrhunskih športnikov in vrhunskih
trenerjev v javni upravi ter podjetjih (dvojna kariera) in pokojnin za vrhunske
športne dosežke.
6.3.3 Založništvo v športu
Vsaka izdana strokovna in znanstvena knjiga
ali revija s področja športa v slovenskem jeziku je za slovenski šport velikega
pomena, saj je naše jezikovno področje ozko, zaradi rasti celotnega športa v
Republiki Sloveniji pa potrebe po strokovnih športnih publikacijah naraščajo.
Hkrati se s tem razvija slovensko športno izrazoslovje, ki je temelj vsakega
strokovnega in znanstveno raziskovalnega dela. Javni interes predstavljajo
zlasti športne publikacije z razlagalno vlogo76. Ta jim omogoča razlaganje dogodkov in informacij, tako da si
občinstvo oblikuje mnenje o določenem pojavu na področju športa.
Skladno s tem se skozi letne programe
športa na različnih medijih (tiskane različice in e-različice) sofinancira periodično
in monografsko literaturo ter promocijske publikacije, ki podpirajo kakovost
dela v športu in spodbujajo prebivalstvo k razumevanju športa in njegovih
učinkov.
Periodična literatura:
-       
strokovne revije za teoretična in praktična vprašanja športne vzgoje,
športnega treniranja in športne rekreacije in deli revij s tovrstno tematiko,
-       
znanstvene revije s področja športa,
-       
zborniki strokovnih in znanstvenih posvetov.
Monografska literatura:
-       
strokovna in znanstvena dela iz osnovnih in mejnih področij športa,
-       
strokovna in znanstvena dela s področja športne vzgoje, športnega
treniranja in športne rekreacije,
-       
učbeniki in gradiva za potrebe usposabljanja, izobraževanja in
izpopolnjevanja strokovnih kadrov.
Promocijske
publikacije, namenjene ozaveščanju in spodbujanju za dejavno vključevanje
prebivalstva v šport.


Strateška cilja

-       
  Ohranitev letnega obsega novo izdane športne strokovne in
  znanstvene literature
-       
  Povečanje kakovosti in privlačnosti izdane športne strokovne in
  znanstvene literature


Kazalniki

-       
  Število izdanih strokovnih in znanstvenih periodičnih publikacij s
  področja športa
-       
  Obseg revij širokega dosega s strokovnimi vsebinami športa
-       
  Število neperiodične strokovne in znanstvene športne literature
  (knjige, učbeniki, DVD, CD, računalniški programi idr.). 


Kakovost športnega založništva bomo ob
enakem obsegu kot do sedaj dosegli z naslednjimi ukrepi77:
1.     
strateška partnerstva z vidika dosega ciljnih skupin,
2.     
povečanje dostopnosti periodične in monografske literature s področja
športa,
3.     
povečanje kakovosti strokovnih in znanstvenih besedil in oblikovanja
publikacij s področja športa.
6.3.4 Znanstveno-raziskovalna
dejavnost v športu
Namen znanstveno-raziskovalne dejavnosti v
športu je prek temeljnih in aplikativnih raziskav pridobivati osnovna znanja o
kineziologiji78, predvsem pa prek uporabnih
in razvojnih raziskav s področja športa prenašati raziskovalne izsledke v
športno prakso.
Iz
nacionalnega programa športa 2014–2023 se sofinancira znanstveno-raziskovalna
dejavnost, ki zagotavlja ustrezen prenos znanstvenih spoznanj v športno prakso.
Nosilci znanstveno-raziskovalne dejavnosti so javne raziskovalne institucije v
sodelovanju s civilno športno sfero ali gospodarstvom. Ti opredelijo interes z
vidika prenosa znanstvenih izsledkov v športne prakse.


Strateška cilja

-       
  Zagotovitev 30 FTE raziskovalne dejavnosti v športu letno
-       
  Povečanje obsega aplikativnih raziskav na področju športa


Kazalniki

-       
  Obseg FTE znanstveno raziskovalne dejavnosti v športu
-       
  Obseg FTE znanstveno raziskovalne dejavnosti v športu, financirane
  iz nacionalnega programa športa
-       
  Delež FTE znanstveno raziskovalne dejavnosti v športu glede na
  celotno znanstveno raziskovalno dejavnost v Republiki Sloveniji


Republika Slovenija uresničuje strategijo
Evropa 2020. Strategija za pametno, trajnostno in vključujočo rast79,
ki daje znanju in ustvarjalnosti vlogo glavnega gibala rasti in zaposlovanja.
Ker smo nosilci in merilo razvoja ljudje, mora razvoj družbe izboljšati
možnosti vsakega človeka za dolgo, zdravo in kakovostno življenje ob
spoštovanju načel trajnostnega razvoja. Šport s svojimi značilnostmi izpolnjuje
ta merila, vendar mu v preteklem desetletju znotraj nacionalne raziskovalne
strategije financiranja ni bil dan temu primeren položaj5. Zato sta
strateška cilja vezana na deklarativno družbeno prepoznavnost kineziologije kot
izrazito interdisciplinarne znanosti, ki je pomemben del prednostnega
raziskovalnega področja »zdravje in znanost o življenju« znotraj naravoslovja,
in na več raziskovalnih področij znotraj družboslovja in humanistike79 ter na boljši praktični izkoristek raziskovanja. Skladno s tem
nacionalni program športa 2014–2023 opredeljuje naslednja ukrepa:
1.     
ustrezna umestitev kineziologije znotraj nacionalne raziskovalne
dejavnosti,
2.     
opredelitev smiselnih ciljno-raziskovalnih projektov za vse pojavne
oblike športa.
6.3.5 Informacijsko-komunikacijska
tehnologija na področju športa
Šport je pomemben del prostočasne
dejavnosti in s tem tudi tovrstne industrije, kjer razvoj narekuje
informacijsko-komunikacijska tehnologija (IKT). V preteklem desetletju je šport
nekoliko izgubil svoj tržni delež v industriji prostega časa80, pomemben razlog pa predstavlja prav uporaba IKT.
Digitalizacija, t.j. digitalne vsebine,
digitalne storitve in javna dostopnost v vseh pojavnih oblikah elektronskih medijev
na področju športa niso pomembne le za trženje športa in z njim povezanih
področij prostočasne industrije in turističnega gospodarstva, temveč pomenijo
tudi osnovo za neposredno uporabo digitalnih športnih vsebin v procesih
izobraževanja, usposabljanja, vseživljenjskega učenja in raziskovanja v športu.
Ravno tako se IKT vedno bolj umešča tudi kot neposredna podpora za
učinkovitejše in prijaznejše (skladno in zdravo) udejstvovanje v športu ter za
sprotno analizo in spremljanje ravni učinkovitosti.
Javni interes
na področju e-športa81 zajema razvoj izvirnih
in prevedenih računalniških orodij, široko dostopnost digitalnih športnih
vsebin kot osnove za prepoznavnost Republike Slovenije v svetu, vse s ciljem
ustvarjanja dodane vrednosti na področju športa in z njo povezanih industrij,
ter kot prispevek k ustvarjalnosti za večjo kakovost življenja.
Prestrukturiranje in povečanje konkurenčnosti ter učinkovitosti javnih in
zasebnih športnih organizacij bo lažje doseči, če bodo le-te prevzele vlogo
nosilcev e-športa. Za prestrukturiranje pa so potrebna začetna vlaganja v IKT.
Tako bo Republika Slovenija tudi izpolnila naloge, ki nam jih zastavlja Evropska
unija82.


Strateška cilja

-       
  S pomočjo uporabe IKT v športu povečati konkurenčnost športa na
  trgu prostočasne industrije
-       
  S pomočjo IKT učinkovito pridobivati, spremljati, analizirati in
  posredovati informacije v podporo odločanju in ugotavljanju stanja na
  različnih ravneh in področjih


Kazalniki

-       
  Obseg informacij o ponudbi na področju športa
-       
  Število vzpostavljenih novih sodobnih poti z IKT do storitev in
  blaga na področju športa
-       
  Število z IKT podprtih medorganizacijskih poslovnih procesov


Glede na pretekle izkušnje in trenutno
stanje informacijske infrastrukture nacionalni program športa 2014–2023
opredeljuje naslednje ukrepe:
1.     
povečati dostopnost informacij o vseh pojavnih oblikah športa, športnih
objektih in naravnih površinah ter športnih organizacijah,
2.     
z uporabo informacijsko-komunikacijske tehnologije v športnih
organizacijah izboljšati kakovost poslovanja in podporo odločanju,
3.     
vzpostaviti sistematično in analitično spremljanje izvajanja in
realizacije nacionalnega programa športa.
6.4 Organiziranost v športu
6.4.1 Delovanje športnih
organizacij
Temelj evropskega modela športa zunaj
šolskega sistema predstavljajo športna društva. Društva so interesna,
prostovoljna združenja državljanov, v katerih ti v veliki meri s prostovoljnim
delom uveljavljajo skupne interese. Predstavljajo osnovo vrhunskega in
kakovostnega športa, poleg tega pa so zelo pomemben izvajalec športnih interesnih
programov za otroke in mladino ter družine. Z izboljšanjem programov športnih
društev želimo povečati število članov društev in s tem število športno
dejavnih prebivalcev, njihovo športno ozaveščenost, obseg strokovno izvedenega
prostovoljnega dela v športu in pripadnost posameznika športu. Delovanje
društev in njihovih zvez predstavlja javni interes, zato država spodbuja in
materialno podpira društveno dejavnost.
Športna
društva se kot osnovne športne organizacije združujejo na lokalni ravni v občinske
športne zveze, na nacionalni ravni pa v nacionalne športne zveze83. Večina občinskih in nacionalnih športnih zvez ter drugih športnih
združenj je združenih v reprezentativno slovensko krovno športno organizacijo
OKS-ZŠZ. Na lokalni in državni ravni nepridobitno v športu delujejo tudi javni
zavodi, povezani s športom. Za osnovno delovanje teh nepridobitnih športnih
organizacij, t.j. športnih društev in njihovih zvez ter javnih zavodov,
povezanih s športom, se iz letnega programa športa zagotovijo sredstva za
kritje osnovnih materialnih stroškov in dohodkov zaposlenih.


Strateški cilj

-       
  Zagotovitev osnovnega delovanja nepridobitnih športnih organizacij 


Kazalniki

-       
  Število športnih društev in njihovih zvez
-       
  Število članov športnih društev
-       
  Obseg javnih sredstev za delovanje športnih društev in njihovih
  zvez
-       
  Obseg javnih sredstev za delovanje zavodov, povezanih s športom


Z zagotovitvijo osnovnega delovanja
nepridobitnih športnih organizacij bomo ohranili osnovno organizacijsko
infrastrukturo športa zunaj izobraževalnega sistema. Analize kažejo na
povečevanje števila športnih društev v preteklem desetletju84, ki pa se ni odražalo v javno-finančni podpori ali podpori
prostovoljnega dela kot eni od pomembnih značilnosti društvenega delovanja.
Glede na to nacionalni program športa 2014–2023 opredeljuje naslednji ukrep85:
1.     
selektivno zagotavljanje osnovnega delovanja nepridobitnih športnih
organizacij, glede na obseg in pomen dela, ki ga opravljajo.
6.4.2 Prostovoljno delo v športu
Prostovoljno
delo86 je prostovoljna dejavnost, ki ni plačana
ali pa zanjo prostovoljec prejme le povračilo stroškov. Prostovoljno delo je
zelo pomemben vir delovanja slovenskega in evropskega športa zunaj
izobraževalnega sistema87. Kljub temu, da
prostovoljci delujejo brezplačno, pa mora biti njihovo delo čim bolj strokovno.


Strateški cilj

-       
  Ohranitev obsega prostovoljnega dela ob povečanju kakovosti dela
  prostovoljcev 


Kazalnika

-       
  Obseg prostovoljnega dela na 100 članov športnega društva
-       
  Število strokovno usposobljenih prostovoljcev


Poleg gospodarske moči na delež
prostovoljcev vpliva tradicija takega dela, ki se zrcali skozi vrednote družbe.
Skladno s tem bomo zagotovili sistemske pogoje za družbeno priznanje
prostovoljnega dela in dvignili raven kompetentnosti prostovoljcev.
To bomo dosegli z izboljšanjem kompetenc
prostovoljcev v športu88 in z naslednjima
ukrepoma:
1.     
s promocijo prostovoljnega dela v športu89,
2.     
z izboljšanjem ravnanja s prostovoljci v športnih društvih90.
6.4.3 Profesionalni šport
V profesionalnem športu – za razliko od
amaterskega – športniki za svoje nastopanje dobijo plačilo, ki presega dogovorno
opredeljen letni zaslužek športnika. Med profesionalne športnike štejemo tudi
vrhunske športnike, ki so zaposleni v javni upravi.
Nekateri
strokovnjaki menijo, da takšen šport predstavlja nasprotje prvobitni podstati
športnega udejstvovanja, t.j. ukvarjanju z njim zaradi lastnega zadovoljstva,
zdravja in druženja. Vendar pa gre pri profesionalnem športu z vidika športne
ustvarjalnosti za tisti del vrhunskega in kakovostnega športa, ki je
komercialno najbolj zanimiv. Profesionalni šport je namreč globaliziran,
medijsko izjemno podprt in zato najbolj viden del športa. Zaradi medijske
izpostavljenosti je sponzorsko zelo zanimiv in se povezuje s komplementarnimi
storitvami (npr. športne stave, moda). Kot medijsko najbolj viden del športa je
pomemben dejavnik njegove promocije oziroma popularizacije, saj spodbuja
gledanost športa, obiskovanje športnih prireditev, porabo športnih in s športom
povezanih izdelkov in storitev. Posledično vpliva na ekonomski razvoj s športom
povezanih gospodarskih dejavnosti.


Strateški cilj

-       
  Prenos poslovanja društev s profesionalnimi športniki v športno
  gospodarske družbe in povečanje njihovih prihodkov 


Kazalnika

-       
  Število športno gospodarskih družb
-       
  Obseg prihodkov športno gospodarskih družb


Cilji organiziranja profesionalnega športa
presegajo poslanstvo športnih društev, zato je treba ta del športa organizirati
podobno kot gospodarske družbe.
Športne sredine, ki bodo imele možnosti za
konkuriranje na globalnem trgu profesionalnega športa, bi se morale še bolj
profesionalizirati in prestrukturirati svojo organiziranost. Predlagana smer
prestrukturiranja organiziranosti profesionalnega dela društev ima več
prednosti:
-       
možnost dostopa na kapitalski trg za gospodarske družbe,
-       
motivacija za vlaganja in udeležbo pri dobičku pri gospodarskih družbah,
-       
zmanjšanje tveganja za športna društva (predvsem za amaterski del in del
društva, ki se ukvarja z vzgojo mlajših kategorij športnikov),
-       
transparentni odnosi med društvom in gospodarsko družbo.
Nacionalni program športa 2014–2023 zato
poleg zagotovitve davčno ugodnega okolja za razvoj profesionalnega športa
opredeljuje naslednja ukrepa:
1.     
spodbujanje preoblikovanja profesionalnega dela športa v gospodarske
družbe,
2.     
spodbujanje solidarnosti med profesionalnimi športniki.
6.4.4 Mednarodna dejavnost v športu
Šport je vse pomembnejši globalni pojav,
zato je mednarodna dejavnost v športu vsakdanja nujnost nacionalnih in drugih
športnih organizacij. Pomembna je zaradi sodelovanja in povezovanja pri
reševanju mednarodnih vprašanj športa, prenosu nacionalnih praks in
organizaciji mednarodnih športnih dogodkov. Vključevanje naših strokovnjakov v
mednarodne športne organizacije ter združenja na področju športne stroke in
znanosti povečuje vpliv in pomen slovenskega strokovnega znanja v širšem
mednarodnem prostoru.
Mednarodna
dejavnost v športu obsega sodelovanje s Slovenci v zamejstvu in po svetu, na
začasnem delu v tujini, s sosednjimi državami ter drugimi državami na podlagi
podpisanih meddržavnih protokolov, sodelovanje nacionalnih športnih zvez z
zvezami drugih držav, sodelovanje s strokovnimi in znanstvenimi združenji ter
strokovnjaki na področju športne stroke in znanosti v mednarodnem prostoru ter
mednarodnimi športnimi zvezami ter sodelovanje z drugimi nevladnimi in vladnimi
mednarodnimi organizacijami.


Strateški cilj

-       
  Ohranitev obstoječega števila in kakovosti mednarodnega sodelovanja
  v športu


Kazalnika

-       
  Število mednarodnih povezav v športu
-       
  Število slovenskih predstavnikov v vodstvenih strukturah
  mednarodnih športnih organizacij ter znanstvenih in strokovnih združenjih


Vse dejavnosti mednarodnega sodelovanja
države se financirajo iz proračunskih postavk protokola, mednarodno sodelovanje
nacionalnih panožnih športnih zvez pa iz sredstev za njihovo delovanje in
njihovih lastnih sredstev. Mednarodna dejavnost v športu bo podprta z
naslednjim ukrepom:
1.     
podpora mednarodnemu sodelovanju v športu.
6.5 Športne prireditve in promocija
športa
Športne prireditve so osrednji dogodek
organizacijske kulture športa z vplivom na promocijo okolja, v katerem potekajo
(lokalne skupnosti, regije, države), in na razvoj turizma ter drugega
gospodarstva. Ob tem imajo velik pomen za razvoj in negovanje športne kulture,
saj lahko pospešujejo motivacijo za šport in športno dejavnost, zato
predstavljajo najpomembnejšo obliko promocije športa. Nekatere druge oblike
promocije športa so še: športni turizem, ki lahko spodbuja k športnemu
udejstvovanju, povezanemu z naravnimi danostmi neke turistične destinacije,
javno obveščanje v športu – kot pomemben element množičnega komuniciranja in
muzejska dejavnost v športu – kot element promocije športa skozi bogato narodno
dediščino na tem področju.
6.5.1 Športne prireditve
Med športne prireditve štejemo velika
mednarodna športna tekmovanja (olimpijske igre, sredozemske igre, univerzijade,
svetovna prvenstva, evropska prvenstva, svetovni pokali, velike nagrade),
tekmovanja članskih reprezentanc Republike Slovenije in klubov v ligah prvakov
v kolektivnih športnih panogah, množične športne prireditve in druge športne
prireditve lokalnega (športne prireditve pomembne za lokalna okolja) in
nacionalnega pomena (kongresi, simpoziji …).
Organizacija športnih prireditev je
pomembna za športne organizacije, ki prireditve organizirajo, ter tudi za
lokalna okolja in državo, v katerih športne prireditve potekajo. Številne
športne organizacije uporabljajo zlasti velika športna tekmovanja kot sredstvo
za ustvarjanje in krepitev odnosov s ciljnimi trgi in uporabniki. Športne
prireditve imajo večinoma pozitivne učinke na človeka in družbo, nekateri
njihovi vplivi pa so lahko tudi negativni. Koristi organizacije športnih
prireditev lahko na splošno delimo na ekonomske in neekonomske koristi.
Ekonomsko korist predstavlja dodatna potrošnja v gospodarstvu zaradi
organizacije športne prireditve, neekonomske koristi pa predstavljajo
družbeno-socialne, promocijske, športne, kulturne in infrastrukturne
(prostorske) koristi, ki lahko nastanejo zaradi prireditve91.
Možne
negativne vplive športnih prireditev na okolje predstavljajo poraba energije za
ogrevanje, hlajenje, prezračevanje, toplo vodo in električno energijo, poraba
naravnih virov, odpadki ter izpusti toplogrednih plinov, ki lahko nastajajo pri
organizaciji športne prireditve. Obstajajo pa lahko še drugi vplivi športnih
prireditev na okolje, kot so: povečano svetlobno sevanje in hrup, ogrožanje
obstoječih ekosistemov in biotske raznovrstnosti. Ključ do zmanjšanja
negativnih ter doseganja pozitivnih vplivov je v učinkovitem načrtovanju
športne prireditve, da bi dosegli pozitivno zapuščino tekmovanja80.
Prav zaradi navedenega nacionalni program športa 2014–2023 namenja posebno
pozornost športnim prireditvam, ki lahko imajo koristi za družbo in čim manj
negativnih vplivov na okolje.


Strateška cilja

-       
  Organizacija športnih prireditev, ki temeljijo na ustrezni študiji
  izvedljivosti in potencialne uspešnosti ter oceni negativnih vplivov na
  okolje in družbo z načrtovanimi ukrepi za njihovo zmanjšanje
-       
  Povečanje organiziranja športnih prireditev na lokalni ravni (mednarodna
  tekmovanja, nacionalna tekmovanja, druga območna tekmovanja, druge množične
  športne prireditve) 


Kazalniki

-       
  Razmerje med vloženimi javnofinančnimi sredstvi in drugimi
  sredstvi, ki nastanejo zaradi organizacije športne prireditve
-       
  Ekonomski učinki (višja potrošnja v gospodarstvu, povečanje števila
  turističnih prihodov in prenočitev …)
-       
  Neekonomski učinki (število novih športov v državi, razvoj novih
  turističnih produktov, število novih letalskih linij, več podjetij s
  športno-turistično ponudbo, število aktivnih in pasivnih udeležencev, število
  nočitev, število sodelujočih držav, revitalizacija degradiranega območja,
  vzpostavljena infrastruktura za trajnostno mobilnost)
-       
  Število izdanih soglasij lokalnih skupnosti in izvedenih drugih
  športnih prireditev, sofinanciranih iz lokalnih proračunov
-       
  Število trajnostnih športnih prireditev po kriterijih »Čiste zmage«


Šport ima zaradi svoje povezanosti z
velikim številom deležnikov edinstveno priložnost, da se umesti kot vodilni
medij v ustvarjanju zavedanja o pomenu trajnostnega razvoja; športne prireditve
pa predstavljajo najbolj viden del športa. To priložnost bomo skušali
udejanjiti skozi naslednje ukrepe:
1.     
smotrno odločanje pri podeljevanju soglasij za organiziranje športnih
prireditev,
2.     
spodbujanje organizacije in izvedbe velikih mednarodnih in drugih
športnih prireditev, ki upoštevajo trajnostne kriterije,
3.     
oblikovanje blagovne znamke o športnih dogodkih v Republiki Sloveniji
(povezovanje športnih in turistično-promocijskih virov za povečanje uspešnosti
in prepoznavnosti športnih prireditev),
4.     
vrednotenje zapuščine športnih prireditev.
6.5.2 Športni turizem
Športni turizem je opredeljen kot turizem
za povpraševalce, ki imajo posebno zanimanje za turistične destinacije, kjer so
lahko športno dejavni ali pa je šport zanje glaven motiv potovanja92. Najbolj razširjene oblike športnega turizma so: športno-dejavni
turizem (posamezniki, družina, ki so na potovanju športno dejavni93), športni dogodki (udeležba na športnih dogodkih) in ogled
športnih znamenitosti (potovanje, ki je potrebno za ogled športnih znamenitosti,
npr. športnega objekta) oziroma uporaba športnih destinacij za organizacijo
priprav tujih športnikov. Zaradi naravnih danosti Republike Slovenije, ki
pomembno vplivajo na športno dejavnost v naravi, ima pri nas posebno vlogo
gorski turizem. Ta vsebuje različne športno-turistične storitve, ki vključujejo
hojo, smučanje, plezanje, gorsko kolesarjenje ter posebno infrastrukturo
(nastanitveni objekti, mreža pešpoti, žičnice …).
Za športni
turizem obstaja vse več interesa. Pri nas se delež športno dejavnih turistov
giblje okoli 9 %94, vendar pa ima Republika
Slovenija naravne danosti, klimatske razmere in relief, ki omogočajo razvoj
športnega turizma.


Strateški cilji

-       
  Povečati delež športno-dejavnih turistov med domačimi turisti za 5 %
-       
  Povečati delež tujih turistov, ki prihajajo v Republiko Slovenijo
  zaradi športa (prireditev, aktivnosti, ogledov …)
-       
  Povečati število nočitev turistov v Republiki Sloveniji na račun
  velikih športnih prireditev
-       
  Razviti ponudbo s športom povezanih objektov in naravnih površin
  kot turističnih znamenitosti


Kazalniki

-       
  Delež športno-dejavnih turistov med domačimi turisti
-       
  Delež športno-dejavnih turistov med tujimi turisti
-       
  Potrošnja športno-dejavnega turista na dan
-       
  Povprečno število nočitev, ki jih opravi športni turist v Republiki
  Sloveniji (domači in tuji)
-       
  Število s športom povezanih objektov in naravnih površin, ki so
  turistična znamenitost


Nacionalni program športa 2014–2023
spodbuja razvoj športnega turizma, ki skladno s Strategijo razvoja slovenskega
turizma 2012–2016 izhaja iz vizije, da bo turizem v Republiki Sloveniji
temeljil na trajnostnem razvoju in bo kot uspešen gospodarski sektor narodnega
gospodarstva ključno prispeval k družbeni blaginji in ugledu naše države v
svetu. Skladno s tem nacionalni program športa 2014–2023 na področju športnega
turizma opredeljuje naslednja ukrepa:
1.     
razvoj športnega turizma v Republiki Sloveniji,
2.     
povezava športa s Strategijo razvoja slovenskega turizma 2012–201695
in omogočanje kohezije obeh področij.
6.5.3 Javno obveščanje o športu
Množični
mediji so ključni element množičnega komuniciranja. Zaradi svojega velikega
vpliva in pomena za rast športne kulture prebivalstva je pomembna zlasti
njihova razlagalna vloga. Udejanjanje te vloge lahko država uveljavi pri javnih
medijih, zlasti javni televiziji in radiu.


Strateški cilj

-       
  Vzpostaviti redno uravnoteženo obveščanje o športu na javni
  televiziji in radiu 


Kazalniki

-       
  Obseg obveščanja o športu na javni televiziji in radiu
-       
  Kakovost prispevkov o športu na javni televiziji in radiu
-       
  Obseg izvedenih promocijskih dejavnosti 


Vprašanja, ki zadevajo odnos medijev
(zlasti televizije in svetovnega spleta) do športa, so postala zelo pomembna,
saj so pravice televizije primarni vir prihodka za profesionalni šport v Evropi96.
Nasprotno so pravice športnih medijev
pomemben vsebinski vir za številne medije. Tako je nastal vzajemni krog med
profesionalnim športom, mediji in sponzorji. Posledica je izkrivljena medijska
podoba športa, saj mediji javnosti zrcalijo večinoma komercialni del športa97. Več medijske pozornosti je treba nameniti športu otrok in mladine
ter športni rekreaciji, okoljski in družbeni odgovornosti v športu ter drugim
dejavnikom zdravega načina življenja, saj lahko s tem povečamo ozaveščenost
ljudi o pomembnosti njihove odgovornosti do lastnega zdravja in posledično tudi
število športno dejavnih. Zaradi tega bosta na področju javnega obveščanja o
športu izvedena naslednja ukrepa:
1.     
uravnotežen prikaz športa na javni televiziji in radiu,
2.     
nacionalna kampanja za spodbujanje rednega ukvarjanja s športom, več
gibanja, zdravega prehranjevanja in ohranjanje zdravega življenjskega okolja.
6.5.4 Športna dediščina in muzejska
dejavnost v športu
Šport oziroma telesna kultura na Slovenskem
ima dolgo tradicijo in dediščino, ki bi ji lahko sledili vse od situlskih
prizorov ročkanja oziroma boksanja v 1. tisočletju p. n. št., srednjeveškega
turnirstva in različnih iger (npr. »igre z žogo« v balovžih) in veščin
(sabljanja, strelstva, voltižiranja idr.) ali bloškega smučanja, odhoda v gore,
moderne vadbe in tekmovanj. Z modernim društvenim organiziranjem in podružbljanjem
se je oblikovala športna tradicija in dediščina. Z medijskim razvojem in
informatiko se zbirka virov o tem širi. Dediščina je institucionalno hranjena
pri zasebnikih, na Fakulteti za šport ali v različnih državnih in lokalnih
muzejih, npr. planinska v okviru Gornjesavskega muzeja; leta 2000 je bil sicer
ustanovljen državni specialistični Muzej športa, ki pa je bil v letu 2013
ukinjen in preoblikovan v športno zbirko v okviru Zavoda za šport Republike
Slovenije Planica. Obe zbirki sta institucionalno v podrejenem in podhranjenem
položaju.
Muzejska dejavnost v športu obsega
zbiranje, varovanje, dokumentiranje in predstavljanje premične dediščine
slovenskega športa. Brez zgodovinskega ogledala ostaja šport zgolj prehodni
družbeni fenomen. Z muzejsko dejavnostjo pa lahko promoviramo vrednote, ki so
se izoblikovale v tej dediščini.
Za nadaljnji razvoj muzejske dejavnosti bo
treba poskrbeti za primerno lokacijo ustanove, ki bo omogočala postavitev
stalne razstave o zgodovini športa na Slovenskem, muzejskim standardom primerno
hrambo gradiva, in razviti vse nujne muzejske dejavnosti, namenjene različnim
javnostim. Poleg tega bo treba Muzej športa ustrezneje umestiti v shemo javnih
muzejskih ustanov in postaviti organizacijsko strukturo, ki bo ob muzejskem
delu kot javni službi ustvarjala in izvajala dejavnosti s tržno naravnanostjo,
kar bo zagotavljalo ustrezne finančne učinke (vstopnina, muzejska trgovina
itd.). Vzpostaviti bo treba tudi sodelovanje z drugimi zavodi, ki hranijo
nacionalno pomembne zbirke športa, ter v izobraževalne programe slovenskih
muzejev vključiti strokovnjake s področja zgodovine športa.
Muzejska
dejavnost v športu mora v razstavnem kompleksu upoštevati, da zaznavanje
športnega dogajanja v veliki meri poteka prek posrednikov, ki so jih ustvarile
nove tehnologije: od radia, televizije do svetovnega spleta. Pri tem pa mora
muzejska dejavnost v športu odigrati vlogo etično kulturnega telesa družbe ter
s tega pogleda osvetliti pereče težave športa.


Strateška cilja

-       
  Vzpostavljanje pogojev za nadaljnji razvoj muzejske dejavnosti v
  športu
-       
  Stalna razstava Zgodovina telesne kulture in športa na Slovenskem 


Kazalniki

-       
  Število enot zbranega gradiva in število inventariziranih in
  dokumentiranih predmetov
-       
  Število promocijskih razstav in drugih prireditev
-       
  Število stalnih športnih zbirk v mreži slovenskih muzejev
-       
  Število in struktura obiskovalcev muzeja
-       
  Število in kakovost muzejskih produktov
-       
  Finančni učinek trženja muzejske dejavnosti v športu 


Skladno z navedenim nacionalni program
športa 2014–2023 opredeljuje naslednje ukrepe:
1.     
dopolniti in zaokrožiti muzejske zbirke različnih športnih panog in
njihova predstavitev,
2.     
vzpostaviti učinkovito organizacijsko strukturo Muzeja športa,
3.     
organizirati komunikativno nacionalno muzejsko ustanovo, ki bo privlačna
za obiskovalce, sponzorje in donatorje.
6.6 Družbena in okoljska
odgovornost v športu
Nacionalni program športa 2014–2023 temelji
na humanizmu in odgovornem ravnanju do okolja, zato si prizadeva za spoštovanje
človekovih pravic, varstvo in krepitev etičnih vrednot v športu, upoštevanje
njegovih pravil in predpisov ter trajnostni razvoj. Ključno preventivno
delovanje na področju humanizma je športno obnašanje98 vseh udeležencev v športu, drugi ukrepi pa posegajo še na področja
preprečevanja zlorab v športu. Osrednja izziva okoljske in družbene
odgovornosti sta zmanjšanje škodljivih vplivov na okolje (ob upoštevanju
danosti in omejitev) in povečevanje koristnih družbenih učinkov v prizadevanjih
za pozitivno zapuščino zanamcem.
6.6.1 Športno obnašanje
Najbolj prepoznavna značilnost športa je
tekmovanje, ki predstavlja dobro priložnost, da posameznik spozna svoje
sposobnosti in omejitve. Tako lahko različne življenjske ovire lažje sprejme
kot izziv. Po drugi strani lahko športno tekmovanje predstavlja stres za
tekmovalca, pa tudi vir diskriminacije, nestrpnosti in nasilja. Zato je zelo
pomembno, kako vsi udeleženci v športu (tekmovalci, gledalci, starši, učitelji
in trenerji, sodniki, organizatorji, sponzorji idr.) dojemajo športno
tekmovanje.
Športno
obnašanje pomeni iskanje in zagotavljanje tekmovalne prednosti v športu skladno
s pravili igre, brez namerne povzročitve telesne poškodbe in psihičnega oziroma
besednega nadlegovanja (žaljivega navijanja, opazk idr.) ali uporabe
nedovoljenih snovi in metod, dostojno prenašanje poraza in zmage, spoštljiv
odnos do drugih udeležencev športnega tekmovanja in okolja, v katerem se odvija
tekmovanje, spoštovanje rezultata, ki je posledica vloženega truda, cenjenje
svojega dosežka in dosežkov drugih, spoštovanje drugačnosti, ki izhaja iz
narodnosti, spolne usmerjenosti, sloga življenja, različnih mnenj in verovanj,
ter krepitve drugih etičnih vrednot v športu (npr. pomoč šibkejšim).


Strateški cilj

-       
  Vzpostaviti pojmovanje športnega obnašanja kot najvišjo vrednoto
  pri športnem udejstvovanju


Kazalniki

-       
  Število nacionalnih panožnih zvez, ki imajo športno obnašanje
  vključeno med cilje lastnega delovanja v najvišjem pravnem aktu ali ustreznem
  častnem kodeksu
-       
  Število primerov diskriminacije, nestrpnosti in nasilja v športu
-       
  Število primerov dobrega športnega obnašanja
-       
  Število podeljenih priznanj za športno obnašanje posameznikom in
  organizacijam s strani EFPM99 in CIFP100
-       
  Število imenovanih ambasadorjev za šport, strpnost in fair play
-       
  Število udeležb ambasadorja na športnih prireditvah in dogodkih


V preteklosti smo vzpostavili institut
ambasadorja Republike Slovenije za šport, strpnost in fair play ter nekatere
projekte za spodbujanje športnega obnašanja (npr. Sportikus), ki jih velja
nadgrajevati. Pri tem lahko posebno vlogo odigrajo medijsko najbolj odmevni
športni dogodki. Skladno z navedenim nacionalni program športa 2014–2023
opredeljuje naslednja ukrepa101:
1.     
nacionalna kampanja za spodbujanje športnega obnašanja,
2.     
delovanje ambasadorja za šport, strpnost in fair play.
6.6.2 Preprečevanje dopinga v
športu
Med najpomembnejša pravila v športu sodi
poštenost vseh udeležencev, ki od njih jasno zahteva, da za dosego boljših
rezultatov ne smejo uporabljati vseh razpoložljivih sredstev, vključno z
uporabo prepovedanih snovi in postopkov za izboljšanje tekmovalnih rezultatov
oziroma osebnih dosežkov in estetskih učinkov (rekreativni športniki).
Nacionalni program preprečevanja dopinga v
športu temelji na zaščiti temeljne pravice športnika, da trenira in tekmuje v
športu brez dopinga, kar z drugimi besedami pomeni skrb za varovanje zdravja,
poštenosti in enakosti športnikov. Nacionalni program mora zato zagotavljati
usklajen in učinkovit program boja proti dopingu na področju odkrivanja,
odklanjanja in preprečevanja dopinga v športu.
Izvajalci športnih programov, športniki in
spremljajoče osebje so dolžni spoštovati Svetovni kodeks proti dopingu102 z mednarodnimi standardi in Protidopinški pravilnik SLOADO103. Pristojna institucija za izvajanje programov preprečevanja
uporabe prepovedanih snovi in postopkov v športu v Republiki Sloveniji je
Slovenska antidoping organizacija (SLOADO), ki je neodvisna protidopinška
organizacija in deluje usklajeno s svetovnim programom boja proti dopingu.
Poudarek dela
SLOADO je na ozaveščanju športnikov in drugih udeležencev v vseh pojavnih
oblikah športa, na oblikovanju nacionalne testne skupine športnikov z namenom
izvajanja nenapovedanih testiranj zunaj tekmovanj ter stalni prisotnosti na
nacionalnih tekmovanjih športnih zvez z namenom izvajanja testiranj na
tekmovanjih in drugih dejavnostih, ki jih opredeljuje UNESCO Mednarodna
konvencija proti dopingu v športu104.


Strateški cilj

-       
  Zagotavljanje temeljne pravice športnikov za treniranje in tekmovanje
  v športu brez dopinga 


Kazalniki

-       
  Število vključenih športnikov v preventivne programe ozaveščanja o
  nevarnostih dopinga v športu
-       
  Število športnih zvez, dejavnih v programih preprečevanja dopinga
-       
  Število dopinških testiranj pri športnikih
-       
  Obseg nadzora nad uvozom in distribucijo prepovedanih snovi


Preteklo delovanje na področju
preprečevanja dopinga je bilo usmerjeno pretežno v vrhunski šport, čeprav
doping predstavlja zdravju škodljivo uporabo prepovedanih snovi tudi v
rekreativnem in kakovostnem športu. Zato nacionalni program športa 2014–2023
opredeljuje naslednje ukrepe:
1.     
dopinška testiranja na nacionalni ravni,
2.     
preprečevanje distribucije prepovedanih snovi in postopkov v celotnem
športu,
3.     
umeščenost vsebin o zlorabah dopinga v programih ozaveščanja športnikov
in izobraževanja ter usposabljanja strokovnih delavcev v športu,
4.     
nacionalna kampanja o zlorabi dopinga v tekmovalnem in rekreativnem
športu.
6.6.3 Varuh športnikovih pravic
Šport lahko z
napačnimi pristopi pripelje do nehumanega dela s športniki (nastopi kljub
poškodbam, pretreniranost, neprimerne metode treninga pri mladih tekmovalcih,
siljenje ali napeljevanje na nepošteno športno udejstvovanje, telesno nasilje
nad športniki pri treningu ali tekmovanju, poniževanja in žalitve, spolno izkoriščanje
ipd.). Vsak športnik in športni delavec je upravičen do uživanja vseh pravic in
svoboščin, ki jih opredeljujeta Splošna deklaracija o človekovih pravicah105 in Konvencija o otrokovih pravicah106, zato nacionalni program športa 2014–2023 opredeljuje tudi ukrepe
za zaščito športnikovih pravic in pravic športnih delavcev.


Strateški cilj

-       
  Institucionalno zaščititi pravice športnikov in športnih delavcev


Kazalnik

-       
  Delež uspešno rešenih pobud varuhu športnikovih pravic


OKS-ZŠZ znotraj svoje organiziranosti
opredeli varuha športnikovih pravic. Varuh športnikovih pravic pri svojem
delovanju smiselno uporablja etična načela športnega in olimpijskega gibanja
ter pravila OKS-ZŠZ. Nacionalni program športa 2014–2023 opredeljuje naslednji
ukrep:
1.     
delovanje varuha športnikovih pravic.
6.6.4 Trajnostni vidiki v športu
Z nacionalnim
programom športa 2014–2023 želimo omejiti možne negativne vplive športa na
okolje in družbo107 ter spodbuditi razvoj
športa, ki bo prispeval k trajnostnemu razvoju108 naše družbe. Ta je tesno povezan s pojmom pozitivne zapuščine
športa109 in temelji na treh stebrih:
gospodarskem razvoju, družbenem razvoju in varstvu okolja.


Strateški cilj

-       
  Razvoj športa, ki bo prispeval k trajnostnemu razvoju družbe
  (pozitivna zapuščina športa)


Kazalnik

-       
  Število zgrajenih in obnovljenih športnih objektov po načelih
  trajnostnega razvoja
-       
  Število trajnostnih športnih prireditev110
-       
  Delež športnih organizacij, ki udejanjajo načela trajnostnega
  razvoja


Ukrepi za uveljavljanje trajnostnega
razvoja v športu se prepletajo skozi različna področja nacionalnega programa
športa 2014–2023: športni objekti in površine za šport v naravi, športne
prireditve, programi športa in razvojne dejavnosti v športu. Še bolj kot
prepletenost teh ukrepov znotraj športa pa je pomembno povezovanje in
usklajevanje trajnostnih vidikov v športu s tovrstnimi strategijami in
politikami na drugih področjih (okolje, narava, infrastruktura, prostor,
promet, zdravje, zaposlovanje, izobraževanje, turizem idr.) in ustrezno umeščanje
vloge športa vanje. To mora nastati v dialogu med vladnimi in nevladnimi
športnimi in drugimi organizacijami, ki se ukvarjajo s trajnostnim razvojem.
Skladno s tem nacionalni program športa 2014–2023 opredeljuje naslednje
prednostne ukrepe111 na področju
trajnostnega razvoja v športu:
1.     
povezovanje z drugimi strategijami trajnostnega razvoja,
2.     
nacionalna kampanja za usposabljanje in spodbujanje trajnostnega
ravnanja v športu.
6.7 Podporni mehanizmi za šport
Programski del nacionalnega programa športa
2014–2023 ne moremo uresničiti brez ustreznih podpornih mehanizmov države.
Država uresničuje javni interes z vodenjem spodbudne davčne politike za razvoj
športa, ki jo bo kot eno od posebnih nalog uresničila v sodelovanju med OKS-ZŠZ
in pristojnimi vladnimi službami, z ustvarjanjem spodbudnega normativnega
okolja, ki ščiti javni interes, vendar je iz vidika administracije prijazen do
športnih organizacij, in s preprečevanjem zlorab ter nepravilnosti pri
izvajanju nacionalnega programa športa 2014–2023.
6.7.1 Prijazno poslovno okolje za
športne organizacije
Zapletenost
administrativnih postopkov zahteva več tovrstnega dela ter višje stroške
športnih organizacij. To predstavlja zanje breme, zato je treba skrbno
pretehtati pomen teh postopkov in ustvariti športnim organizacijam prijazno
poslovno okolje. To lahko zagotovimo z informatizacijo in poenostavljenimi postopki.
Na nacionalni ravni morajo nalogo zmanjšanja, odprave ali preprečitve
administrativnih bremen prevzeti OKS-ZŠZ, FŠO in pristojne vladne službe, na
lokalni ravni pa občinske športne zveze in občinske službe.


Strateški cilj

-       
  Zmanjšati obseg administrativnih opravil za športne organizacije 


Kazalnika

-       
  Število zakonov in podzakonskih aktov, ki bodo upoštevali načelo
  debirokratizacije športa
-       
  Število praktičnih rešitev za zmanjšanje birokratskih postopkov
  športne organizacije


Nekatere rešitve na drugih družbenih
področjih kažejo, da je mogoče vzpostaviti za šport bolj ugodno administrativno
okolje. Skladno s tem nacionalni program športa 2014–2023 opredeljuje naslednji
ukrep112:
1.     
debirokratizacija športa.
6.7.2 Preprečevanje zlorab pri
športnih stavah
Športne stave predstavljajo komplementarno
dejavnost profesionalnega športa. So v vlogi promotorja tega dela športa,
hkrati pa v mnogih državah predstavljajo vir financiranja športa. V Republiki
Sloveniji se iz teh in tudi drugih iger na srečo financira FŠO.
Zaradi
globalizacije postajajo športne stave gospodarsko vse bolj pomembne. Internetno
igranje je namreč najhitreje rastoči sektor v dejavnosti prirejanja iger na
srečo, znotraj teh pa prednjačijo prav športne stave113. Zaradi tega športne stave poleg ogrožanja integritete športa
predstavljajo tveganje za korupcijo, pranje denarja in druge oblike finančnega
kriminala, povezanega s športom; njihovo prirejanje mora biti zato pod stalnim
nadzorom, država pa mora imeti oblikovane regulatorne mehanizme, ustrezne
spreminjajočim se pogojem delovanja na trgu športnih stav.


Strateška cilja

-       
  Preprečiti prirejanje športnih rezultatov
-       
  Preprečiti oglaševanje in prirejanje nezakonitih športnih stav ter
  udeležbo v nezakonito organiziranih športnih stavah 


Kazalniki

-       
  Število ugotovljenih prirejenih športnih rezultatov
-       
  Število primerov preprečevanja oglaševanja nezakonitih športnih
  stav
-       
  Obseg nezakonitih vplačil pri športnih stavah


Ukrepi za preprečevanje zlorab pri športnih
stavah so naravnani na preprečevanje zlorab, na nadzor nad prirejanjem in
igranjem športnih stav ter na odkrivanje zlorab. Te dejavnosti so del
naslednjega ukrepa nacionalnega programa športa 2014–2023:
1.     
preprečevanje zlorab pri športnih stavah.
6.7.3 Inšpekcija v športu
Eden od
elementov zagotavljanja kakovosti izvajanja nacionalnega programa športa
2014–2023 je tudi inšpekcijski nadzor nad izvajanjem programov športa. Le-tega
opravljajo različne inšpekcijske službe v okviru zakonsko danih pooblastil, še
posebej pa nadzor nad vsebinskim izvajanjem vseh izvajalcev programov športa v
Republiki Sloveniji izvaja inšpekcija v športu. Ta deluje kot organ v sestavi
ministrstva, pristojnega za šport, pri svojem delu pa po potrebi sodeluje z različnimi
državnimi organi. Delo inšpekcije v športu je javno.


Strateški cilj

-       
  Povečati pregled nad vsebinskim in organizacijskim izvajanjem
  nacionalnega programa športa za 100 %


Kazalnik

-       
  Število inšpekcijskih pregledov


Preteklo delovanje inšpekcije v športu
kaže5, da je treba bolj jasno opredeliti, da inšpekcija izvaja nadzor nad vsemi
izvajalci programov športa in ne zgolj tistimi, ki so prejemniki javnih
sredstev, in da je treba povečati obseg in kakovost delovanja inšpekcije, za
kar bo potrebno tudi večje število inšpektorjev. Skladno z navedenim nacionalni
program športa 2014–2023 opredeljuje naslednji ukrep:
1.     
povečanje obsega delovanja inšpekcije v športu.
7 RAVNANJE
Ravnanje114 z nacionalnim programom športa 2014–2023 temelji na povezovanju
vseh upravnih, strokovnih in organizacijskih nalog vseh vpletenih nosilcev
posameznih dejavnosti nacionalnega programa. Za izpeljavo nacionalnega programa
športa 2014–2023 so soodgovorni vsi nosilci dejavnosti nacionalnega programa
(OKS-ZŠZ, lokalne skupnosti, ministrstva idr.) in izvajalci nacionalnega
programa (društva, zveze, zavodi, šole, gospodarske družbe idr.).
Slika 4:
Ravnanje z nacionalnim programom športa
Nacionalni program športa sprejme Državni zbor
Republike Slovenije na predlog Vlade Republike Slovenije, pri pripravi predloga
nacionalnega programa športa pa v skladu z zakonom, ki ureja šport, sodelujeta
tudi Strokovni svet Republike Slovenije za šport in OKS-ZŠZ. Osrednjo vlogo
ravnanja z nacionalnim programom športa na državni ravni imata OKS-ZŠZ in
ministrstvo, pristojno za šport. Vlada Republike Slovenije mora letno poročati
Državnemu zboru Republike Slovenije o uresničevanju nacionalnega programa
športa.
OKS-ZŠZ je reprezentativna športna
društvena organizacija, ki povezuje nacionalne in občinske športne zveze ter
nekatere druge športne organizacije. Odgovoren je za strateško ravnanje z
nacionalnim programom športa. Predstavlja partnerja Vladi Republike Slovenije
pri pogajanjih o udejanjanju nacionalnega programa športa. Prek svojih
predstavnikov pomembno vpliva tudi na delovanje strokovnega sveta in sveta FŠO,
skladno z zakonom, ki ureja šport, pa sodeluje pri usklajevanju in izpeljavi
letnih programov športa.
Ministrstvo, pristojno za šport, je
odgovorno za mreženje dejavnosti vseh nosilcev, pri tem pa so mu v pomoč vladne
službe. Skrbi za povezovanje nacionalnega programa športa z drugimi
nacionalnimi strategijami in politikami. V ta namen ministrstvo, pristojno za
šport, pripravi izvedbeni načrt za udejanjanje nacionalnega programa športa, s
katerim opredeli dejavnosti in nosilce teh dejavnosti za uresničevanje ukrepov
nacionalnega programa. Izvedbeni načrt mora biti dinamičen dokument, ki se
odziva na ugotovitve o udejanjanju nacionalnega programa na posameznih
področjih (spremljanje kazalnikov) in spremembe drugih področnih strategij in
politik.
Ministrstvo, pristojno za šport, tudi vodi
in povezuje dejavnosti vseh subjektov, ki sodelujejo pri izvedbi letnih
programov športa. Le-tega predstavljajo tiste vsebine nacionalnega programa
športa, ki so financirane iz proračunskih postavk za šport na državni in
lokalnih ravneh ter FŠO. Ministrstvo, pristojno za šport, in FŠO sta dolžna
pred sprejetjem svojega letnega programa pridobiti o njem mnenje OKS-ZŠZ.
Področna ministrstva (npr. Ministrstvo za
zdravje, Ministrstvo za finance, Ministrstvo za okolje in prostor) sodelujejo
pri izvajanju posameznih dejavnosti nacionalnega programa športa ali pa so
odgovorna za izpeljavo dejavnosti. Njihovo delo s pomočjo vladnih služb
usklajuje Direktorat za šport na pristojnem ministrstvu.
Za odločanje o strokovnih zadevah v športu
ter za strokovno pomoč pri sprejemanju odločitev in pri pripravi predpisov je
odgovoren Strokovni svet Vlade Republike Slovenije za šport.
FŠO je javni financer športa, ki se
financira pretežno iz koncesijskih dajatev od iger na srečo in razporeja ta
sredstva za programe športa na državni in lokalni ravni. FŠO je pomemben
nosilec dejavnosti nacionalnega programa športa, zato morajo biti pogoji in
merila za razporeditev njenih sredstev usklajeni z nacionalnim programom
športa. FŠO poleg MIZŠ uresničuje letne programe športa na državni ravni. Skrbi
tudi za stabilno financiranje športa iz iger na srečo ter daje pobude in
predloge za urejanje različnih vprašanj v športu.
Organi lokalnih skupnosti za šport vodijo
in povezujejo dejavnosti subjektov, ki izvajajo letni program športa na lokalni
ravni. V te organe morajo lokalne skupnosti imenovati najmanj polovico športnih
strokovnjakov na predlog občinske športne zveze oziroma druge športne organizacije,
ki predstavlja društveno delovanje na lokalni ravni. Naloge teh organov so
predvsem:
-       
opredeljevanje vsebinskih izhodišč in usmeritev za izpeljavo letnega
programa športa na lokalni ravni,
-       
opredeljevanje strateške usmeritve športa na lokalni ravni,
-       
priprava predloga letnega programa športa na lokalni ravni,
-       
razporejanje sredstev za izpeljavo letnega programa športa na lokalni
ravni,
-       
določanje športnih objektov lokalnega in regijskega pomena,
-       
spremljanje in ocenjevanje izpeljave letnega programa športa na lokalni
ravni,
-       
dajanje pobud in predlogov za urejanje drugih pomembnih vprašanj v
športu.
Letne programe športa na lokalni ravni
sprejemajo občinski sveti. Postopek sprejema poteka tako, da organ lokalne
skupnosti za šport pripravi letni program športa, ki je podlaga za umeščanje
športa v občinski proračun. Na podlagi sprejetega proračuna organ lokalnih
skupnosti za šport ob soglasju občinske športne zveze pripravi razporejanje
sredstev za izpeljavo letnega programa športa na lokalni ravni. V primeru, da
občinska športna zveza ne obstaja, pa daje soglasje druga reprezentativna
civilna športna organizacija.
Izobraževalne oziroma raziskovalne
institucije na področju športa skupaj z OKS-ZŠZ usklajujejo izvajanje razvojnih
nalog za nacionalni program športa in skupaj s strokovnimi sveti nacionalnih
športnih zvez pomagajo pri uveljavljanju stroke v praksi.
Inšpektorat za šport opravlja nadzor nad
izvajanjem programov športa iz nacionalnega programa športa ter izvajanjem
letnih programov športa.
Izvajalci nacionalnega programa so: športna
društva in njihova združenja, javni zavodi, povezani s športom, vrtci, šole,
gospodarske družbe s področja športa, samostojni podjetniki, zasebni športni
delavci in druge športne organizacije. Večina od njih je tudi izvajalcev letnega
programa športa po zakonu, ki ureja šport. Ta status si pridobijo s pogodbo o
izpeljavi letnega programa športa, ki jo sklenejo z ministrstvom, pristojnim za
šport, ali FŠO na ravni države in z lokalno skupnostjo na lokalni ravni.
Direktorat za šport pristojnega ministrstva
je dolžan oblikovati informacijski sistem za potrebe nacionalnega programa
športa. Ta mora vsebovati spremljanje kazalnikov za preverjanje učinkov
posameznih ukrepov nacionalnega programa športa. Omogočati mora tudi vodenje
razvidov, ki so določeni z zakonom, ki ureja šport. Pri tem je pozoren, da s
tem ne birokratizira delovanja športnih organizacij. Za vnos podatkov so
odgovorni nosilci dejavnosti in izvajalci nacionalnega programa športa.
Odgovornosti izvajalcev se opredelijo s pogodbami za izvajanje letnega programa
športa.
8 FINANCIRANJE
Eno pomembnejših vprašanj nacionalnega
programa športa 2014–2023 je obseg programov, ki naj jih ta zagotavlja iz
javnih financ. Cilji nacionalnega programa športa 2014–2023 bodo sicer doseženi
s pretežnim sofinanciranjem prebivalstva, podjetij in prostovoljnim delom115, vendar pa javne finance in podporni mehanizmi delujejo kot
večkratnik teh sredstev, saj spodbujajo razvoj športne dejavnosti. Da bomo
dosegli želen vpliv športa na kulturo naroda, bo treba zadržati te vire in
povečati javne vire na raven, kot jo imajo v razvitih evropskih državah, t.j.
na najmanj 100 € na prebivalca116.
Nacionalni program športa 2014–2023 se zato sofinancira iz več javnih virov,
skladno z opredeljenimi dejavnostmi in njihovimi nosilci.
Sredstva za letni program športa se
zagotavljajo iz proračunskih sredstev:
-       
države
- 
MIZŠ
- 
MORS
- 
MGRT
- 
MIP
- 
MNZ
- 
MDDSZ
- 
MF
- 
MZ, idr.
-       
evropskih strukturnih in socialnih skladov
-       
FŠO
-       
FIHO
-       
lokalnih skupnosti.
Potrebna sredstva za izpeljavo letnih programov
športa na državni ravni določita ministrstvo, pristojno za šport, za državna
proračunska sredstva in svet FŠO za sredstva iz iger na srečo.
Občinski sveti uvrstijo v letni program
športa na predlog pristojnih organov lokalnih skupnosti za šport tiste vsebine
nacionalnega programa, ki so pomembne za lokalno skupnost in upoštevajo
tradicijo in posebnosti športa v lokalni skupnosti.
Izbor programov za izpeljavo letnega
programa športa se izpelje po posebnem postopku, ki ga opredeli zakon, ki ureja
šport. Izhaja iz smiselne uporabe zakona, ki ureja splošni upravni postopek
(javni razpis, sklep, pritožbeni organ) in podpira zmanjševanje birokratizacije
delovanja športnih organizacij (zbirke podatkov, elektronska prijava, sklenitev
pogodbe za izvajanje letnega programa športa brez javnega razpisa za izvajalce,
ki edini izpolnjujejo pogoje ipd.).
Pogoji in merila za razporeditev sredstev
so pogojeni z vrsto programov. Izhodišče za vrednotenje programov tekmovalnega
športa je razvrstitev športnih panog v skupine glede na različne kazalnike
(npr. mednarodna konkurenčnost oziroma razširjenost športne panoge, kakovost
športnih dosežkov, razširjenost športne panoge v Republiki Sloveniji, pomen
športne panoge za okolje, število ustrezno izobraženega in usposobljenega kadra
ipd.). Lokalne skupnosti same določijo število razredov in višino vrednotenja
kazalnikov. Za druge programe, ki so bolj enkratnega značaja (npr. gradnja
športnega objekta, športna prireditev, knjiga), je treba opredeliti pomen
programa za uresničevanje ukrepov nacionalnega programa športa, stopnjo
realizacije programa oziroma zmožnost uresničevanja in kakovostne vidike
programa, kot je prispevanje k trajnostnemu razvoju, delež strokovnega kadra
ali obseg prostovoljnega dela s strokovno usposobljenimi kadri.
Elementi za opredelitev sofinanciranja
letnega programa športa se opredelijo pretežno glede na kvantitativne vidike
programa: obseg programa, velikost vadbene skupine, vrednost ure dela
strokovnega kadra, vrednost najema športnega objekta, materialnih stroškov za
izpeljavo programa ipd. Z vidika spodbujanja kakovostnega strokovnega dela v
športu morajo biti ob enakih pogojih programi, vodeni s strokovno bolj
izobraženim oziroma usposobljenim kadrom, izdatneje sofinancirani.
V pripravo pogojev in meril za razporeditev
sredstev letnega programa športa morajo biti na ravni države (MIZŠ – šport in
FŠO) vključeni predstavniki OKS-ZŠZ, na lokalnih ravneh pa občinske športne
zveze oziroma druge športne organizacije, ki predstavljajo društveno delovanje
na lokalni ravni.
Lokalne skupnosti ali država lahko za
izvajanje javne službe117 na področju
športa ustanovijo javne zavode ali pa skladno z zakonom, ki ureja javna
naročila, sklenejo koncesijske pogodbe z drugimi športnimi organizacijami, ki
izpolnjujejo pogoje za izvajanje javne službe.
Preglednica 2:
Želena sprememba strukture izdatkov za letne programe športa
Želena sprememba strukture za letne
programe športa (preglednica 2) temelji na dosedanjih javnofinančnih izdatkih
za šport. V letu 2011 so javni izdatki dosegali 159.430.852 €118. Od tega je bil večji delež namenjen gradnji športnih objektov
(82.884.535 €) ter športu otrok, mladine in študentov (37.241.239 €).
Pričakovati je, da se bodo sredstva,
namenjena letnemu programu športa na državni ravni, začela povečevati skladno z
rastjo BDP na letni ravni.
Poleg lokalnih skupnosti, ministrstva,
pristojnega za šport, ter FŠO bodo za izpeljavo programa športa potrebna še
proračunska sredstva za izvajanje ukrepov, katerih nosilci so druga področna
ministrstva, ter zasebni viri.
9 PREDNOSTNE NALOGE
Nacionalni program športa 2014–2023 v
celoti bo mogoče uveljaviti postopoma, skladno z uspešnostjo rasti javnih
sredstev, ki se namenjajo za šport na državni in lokalni ravni, ter uspešnostjo
uveljavljanja drugih ukrepov. V kolikor razpoložljiva sredstva v posameznem
letu ne bodo zadoščala za udejanjanje nacionalnega programa športa 2014–2023 v
celoti, se upošteva prednostni red izvajanja ukrepov, ki se sofinancirajo skozi
letne programe športa, razvrščenih v dve skupini.
Prva skupina:
-       
Prostočasna športna vzgoja otrok in mladine
-       
Športna vzgoja otrok in mladine, usmerjenih v kakovostni in vrhunski
šport
-       
Športni objekti in površine za šport v naravi
-       
Športna rekreacija
-       
Šport starejših
-       
Vrhunski šport
-       
Izobraževanje, usposabljanje in izpopolnjevanje strokovnih kadrov v
športu
-       
Statusne pravice športnikov, trenerjev in strokovna podpora programov
-       
Delovanje športnih organizacij
-       
Prostovoljno delo v športu
-       
Preprečevanje dopinga v športu
-       
Šport invalidov
-       
Javno obveščanje o športu
-       
Trajnostni vidiki v športu
Druga skupina:
-       
Obštudijske športne dejavnosti
-       
Športna vzgoja otrok in mladine s posebnimi potrebami
-       
Športne prireditve
-       
Založništvo v športu
-       
Varuh športnikovih pravic
-       
Znanstveno-raziskovalna dejavnost v športu
-       
Informacijsko-komunikacijska tehnologija na področju športa
-       
Kakovostni šport
-       
Muzejska dejavnost v športu
-       
Športno obnašanje
-       
Športni turizem
Št. 620-01/14-2/41
Ljubljana, dne 2. aprila 2014
EPA 1719-VI
Državni zbor
Republike Slovenije
Polonca Komar l.r.
Podpredsednica
_______________________
1   Evropska listina o športu
(1992). Rodos: Svet Evrope.
2   Vuori,
I., Fentem, P., Svoboda, B., Patriksson, G., Andreff, W., Weber, W. (1995). The
significance of sport for society. Strasbourg: Council of Europe Press.
Predstavlja znanstveni pregled, ki je bil podlaga za s strani Sveta Evrope
sprejeto resolucijo o pomenu športa za družbo z vidika zdravja, socializacije
in ekonomskih učinkov.
3   Bela knjiga o športu (2007).
Bruselj: Komisija evropskih skupnosti.
4   Kovač,
M., Starc, G., Doupona Topič, M. (2005). Šport in nacionalna identifikacija
Slovencev. Ljubljana: Fakulteta za šport.
5   Kolar,
E., Jurak, G., Kovač. M. (ur.) (2010). Analiza Nacionalnega programa športa v
Republiki Sloveniji 2000–2010. Ljubljana: Fakulteta za šport.
6   Podatki
v preglednici 1 so pridobljeni s strani Zavoda RS za šport Planica in se
nanašajo pretežno na  leto 2012. Podatek o skupni višini javnofinančnih
izdatkov za šport se nanaša na leto 2011, ker za leto 2012 podatki lokalnih
skupnosti še niso razpoložljivi. Podatki o obsegu športnih površin na
prebivalca se nanašajo na leto 2010 (vir MŠŠ). Podatek o prihodkih športnih
društev so povzeti iz AJPES-ove zbirke za leto 2010. Podatek SURS-a o povprečni
letni porabi gospodinjstva za šport, ki v to postavko šteje večjo opremo za
šport in prosti čas, opremo za šport, lov, kampiranje in rekreacijo na prostem,
storitve za šport in rekreacijo ter kolo,  se nanaša na leto 2010. Podatek o
deležu odraslih prebivalcev, ki se ukvarjajo s športom, je iz leta 2008 (vir:
raziskava Slovensko javno mnenje). Število delujočih športnih organizacij je
povzeto iz zbirke MNZ, število športnih organizacijah pa iz zbirke AJPES, oba
podatka pa se nanašata na leto 2012. Podatek o planinskih poteh in kočah je iz
zbirke Planinske zveze Slovenije iz leta 2013. 
7   Olimpijski komite
Slovenije-združenje športnih zvez (2013). Elektronska pošta 26. 6. 2013.
8   Olimpijski
komite Slovenije-združenje športnih zvez (2007). Pogoji, pravila in kriteriji
za registriranje in kategoriziranje športnikov v Republiki Sloveniji.
Ljubljana: OKS_ZŠZ.
9   Do
leta 2009 je število vrhunskih športnikov raslo enakomerno, v letu 2009 so bili
spremenjeni kriteriji, kar je povzročilo povečanje števila športnikov predvsem
v perspektivnem razredu (mladinske kategorije!), in sicer predvsem na račun
podaljšanja trajanja statusa perspektivnega razreda na dve leti, ki je bil pred
letom 2009 omejen na eno leto.
10  http://www.medalspercapita.com
11  Zaključno poročilo o projektu
ZOI Vancouver 2010 (2010). Ljubljana: OKS-ZŠZ.
12  Jurak,
G., Kovač, M., Strel, J., Starc, G., Žagar, D., Cecić Erpić, S., Paulič, O.
et.al. (2005). Športno nadarjeni otroci in mladina v slovenskem šolskem
sistemu. Ljubljana: Fakulteta za šport.
13  Strel,
J., Bizjak, K., Starc, G., & Kovač, M. (2009). Longitudinal comparison of
development of certain physical characteristics and motor abilities of two
generations of children and youth, aged 7 to 18 in Slovenian primary and
secondary schools in the period 1990-2001 and 1997-2008. In B. Bokan,
International scientific conference Theoretical, methodology and methodical
aspects of physical education (p. 21-33). Belgrade, December 11-12, 2008.
Belgrade: Faculty of Sport and Physical Education of the Univeristy of
Belgrade. Kovač, M., Jurak, G., & Leskošek, B. (2012). The prevalence of
overweight and obesity in Slovenian children and adolescents from 1991 to 2011.
Anthropological Notebooks, 18(1), 91–103.
14  Jurak,
G. in sod. (2012). Analiza šolskega športnega prostora s smernicami za
nadaljnje investicije. Ljubljana: Univerza v Ljubljani, Fakulteta za šport. 
15  Special
eurobarometer (2010). Dosegljivo 24. 6. 2013 na:
http://ec.europa.eu/sport/library/documents/d/ebs_334_en.pdf.
16  Sila,
B. et.al. (2010). Športno rekreativna dejavnost Slovencev. Šport, 67 (1-2),
priloga.
17  Podatek
SURS za leto 2010, dostopen na: http://pxweb.stat.si/pxweb/temp/0811201S201392347939.xls.
18  Celotni
prihodki vseh športnih društev v Sloveniji znašajo približno toliko kot
prihodki nogometnega kluba Juventus iz prve italijanske nogometne lige
(Deloitte, 2010), kar kaže na sorazmerno finančno šibkost športnih društev v
Sloveniji v primerjavi s tujino.
19  Pod
tem pojmom so zajeta sredstva lokalnih proračunov za šport, državnega proračuna
za šport in sredstev Fundacije za šport. V zgornji vsoti niso upoštevana
sredstva za zaposlovanje športnikov in trenerjev v javni upravi, ki so v letu
2011 znašala 1.664.000 €.
20  Cilji
so navedeni za celotno obdobje – do leta 2023 in izhajajo iz naslednjih
izhodiščnih stanj: 1. cilj: 64 %
leta 2009, 2. cilj: 33 % leta
2009, 3. cilj: 25 % leta 2008, 4.
cilj: 122.052 leta 2012, 5. cilj: 1.051 leta 2012.
21  Izjema
je športna rekreacija, kjer pomemben del ljudi vadi zunaj športnih organizacij.
22  Npr.
vrhunski šport vpliva na vključevanje otrok v šport, šport v šoli vpliva na
kakovost in množičnost tekmovalnega športa in športne rekreacije, športna
rekreacija vpliva na razvoj tekmovalnega športa itd. 
23  Kovač,
M., Strel, J., Starc, G., & Jurak, G. (2008). Physical Education and
education through sport in Slovenia. In G. Klein & K. Hardman (eds.),
Physical education and Sport Education in European Union (p. 389-404). Paris:
Editions Revue EP.S.
Biddle, S.J.H.
(2003). Enhancing motivation in physical education. V S.J. Silverman in C.D.
Ennis (ur.), Student Learning in Physical Education (2nd ed., str. 101–127).
Champaign, IL: Human Kinetics. 
Hardman, K.
(2008). Physical education in Schools and PETE programmes in the European
context: Quality issues. V G. Starc, M. Kovač in Bizjak, K. (ur.) 4th
International Symposium Youth Sport 2008 – The Heart of Europe.  Book of
Abstracts (str. 9–26). Ljubljana: Faculty of Sport).
24  Jurak,
G., Kovač, M. (2009). Ali kurikularne spremembe dohajajo spremembe v
življenjskih slogih otrok? Sodobna pedagogika, 60(1), 318-333. Kovač, M.,
Jurak, G., Starc, G. in Strel, J. (2007). Šport in življenjski slogi slovenskih
otrok in mladine. Ljubljana: Fakulteta za šport, Inštitut za kineziologijo:
Zveza društev športnih pedagogov Slovenije. 
25  Resolucija
Evropskega parlamenta o vlogi športa v izobraževanju z dne 13. novembra 2007 (2007/2086(INI).
26  WHO.
(2010). Global recommendations on Physical Activity for Health. Dostopno na: http://whqlibdoc.who.int/publications/2010/9789241599979_eng.pdf.
27  Kakovost
pojmujemo kot preplet sodobno zasnovanih učnih načrtov in interesnih športnih
programov, materialnih in normativnih pogojev za njihovo izpeljavo, ustrezno
kompetentnega kadra in ustreznih pristopov k delu z mladimi, kot so:
diagnosticiranje na podlagi objektivnih podatkov, ustrezna diferenciacija in
individualizacija vadbe, uporaba ustreznih pripomočkov in IKT (Informacijsko
komunikacijske tehnologije – postopki uporabe sodobnih učnih medijev, kot so
računalniški programi, medmrežje, videoposnetki in njihove analize, slike,
kinogrami, plakati, merilniki srčnega utripa, merilniki porabe energije itd.),
različni načini evalvacije procesa, učinkovita in senzibilna izvedba pouka, da
bo za mlade športna vadba prijetna izkušnja. 
28  Drugi
podporni ukrepi so v poglavjih Izobraževanje, usposabljanje in izpopolnjevanje
strokovnih delavcev v športu, Športni objekti in površine za šport v naravi.
Ukrepi so predstavljeni v viru pod sprotno opombo št. 5.
29  Brettschneider,
W.D. in Naul, R. (2007). Obesity in Europe: young people's physical activity
and sedentary lifestyles. Sport sciences international, št. 4. Frankfurt am
Main: Peter Lang.
Currie, C.,
Roberts, C., Morgan, A., Smith, R., Settertobulte, W., Samdal, O. idr. (2004).
Young People's Health in Context, Health Behaviour in School-aged Children
(HBSC) study: international report from the 2001/2002 survey. (Health Policy
for Children and Adolescents, No. 4). Copenhagen: World Health Organization
Regional Office for Europe.
Kovač, M., Jurak,
G., Starc, G. in Strel, J. (2007). Šport in življenjski slogi slovenskih otrok
in mladine. Ljubljana: Fakulteta za šport, Inštitut za kineziologijo: Zveza
društev športnih pedagogov Slovenije.
30  Hardman, K. (2008). Physical
education in Schools
31  Zagotavljanje
dostopnosti športnih objektov in zunanjih športnih površin za otroke in mladino
je umeščeno znotraj poglavja Športni objekti in površine za šport v naravi.
Izboljšanje kompetenc strokovnega kadra, ki organizira in izpeljuje interesne
športne programe otrok in mladine, je predstavljeno v poglavju Izobraževanje,
usposabljanje in izpopolnjevanje strokovnih kadrov v športu. 
32  Nadgradnja
teh programov so programi športne vzgoje invalidov, usmerjenih v kakovostni in
vrhunski šport, kakovostni šport invalidov, vrhunski šport invalidov (vse
zajeto v poglavju Šport invalidov) in športna rekreacija oziroma šport za vse
(prav tako v ločenem poglavju).  
33  Drugi
ukrepi, ki zadevajo področje športne vzgoje otrok in mladine s posebnimi
potrebami, so predstavljeni v poglavjih Izobraževanje, usposabljanje in
izpopolnjevanje strokovnih delavcev v športu ter Športni objekti in površine za
šport v naravi. 
34  Pri
samoorganiziranih oblikah se študentom zagotovi le prostor za izvajanje
športnih dejavnosti. 
35  Predstavljeno v poglavju
Izobraževanje nadarjenih in vrhunskih športnikov. 
36  Izboljšanje
kompetenc strokovnega kadra, ki organizira in izpeljuje prostočasne športne
programe otrok in mladine, je predstavljeno v poglavju Izobraževanje,
usposabljanje in izpopolnjevanje strokovnih kadrov v športu. Podpore športnikom
v šolskem sistemu so predstavljene v poglavju Izobraževanje nadarjenih in
vrhunskih športnikov. Meritve in spremljanje treniranosti je opredeljeno v
poglavju Spremljanje pripravljenosti športnikov in svetovanje o športni vadbi. 
37  Šport
za dosežek predstavlja športno udejstvovanje, v katerem je udeležencem
najpomembnejši cilj doseči čim boljšo uvrstitev ali javno priznanje njihovega
športnega udejstvovanja. 
38  Obravnavano
v poglavju Podpora humanosti v športu.
39  Olimpijski
športni center je opisan v poglavju Razvojne dejavnosti.
40  Olimpijski
univerzitetni športni center je opisan v poglavju Športni objekti in površine
za šport v naravi.
41  Razvojne
naloge za spodbujanje vrhunskega športa so opredeljene v poglavju Razvojne
dejavnosti v športu, pomoči za usklajevanje šolskih in športnih obveznosti
vrhunskih športnikov so opisane v poglavju Izobraževanje nadarjenih in
vrhunskih športnikov, preprečevanje stranpoti vrhunskega športa v poglavju
Podpora humanosti v športu, vzpostavljanje prostorskih možnosti za ukvarjanje z
njim pa v poglavju Športni objekti in površine za šport v naravi.
42  Obstaja
več opredelitev invalidnih oseb. Po Zakonu o invalidskih organizacijah (Uradni
list RS, št. 108/02, 61/06) je v skladu z mednarodno klasifikacijo invalid
tisti posameznik, ki zaradi prirojenih ali pridobljenih okvar in oviranosti, ki
jo pogojuje oziroma ustvarja fizično in družbeno okolje, ne more sam delno ali
v celoti zadovoljevati potreb osebnega, družinskega in družbenega okolja, v
katerem živi.  
43  Ang. deaflympics
44  Navedena
zveza ima kratico ZŠIS-POK in vključuje naslednje članice: Zveza društev slepih
in slabovidnih Slovenije, Zveza društev gluhih in naglušnih Slovenije, Zveza
paraplegikov Slovenije, Zveza delovnih invalidov Slovenije, Sonček – Zveza
društev za cerebralno paralizo Slovenije, Sožitje – Zveza društev za pomoč
ljudem z motnjami v duševnem razvoju Slovenije (Zveza Sožitje), Društvo
distrofikov Slovenije, Združenje multiple skleroze Slovenije, Zveza društev CIV
Slovenije, Društvo študentov invalidov Slovenije, Zveza društev vojnih
invalidov, Zveza invalidskih društev ILCO Slovenije, Društvo laringektomiranih
Slovenije, Društvo paralitikov Slovenije in Društvo revmatikov Slovenije.
45  Konvencijo
o pravicah invalidov je sprejela Generalna skupščina Združenih narodov 13.
decembra 2006, Republika Slovenija pa jo je podpisala 31. marca 2007, DZ RS pa
jo je ratificiral 2. aprila 2008. Dosegljiva je na http://www.mddsz.gov.si/si/delovna_podrocja/invalidi/konvencija_o_pravicah_invalidov/.
46  Drugi
ukrepi, ki zadevajo področje športa invalidov, so predstavljeni v poglavjih
Izobraževanje, usposabljanje in izpopolnjevanje strokovnih delavcev v športu
ter Športni objekti in površine za šport v naravi. 
47  Javno
zdravje je opredeljeno kot znanost in stroka o preprečevanju in krepitvi
zdravja skupnosti skozi izobraževanje, promocijo zdravih življenjskih slogov
ter raziskav o preprečevanju bolezni in poškodb. Javno zdravje pomaga zboljšati
zdravje in dobro počutje ljudi.
48  Enake
pozitivne učinke imajo tudi vsi drugi programi športa, le da se pri nekaterih
od njih pojavljajo tudi nekateri negativni zdravstveni učinki (npr. poškodbe in
okvare pri vrhunskem in kakovostnem športu). Kljub temu imajo tudi ti programi
zelo pozitivno zdravstveno in stroškovno bilanco. Izračuni, ki upoštevajo tudi
poškodbe pri športu, namreč kažejo na neposredne stroške zdravljenja zaradi
telesne neaktivnosti od 104 USD do 1.305 USD na prebivalca (v: Oldridge, N.
(2006). Costs of physical inactivity. V: Abstact book of 11th World sport for
all congress. Physical Activity: Benefits and Challenges, pp. 9. Havana: Cuban
Olympic Committee). 
49  Blair,
S.N., Kohl, H.W., Barlow, C.E., Paffenbarger, R.S., Gibbons, L.W., Macera, C.A.
(1995). Changes in physical fitness and all-cause mortality. A prospective
study of healthy and unhealthy men. Jama, 273(14):1093-8.
Haskell, W.L.,
Leon, A.S., Caspersen, C.J., Froelicher, V.F., Hagberg, J.M., Harlan, W. et al.
(1992). Cardiovascular benefits and assessment of physical activity and
physical fitness in adults. Med Sci Sports Exerc, 24(6 Suppl):S201-20.
50  Leon,
A.S., Sanchez, O.A. (2001). Response of blood lipids to exercise training alone
or combined with dietary intervention. Med Sci Sports Exerc, 33(6
Suppl):S502-15; discussion S528-9.
51  Kromhout,
D., Bloemberg, B., Seidell, J.C., Nissinen, A., Menotti, A. (2001). Physical
activity and dietary fiber determine population body fat levels: the Seven
Countries Study. Int J Obes Relat Metab Disor, 25(3):301-6.
52  Sasaki,
J., Shindo, M., Tanaka, H., Ando, M., Arakawa, K. (1987). A long-term aerobic
exercise program decreases the obesity index and increases the high density
lipoprotein cholesterol concentration in obese children. Int J Obes, 11(4):339-45.
53  Centers
for Disease Control and Prevention (1997). Guidelines for school and community
programs to promote lifelong physical activity among young people. MMWR Recomm
Rep; 46(RR-6):1-36.
54  Doupona,
M. (1996). Socialno demografska struktura mater in očetov šoloobveznih otrok in
njihov odnos do športa. Doktorska disertacija, Ljubljana: Fakulteta za šport. 
55  Ferreira
I, van der Horst K, Wendel-Vos W, Kremers S, Van Lenthe FJ, Brug J.
Environmental correlates of physical activity in youth – a review and update.
Journal compilation. The International Association for the Study of obesity.
Obesity reviews 2006; 8: 129-54.
56  Nacionalni
program športa spodbuja športno rekreacijo še z ukrepi na področju športnih
prireditev in promocije športa, športnih objektov in površin za šport v
naravi,  izobraževanj, usposabljanj in izpopolnjevanj kadrov v športu,
znanstveno-raziskovalnem področju ter področju javnega obveščanja o športu.  
57  SURS
(2009). Prebivalstvo Slovenije danes in jutri, 2008–2060. Projekcije
prebivalstva EUROPOP2008 za Slovenijo. Ljubljana: Statistični urad RS.
Dosegljivo na: http://www.stat.si/doc/pub/prebivalstvo2009.pdf.
58  Takšna
starostna meja velja v večini razvitih držav (http://www.who.int/healthinfo/survey/ageingdefnolder/en/).
59  Chodzko-Zajko,
W. J., Proctor, D. N., Fiatarone Singh, M. A., Minson, C. T., Nigg, C. R.,
Salem, G. J., et al. (2009). American College of Sports Medicine position
stand. Exercise and physical activity for older adults. Med Sci Sports Exerc,
41(7), 1510-1530.
60  Sila,
B. et.al. (2010). Športno rekreativna dejavnost Slovencev. Šport, 67 (1-2),
priloga.
61  Drugi
ukrepi, ki zadevajo področje športa starostnikov, so predstavljeni v poglavjih
Športna rekreacija, Izobraževanje, usposabljanje in izpopolnjevanje strokovnih
delavcev v športu ter Športni objekti in površine za šport v naravi. 
62  Sallis,
J. F., Prochaska, J. J., & Taylor, W. C. (2000). A review of corelates of
physical activity of children and adolescents. Medicine and Science in Sport
and Exercise, 32(5), 963–975.
63  Slovenija
je po kapaciteti športnih objektov na milijon prebivalcev na 24. mestu med 140
državami po raziskavi T&T Competitiveness Report (WEF, 2013). Kazalnik je
pomemben kot pokazatelj »naklonjenosti države do športa«, kjer Slovenija kotira
relativno visoko.
64  Jurak,
G. idr. (2012). Analiza šolskega športnega prostora s smernicami za nadaljnje
investicije. Ljubljana: Univerza v Ljubljani, Fakulteta za šport. Dosegljivo
na: http://www.fsp.uni-lj.si/COBISS/Monografije/Analiza_skupaj3.pdf
65  Predstavljeno v poglavju
Vrhunski šport.
66  Več
v: Jurak, G., Kolar, E., Kovač, M., Bednarik, J. (2012). Management športnih
objektov. Od zamisli do uporabe. Ljubljana: Fakulteta za šport. 
67  Med
nadarjene športnike štejemo mlade športnike, ki jih športna stroka prepozna kot
nadpovprečno sposobne, zavzete za športni trening in ustvarjalne pri svojem
športnem udejstvovanju. Merilo nadarjenosti je najpogosteje športni dosežek. 
68  Šolska
zakonodaja (Zakon o osnovni šoli, Zakon o gimnazijah, Zakon o poklicnem in
strokovnem izobraževanju, Zakon o visokem šolstvu), posebej Pravilnik o
prilagajanju šolskih obveznosti v srednjih šolah. 
69  Jurak,
G., Kovač, M., Strel, J., Starc, G., Žagar, D., Cecić Erpić, S. Paulič, O. et
al. (2005). Športno nadarjeni otroci in mladina v slovenskem šolskem sistemu.
Ljubljana: Fakulteta za šport. 
70  Status
športnika v osnovni šoli in status dijaka perspektivnega ali vrhunskega
športnika (individualno prilagajanje učnih obveznosti), športni oddelki v
srednjih šolah (manjše število dijakov v oddelku, pomoč pedagoškega in
športnega koordinatorja pri usklajevanju obveznosti, dodatni pouk – individualna
pomoč, prilagojene učne metode in učne oblike, napovedano spraševanje,
prilagoditev urnika, prilagojenost nekaterih vsebin potrebam športne vadbe –
del treninga v šoli, možnost večje odsotnosti od po­uka, pogojno napredovanje,
opravljanje izpitov do konca šolskega leta, podaljšanje statusa dijaka za dve
leti, možnost večkratnega obiskovanja istega letnika, možnost vpisa v
maturitetni tečaj, možnost bivanja v domu in individualna učna pomoč v prostem
času pri oddelkih domskega tipa).
71  Ukrepi
za zboljšanje kakovosti izobraževanja strokovnjakov, ki delajo s temi
športniki, so navedeni v poglavju Izobraževanje, usposabljanje in
izpopolnjevanje strokovnih kadrov v športu. 
72  Takšni
pogoji so bili s prepletanjem finančnih virov iz športa, znanosti in gospodarstva
v največjem obsegu vzpostavljeni na Inštitutu za šport na Fakulteti za šport
Univerze v Ljubljani, v manjšem obsegu pa tudi v Znanstveno raziskovalnem
središču Koper na Univerzi na Primorskem. 
73  Po opredelitvi Svetovne
zdravstvene organizacije. 
74  Repenšek,
D. (2011). Zaposlovanje vrhunskih športnikov v javni upravi na preizkušnji.
Uprava, IX(2), 105–129.
75  EU
Guidlines on Dual Careers of Athletes (2013). Luxembourg. Publications Office
at the European Union.
76  Po
komunikološki teoriji imajo množični mediji poleg razlagalne še informacijsko,
socializacijsko, zabavno in mobilizacijsko vlogo. 
77  Ukrepi
so predstavljeni v viru pod sprotno opombo št. 5.
78  Kineziologija
– znanstvena veda o gibanju človeškega telesa. 
79  Evropa
2020. Strategija za pametno, trajnostno in vključujočo rast. Dostopno na: http://ec.europa.eu/archives/growthandjobs_2009/pdf/complet_en.pdf
(31. 1. 2014).
80  Bednarik,
J., Kolar, E., Jurak, G. (2010). Analysis of the sports services market in
Slovenia. Kinesiology, 42(1).
81  Z
IKT podprti poslovni procesi športnih organizacij. 
82  Bela
knjiga o športu – SEC(2007) 936; EU Strategija i2010 – Evropska informacijska
družba 2010.
83  Trenutno
še nimamo organiziranosti športa na ravni regij. 
84  V
letu 2008 smo imeli v Sloveniji 6.115 športnih društev. Njihov delež v
strukturi športnih organizacij znaša 82 %,
in sicer vztrajno pada – zlasti na račun rasti zasebnega sektorja (vir: Kolar,
E., Jurak, G. (ur.) (2010). Analiza Nacionalnega programa športa v Republiki
Sloveniji 2000–2010. Ljubljana: Fakulteta za šport).
85  Spodbujanje
prostovoljnega dela strokovno usposobljenega kadra v športnih društvih je
predstavljeno v poglavju Prostovoljno delo, zmanjševanje birokratskih bremen
pri delovanju pa v poglavju Prijazno poslovno okolje za športne organizacije.
86  Skladno
z Zakonom o prostovoljstvu (Uradni list RS, št. 10/11, 16/11 – popr.) je delo,
ki ga posameznik po svoji volji in brez pričakovanja plačila ali neposrednih
ali posrednih materialnih koristi zase opravlja v dobro drugih ali v splošno
korist.
87  Povprečni
prostovoljec v slovenskem športu opravi štiri ure prostovoljnega dela tedensko,
kar je primerljivo z evropskim povprečjem. Ocenjena ekonomska moč prostovoljnega
dela v slovenskem športu predstavlja 0,311 %
BDP (vir: Jurak, G., Bednarik, J. (2006). Economic strength of voluntary work
in non-governmental sports organisations in Slovenia. V Abstract book of 11th
World sport for all congress. Physical activity: benefits and challenges.
Havana: Cuban Olympic Committee.).
88  Usposabljanje
prostovoljcev je opredeljeno v poglavju Izobraževanje, usposabljanje in
izpopolnjevanje strokovnih kadrov v športu.  
89  Dejavnosti
tega ukrepa so predstavljene v: Jurak, G., Bednarik, J., Tušak, M. (2007).
Vodenje prostovoljcev v nevladnih športnih organizacijah v Sloveniji. V: Jurak,
G. (ur.). Nekateri kazalniki uspešnosti športnih organizacij v Sloveniji, pp.
151-166. Koper: Univerza na Primorskem, Znanstveno-raziskovalno središče,
Inštitut za kineziološke raziskave, Založba Annales.
90  Drugi
odstavek 12. člena Zakona o prostovoljstvu (Uradni list RS, št. 10/11, 16/11 –
popr.) določa, da je zloraba ali izkoriščanje prostovoljca vsaka uporaba
prostovoljskega dela z namenom pridobivanja ali povečanja premoženjske koristi.
91  Kolar,
E. & Zaletel, Z. (2013). Management (športnih) prireditev. Ljubljana:
Agencija Poti d.o.o.
92  World
Tourism Organization, International Olympic Committee: Sport and Tourism: Sport
activities during the outbound holiday of Germans, the Dutch and the French.
Lausanne, Switzerland: UN WTO and IOC, 2001.
93  V turizmu se uporablja tudi
izraz »športno aktivni«.
94  SURS
95  Strategija
razvoja slovenskega turizma 2012-2016. Dostopno na: http://www.mgrt.gov.si/fileadmin/mgrt.gov.si/pageuploads/turizem/Turizem-strategije_politike/Strategija_turizem_sprejeto_7.6.2012.pdf
(31. 1. 2014).
96  Montel,
J., Weelbroeck-Rocha, E. (2010). The different funding models for grassroot
sports in the EU. Brussels: Amnyos & Eurostrategies.
97  Nekatere
evropske države so zato uvedle mehanizme solidarnosti, kot je npr. delež od TV
pravic za športne prenose, ki je namenjen za športno izobraževalne vsebine. V
Sloveniji so izdatki za TV pravice zelo nizki, zato takšni mehanizmi niso izvedljivi.
98  Športno obnašanje je slovenska
ustreznica za mednarodno uveljavljeni izraz »fair play«.
99  Evropsko gibanje za športno
obnašanje – The European Fair Play Movement
100     Mednarodni komite za
športno obnašanje - The International Committee for Fair Play
101     Ukrepi
so povezani z ukrepi področja Javno obveščanje o športu. 
102     http://www.sloado.si/pravila-in-krsitve/mednarodna-pravila/
103     http://www.sloado.si/pravila-in-krsitve/nacionalna-pravila/
104     International
Convention Against Doping in Sport 2005. Dostopno na: http://portal.unesco.org/en/ev.php-URL_ID=31037&URL_DO=DO_TOPIC&URL_SECTION=201.html
(31.1.2014).
105     Splošna
deklaracija človekovih pravic. Dostopno na: http://www.varuh-rs.si/pravni-okvir-in-pristojnosti/mednarodni-pravni-akti-s-pod­rocja-clovekovih-pravic/organizacija-zdruzenih-narodov/splosna-deklaracija-clovekovih-pravic
(31. 1. 2014).
106     Konvencija
o otrokovih pravicah (OZN). Dostopno na:
http://www.varuh-rs.si/index.php?id=105 (31. 1. 2014).
107     Opisano v poglavju 
Športni objekti in površine za šport v naravi ter Športne prireditve.
108     Podrobneje
v: Agenda 21 (1992), New York: Združeni narodi.
109     ang.
sport legacy; več v: Kolar, E. in Zaletel, Z. (2013), Management (športnih)
prireditev, Ljubljana: Agencija Poti; Jurak, G., Kolar, E., Kovač, M. in
Bednarik, J. (2012), Management športnih objektov, Ljubljana: Fakulteta za
šport.
110     Po
merilih projekta Čista zmaga ali drugih sorodnih tujih standardih.
111     Trajnostni
vidiki v športu so opredeljeni tudi v nekaterih ukrepih v predhodno naštetih
poglavjih nacionalnega programa športa 2014–2023.
112     Poleg
tega je to področje povezano z ukrepi poglavja Informacijsko-komunikacijska
tehnologija na področju športa, ki opredeljujejo smiselno uporabo že zbranih
informacij o športnih organizacijah. 
113     Zagoršek,
H., Jaklič, M., Zoroč, J. (2007). Analize in usmeritve glede primernega obsega
ponudbe klasičnih in posebnih iger na srečo v Sloveniji. Ljubljana: Ekonomska
fakulteta, Inštitut za preučevanje igralništva. 
114     Ravnanje
ali ravnateljevanje (ang. management) je proces odločanja, načrtovanja,
osmišljanja, usmerjanja, razporejanja organizacijskih virov, vodenja ter nadzora in
vrednotenja izvajanja različnih dejavnosti. 
115     Javne
finance za šport zunaj šolskega sistema predstavljajo le 15 % vseh izdatkov za šport. Največ za
šport prispevajo gospodinjstva. Le-ta namenijo za športne izdelke in športne
storitve okoli 308 € na leto ali 1,51 %
od družinskega proračuna. Podjetja (sponzoriranje, TV pravice) namenijo za
šport 18 % vseh izdatkov za šport
(vir: Bednarik, J., kolar, E., Jurak, G. (2010). Analysis of the sports services
market in Slovenia. Kinesiology, 42(1).).  Prostovoljno delo v slovenskem
športu predstavlja okoli 0,311 %
BDP (vir: Jurak, G., Bednarik, J. (2006). Economic strength of voluntary work
in non-governmental sports organisations in Slovenia. V Abstract book of 11th
World sport for all congress. Physical activity: benefits and challenges.
Havana: Cuban Olympic Committee.)
116     Javni
izdatki za šport (državni in občinski proračun ter loterijska sredstva) v
Sloveniji so leta 2011 znašali 75 € na prebivalca, medtem ko v skupini razvitih
evropskih držav od 85 € (Belgija) do 304 € (Irska). Trenutno Slovenija zaostaja
s tovrstnim financiranjem za nekaterimi državami s primerljivim BDP (npr.
Estonija, Ciper)
117     Javna
služba je družbi nujno potrebna dejavnost, preko
katere se zadovoljujejo potrebe po javnih dobrinah in storitvah, ki jih v
javnem interesu trajno in
nemoteno zagotavlja državna oziroma lokalna skupnost, kadar in v kolikor jih ni mogoče
zagotavljati na trgu, ter pri tem njen
prvenstven cilj ni pridobivanje dobička.
118     Med
javne izdatke za šport spadajo sredstva lokalnih skupnosti, Ministrstva za
izobraževanje, znanost in šport ter drugih področnih ministrstev, Fundacije za
šport, Fundacije za financiranje invalidskih organizacij, Evropskega sklada za
regionalni razvoj ter Evropskega socialnega sklada.