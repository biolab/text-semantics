I. SPLOŠNE DOLOČBE
1. člen
(uporaba pravilnika)
Ta pravilnik uporabljajo pri dodeljevanju neprofitnih
stanovanj v najem občine, država, javni stanovanjski skladi in neprofitne stanovanjske
organizacije (v nadaljnjem besedilu: najemodajalci).
2. člen
(vsebina pravilnika)
Ta pravilnik določa:
-      
splošne pogoje, ki jih morajo izpolnjevati prosilci oziroma prosilke (v nadaljnjem
besedilu: prosilci), da so upravičeni do dodelitve neprofitnega stanovanja;
-      
kriterije in merila za ocenjevanje stanovanjskih in socialnih razmer prosilcev;
-      
kriterije za morebitno plačilo lastne udeležbe in vplačilo varščine ter zavezance
zanju;
-      
površinske normative za dodelitev neprofitnih stanovanj;
-      
postopek dodeljevanja neprofitnih stanovanj;
-      
napotke za uporabo neprofitnih stanovanj;
-      
zamenjave neprofitnih stanovanj;
-      
izjemne dodelitve neprofitnih stanovanj;
-      
postopek spreminjanja višine najemnine po
dodelitvi neprofitnega stanovanja;
-      
pojasnila za uporabo pravilnika ter obrazca za ocenjevanje stanovanjskih
in socialnih razmer ter prednostnih kategorij prosilcev, ki sta kot prilogi sestavni
del pravilnika.
II. SPLOŠNI POGOJI ZA UPRAVIČENOST DO DODELITVE NEPROFITNEGA STANOVANJA
V NAJEM
3. člen
(splošni pogoji za upravičenost do dodelitve
neprofitnega stanovanja)
(1) Splošni pogoji, ki jih morajo izpolnjevati
prosilci, da so upravičeni do dodelitve neprofitnega stanovanja, so:
-      
državljanstvo Republike Slovenije;
-      
stalno prebivališče v občini ali na območju delovanja javnega stanovanjskega
sklada ali neprofitne stanovanjske organizacije, v kateri je zaprosil za pridobitev
neprofitnega stanovanja;
-      
da prosilec ali kdo izmed oseb, ki skupaj z njim uporabljajo stanovanje
(v nadaljnjem besedilu: gospodinjstvo), ni najemnik neprofitnega stanovanja,
oddanega za nedoločen čas in z neprofitno najemnino, ali lastnik ali solastnik
drugega stanovanja ali stanovanjske stavbe, ki ne presega vrednosti 40%
primernega stanovanja. Navedena omejitev ne velja za lastnike ali solastnike
stanovanj, ki jih morajo lastniki po zakonu oddajati v najem za nedoločen čas
za neprofitno najemnino;
-      
da prosilec ali kdo izmed članov gospodinjstva, ni lastnik drugega premoženja,
ki presega 40% vrednosti primernega stanovanja;
-      
da se mesečni dohodki prosilčevega gospodinjstva v letu dni pred razpisom
za dodeljevanje neprofitnih stanovanj gibljejo v mejah, določenih v 5. členu tega
pravilnika;
-      
da je prosilec, ki ponovno prosi za dodelitev neprofitnega stanovanja v
najem, poravnal vse obveznosti iz prejšnjega neprofitnega najemnega razmerja
ter morebitne stroške sodnega postopka.
(2) Žrtve nasilja v družini z začasnim bivanjem
v materinskih domovih in zatočiščih-varnih hišah, zavetiščih, centrih za pomoč žrtvam
kaznivih dejanj, lahko sodelujejo na razpisu za oddajo neprofitnih stanovanj tudi
v kraju začasnega bivališča.
(3) Invalidi, ki so trajno vezani na uporabo
invalidskega vozička ali trajno pomoč druge osebe, lahko ne glede na kraj stalnega
prebivališča, zaprosijo za pridobitev neprofitnega stanovanja tudi v drugi občini,
kjer so večje možnosti za zaposlitev ali kjer jim je zagotovljena pomoč druge osebe
in zdravstvene storitve.
(4) Do dodelitve neprofitnega stanovanja so
upravičeni tudi najemniki v stanovanjih, odvzetih po predpisih o podržavljenju –
prejšnji imetniki stanovanjske pravice, če izpolnjujejo splošne pogoje za upravičenost
do dodelitve neprofitnega stanovanja po tem pravilniku.
(5) Ne glede na določbo prve alinee prvega
odstavka tega člena so do dodelitve neprofitnega stanovanja upravičene tudi
osebe, ki so po izbrisu iz registra stalnega prebivalstva pridobile dovoljenje
za stalno prebivanje po Zakonu o tujcih (Uradni list RS, št. 1/91-I, 44/97,
50/98 – odl. US in 14/99 – odl. US), Zakonu o tujcih (Uradni list RS, št. 64/09
– uradno prečiščeno besedilo), Zakonu o tujcih (Uradni list RS, št. 50/11 in
57/11 – popr.), Zakonu o urejanju statusa državljanov drugih držav naslednic
nekdanje SFRJ v Republiki Sloveniji (Uradni list RS, št. 76/10 – uradno
prečiščeno besedilo) ali Zakonu o začasnem zatočišču (Uradni list RS, št.
20/97, 94/00 – odl. US, 67/02, 2/04 – ZPNNVSM in 65/05 – ZZZRO).
4. člen
(dodatni pogoji)
Pri posameznem razpisu za dodeljevanje neprofitnih
stanovanj lahko najemodajalci predpišejo poleg splošnih pogojev po tem pravilniku
tudi še dodatne pogoje, ki jih mora prosilec izpolnjevati, pri čemer točke, ki jih
je mogoče doseči z dodatnimi pogoji lahko presegajo skupno število točk po obrazcu
za ocenjevanje stanovanjskih in socialnih razmer ter prednostnih kategorij prosilcev,
ki je sestavni del tega pravilnika (v nadaljnjem besedilu: obrazec), kot seštevek
najvišjih vrednosti posameznih točk iz obrazca, za največ 25%.
5. člen
(gornja meja dohodka gospodinjstva)
(1) Prosilci so
upravičeni do dodelitve neprofitnega stanovanja, če dohodki njihovih gospodinjstev
v koledarskem letu pred letom razpisa ne presegajo:


Velikost gospodinjstva

Dohodek ne sme presegati
  naslednjih % od povprečno neto plače v državi


1-člansko

200%


2-člansko

250%


3-člansko

315%


4-člansko

370%


5-člansko

425%


6-člansko

470%


(2) Za vsakega nadaljnjega člana gospodinjstva
se gornja lestvica nadaljuje s prištevanjem po 25 odstotnih točk.
6. člen
(prednostne kategorije prosilcev)
(1) Pri razreševanju vlog za pridobitev neprofitnega
stanovanja imajo prednost družine z več otroki, družine z manjšim številom zaposlenih,
mladi in mlade družine, invalidi in družine z invalidnim članom in državljani z
daljšo delovno dobo, ki so brez stanovanja ali pa so podnajemniki, žrtve
nasilja v družini, osebe s statusom žrtve vojnega nasilja ter prosilci, ki so glede
na poklic ali dejavnost, katero opravljajo, pomembni za občino, kar mora občina
posebej opredeliti v razpisu.
(2) Najemodajalci v posameznem razpisu za dodeljevanje
neprofitnih stanovanj posebej opredelijo prednostno kategorijo ali prednostne kategorije
prosilcev iz prejšnjega odstavka tega člena, pri čemer lahko po svoji presoji vključijo
v razpis tudi druge prednostne kategorije prosilcev, kar pa morajo v razpisu posebej
utemeljiti.
(3) Najemodajalci v posameznem razpisu za dodeljevanje
neprofitnih stanovanj izrecno določijo, katera skupina prosilcev ima prednost pri
dodelitvi neprofitnega stanovanja, če eden ali več prosilcev doseže enako število
točk glede na oceno stanovanjskih in socialnih razmer, ki so določene v obrazcu.
7. člen
(črtan)
III. KRITERIJI IN MERILA ZA OCENJEVANJE STANOVANJSKIH IN SOCIALNIH
RAZMER PROSILCEV
8. člen
(prednost pri dodelitvi neprofitnega stanovanja)
(1) Pri dodelitvi neprofitnega stanovanja imajo
prednost tisti prosilci, ki imajo slabše stanovanjske razmere, večje število družinskih
članov ter živijo v slabših socialno zdravstvenih razmerah.
(2) Kriteriji in točkovno vrednotenje kriterijev
za ocenjevanje stanovanjskih in socialnih razmer, ki vplivajo na prednost pri dodelitvi
neprofitnega stanovanja v najem, so določeni v obrazcu.
IV. KRITERIJI ZA MOREBITNO PLAČILO LASTNE UDELEŽBE IN VPLAČILO
VARŠČINE TER ZAVEZANCI ZANJU
9. člen
(oprostitev plačila lastne udeležbe in varščine)
(1) Gospodinjstva,
katerih dohodki v koledarskem letu pred razpisom ne presegajo spodaj navedenih odstotkov
dohodkov, niso zavezanci za plačilo lastne udeležbe in varščine.


Velikost gospodinjstva

Dohodek izražen v % od povprečne
  neto plače v državi


1-člansko

90%


2-člansko

135%


3-člansko

165%


4-člansko

195%


5-člansko

225%


6-člansko

255%


(2) Za vsakega nadaljnjega člana gospodinjstva
se gornja lestvica nadaljuje s prištevanjem po 20 odstotnih točk.
10. člen
(zavezanci za plačilo lastne udeležbe in vplačilo
varščine)
Za plačilo lastne udeležbe in varščine je lahko
zavezano gospodinjstvo, katerega dohodki presegajo mejo, določeno v prejšnjem členu
tega pravilnika.
11. člen
(opredelitev pojma, višina lastne udeležbe)
(1) Lastna udeležba so vračljiva denarna sredstva
najemnika, namenjena za pridobivanje neprofitnih stanovanj v lasti najemodajalca.
(2) Višina lastne udeležbe lahko znaša največ
10% vrednosti neprofitnega stanovanja po pravilniku iz 116. člena stanovanjskega
zakona (Uradni list RS, št. 69/03, v nadaljnjem besedilu: zakona), brez vpliva lokacije.
12. člen
(pogodba o plačilu lastne udeležbe in rok za
vračilo lastne udeležbe)
Pogoje v zvezi z morebitnim plačilom in vračilom
lastne udeležbe uredijo najemodajalci in upravičenci do dodelitve neprofitnega stanovanja
z medsebojno pogodbo, pri čemer se lastna udeležba najemniku neprofitnega stanovanja
vrne najkasneje po 10 letih v protivrednosti v eurih, z 2% obrestno mero.
13. člen
(opredelitev varščine v najemni pogodbi, možnost
obročne poravnave, vračilo varščine)
(1) Varščino za uporabo stanovanja lahko zahteva
najemodajalec kot denarna sredstva, ki so ob morebitni izselitvi najemnika iz stanovanja
potrebna za vzpostavitev stanovanja v stanje ob vselitvi, ob upoštevanju običajne
rabe stanovanja.
(2) Varščina za uporabo stanovanja lahko znaša
največ tri mesečne najemnine.
(3) Najemodajalci in upravičenci do dodelitve
neprofitnega stanovanja opredelijo v najemni pogodbi medsebojne obveznosti v zvezi
z vplačilom, vračilom in ohranjanjem vrednosti varščine za uporabo stanovanja, upoštevaje
načelo ohranjanja vrednosti varščine v protivrednosti v eurih.
(4) Varščino za uporabo stanovanja lahko ob
poprejšnjem soglasju najemodajalca upravičenec do pridobitve neprofitnega stanovanja
poravna tudi obročno.
(5) Varščina se vrne ali poračuna ob prenehanju
najemnega razmerja, pri čemer je najemodajalec dolžan vrniti varščino v tolarskem
znesku, ki ustreza dejanski vrednosti varščine oziroma morebitnemu preostanku varščine
ob prenehanju najemnega razmerja v protivrednosti v eurih.
(6) Varščina se zadrži in se ne vrne, če najemnik
neprofitnega stanovanja ni usposobil stanovanja ob izselitvi ali če ni poravnal
najemnine ali obratovalnih stroškov.
V. POVRŠINSKI NORMATIVI ZA DODELITEV NEPROFITNIH STANOVANJ V NAJEM
14. člen
(površinski normativi)
(1) Najemodajalci
uporabljajo pri dodeljevanju neprofitnih stanovanj naslednje površinske normative:


Število članov gospodinjstva

Površina stanovanja brez plačila lastne udeležbe in varščine

Površina stanovanja s plačilom
  lastne udeležbe in varščine


1-člansko

od
  20 m2 do 30 m2

od
  20 m2 do 45 m2


2-člansko

nad
  30 m2 do 45 m2

nad
  30 m2 do 55 m2


3-člansko

nad 45 m2 do 55 m2

nad 45 m2 do 70 m2


4-člansko

nad 55 m2 do 65 m2

nad 55 m2 do 82 m2


5-člansko

nad 65 m2 do 75 m2

nad 65 m2 do 95 m2


6-člansko

nad 75 m2 do 85 m2

nad 75 m2 do 105 m2


(2) Za vsakega nadaljnjega člana gospodinjstva
se površine spodnjega in gornjega razreda povečajo za 6 m2.
(3) Najemodajalci lahko oddajo v najem tudi
manjše stanovanje, če se upravičenec s tem strinja ali če to želi.
(4) Najemodajalci lahko oddajo v najem tudi
večje stanovanje, če se upravičenec s tem strinja ali če to želi, pri čemer se razlika
v m2 lahko obračuna kot prosto oblikovana najemnina.
(5) (prenehal
veljati).
(6) (prenehal
veljati).
(7) (prenehal
veljati).
15. člen
(upoštevanje dodatnega dnevnega ali spalnega
prostora)
(1) Pri dodeljevanju neprofitnih stanovanj v
najem se lahko preseže površinske normative iz prejšnjega člena z upoštevanjem dodatnega
dnevnega ali spalnega prostora, če to zahtevajo družinske ali socialno zdravstvene
razmere kot na primer, če gre za tri generacije v družini, težjo invalidnost, težjo
bolezen, ki terja trajno nego in podobno.
(2) Najemodajalci odločajo o odstopanju od površinskih
normativov po prejšnjem odstavku, upoštevaje mnenje Centra za socialno delo, ki
ga predloži upravičenec.
16. člen
(odprava arhitektonskih ovir)
Če je neprofitno stanovanje namenjeno invalidu
oziroma družini z invalidnim članom, ki mu je otežkočeno oziroma preprečeno normalno
gibanje, je potrebno ob dodelitvi neprofitnega stanovanja upoštevati potrebo po
odpravi arhitektonskih ovir v stanovanju ali pri dostopu ali izhodu iz stanovanjske
stavbe, kakor tudi zadostne površine za gibanje z invalidskim vozičkom.
VI. POSTOPEK DODELJEVANJA NEPROFITNIH STANOVANJ
17. člen
(javni razpis)
(1) Za oddajo neprofitnih stanovanj v najem
morajo najemodajalci objaviti razpis v sredstvih javnega obveščanja, razen kadar
gre za najemodajalca, namensko ustanovljenega za razreševanje stanovanjskih vprašanj
določene skupine prebivalstva, ki lahko za oddajo neprofitnih stanovanj v najem
objavi notranji razpis.
(2) V javnem razpisu se lahko najemodajalec
odloči za oblikovanje dveh prednostnih list, ločeno za stanovanja, ki so predvidena
za oddajo v najem prosilcem, ki glede na socialne razmere po 9. členu tega pravilnika
niso zavezanci za plačilo lastne udeležbe in vplačilo varščine, ter za stanovanja,
ki so predvidena za oddajo v najem prosilcem, ki so glede na dohodek morebitni zavezanci
za plačilo lastne udeležbe in varščine.
(3) Županja oziroma župan (v nadaljnjem besedilu:
župan) lahko za izvedbo razpisnega postopka pooblasti javno podjetje v lasti občine.
18. člen
(vsebina javnega razpisa)
Razpis za oddajo neprofitnih stanovanj v najem
mora določati zlasti:
1.    
pogoje, ki jih morajo izpolnjevati upravičenci do dodelitve neprofitnega
stanovanja v najem;
2.    
podatke, ki jih morajo udeleženci razpisa navesti v vlogi;
3.    
dokumentacijo, ki jo morajo udeleženci razpisa priložiti vlogi;
4.    
podatek o odločitvi najemodajalca glede plačila lastne udeležbe in varščine
ter pogoje glede plačila;
5.    
podatek o morebitni odločitvi najemodajalca o oblikovanju ločenih prednostnih
list po drugem odstavku prejšnjega člena tega pravilnika;
6.    
okvirno število razpoložljivih neprofitnih stanovanj, pri čemer se posebej
opredelijo stanovanja, ki so predvidena za oddajo v najem prosilcem, ki glede na
socialne razmere po 9. členu tega pravilnika niso zavezanci za plačilo lastne udeležbe
in vplačilo varščine za uporabo stanovanja, upoštevaje tudi podatek o številu stanovanj,
prilagojenih potrebam invalidov;
7.    
opredelitev prednostnih kategorij prosilcev;
8.    
podatek o prednostni kategoriji prosilcev, če eden ali več prosilcev doseže
v razpisu enako število točk po obrazcu za oceno stanovanjskih razmer;
9.    
okvirni rok, v katerem bodo neprofitna stanovanja, ki so predmet razpisa,
na razpolago za oddajo v najem;
10.  rok
za oddajo vlog in okvirni rok za objavo izidov razpisa;
11.  višino
neprofitne najemnine za povprečno stanovanje, ki je predmet razpisa, skupaj z napotilom
na predpise, ki določajo neprofitne najemnine in subvencioniranje najemnin;
12.  možnost
spremembe najemnine v primeru spremenjenih pogojev za pridobitev neprofitnega stanovanja,
skladno z 90. členom zakona.
19. člen
(razpisna dokumentacija)
(1) Vlogi za pridobitev neprofitnega
stanovanja v najem morajo prosilec in polnoletni člani gospodinjstva priložiti
naslednje listine:
-      
izjavo o morebitnih neobdavčljivih dohodkih in prejemkih ter nazivih
njihovih izplačevalcev, za koledarsko leto pred razpisom;
-      
dokazila o vseh izplačanih neto plačah v letu razpisa, če v preteklem
koledarskem letu pred razpisom ni imel dohodkov iz delovnega razmerja;
-      
izjavo o premoženjskem stanju, skladno s prvim odstavkom 3. člena tega
pravilnika;
-      
najemno oziroma podnajemno pogodbo, če prosilec ne živi pri starših ali
sorodnikih;
-      
dokumentacijo o trajni vezanosti na uporabo invalidskega vozička ali o
vezanosti na trajno pomoč druge osebe, v kolikor gre za invalida po tretjem
odstavku 3. člena tega pravilnika;
-      
drugo z razpisom zahtevano dokumentacijo, s katero se izkazuje
socialno-zdravstvene razmere in
-      
izjavo o vseh plačanih obveznostih, v kolikor je prosilec že imel v
najemu neprofitno stanovanje.
(2) Prosilec in polnoletni člani
gospodinjstva lahko najemodajalcu s pooblastilom dovolijo pridobivanje,
vpogled, prepis, izpis ali kopiranje njihovih osebnih podatkov iz uradnih
evidenc in zbirk osebnih podatkov pri vseh upravljavcih zbirk osebnih podatkov,
ki štejejo za davčno tajnost, ter občutljivih osebnih podatkov. V tem primeru
morajo vlogi priložiti pisne izjave, ki veljajo za osebno oziroma pisno
privolitev na podlagi določb zakona, ki ureja varstvo osebnih podatkov, zakona,
ki ureja splošni upravni postopek in zakona, ki ureja davčni postopek.
(3) Najemodajalci neprofitnih stanovanj
pridobijo v skladu s prejšnjim odstavkom tega člena potrdila o državljanstvu, potrdila
upravne enote, da je bil upravičenec izbrisan iz registra stalnega prebivalstva
in da je po izbrisu pridobil dovoljenje za stalno prebivanje, potrdila iz
evidence o odločitvah in izplačilih denarne odškodnine, potrdila o stalnem prebivališču in
številu članov gospodinjstva od pristojnih državnih organov, podatke o
obdavčljivih in neobdavčljivih dohodkih ter prejemkih pa iz obstoječih zbirk
podatkov.
(4) Dohodki gospodinjstva se upoštevajo v
obsegu in na način, določenima v zakonu ki ureja uveljavljanje pravic iz javnih
sredstev.
(5) Na zahtevo najemodajalca upravljavci
zbirk podatkov brezplačno posredujejo vse podatke o obdavčljivih in
neobdavčljivih dohodkih in prejemkih za preteklo koledarsko leto pred letom
razpisa za prosilca in polnoletne člane gospodinjstva, navedene v vlogi za
pridobitev neprofitnega stanovanja.
(6) Prosilec ali njegov družinski član
dokazuje status brezposelne osebe s prijavo v evidenco brezposelnih oseb pri
Zavodu za zaposlovanje Republike Slovenije.
20. člen
(razpisni postopek)
(1) Najemodajalci imenujejo komisije, ki proučijo
utemeljenost vlog na podlagi prejetih listin, potrebnih za oblikovanje prednostne
liste za oddajo neprofitnih stanovanj, ki jih opravijo pri pristojnih organih ter
organizacijah in posameznikih.
(2) Najemodajalci določijo udeležencem razpisa,
katerih vloge so nepopolne, rok za dopolnitev vloge.
(3) Vloge, ki jih udeleženci razpisa ne dopolnijo
v predpisanem roku, se zavržejo s sklepom.
(4) Dokler predpisani rok za dopolnitev vlog
ne preteče, ni mogoče sestaviti prednostne liste za oddajo neprofitnih stanovanj
v najem.
(5) Za vodenje razpisnega postopka se uporabljajo
določila zakona, ki ureja splošni upravni postopek.
21. člen
(uporaba obrazca)
Pri proučitvi vseh okoliščin,
pomembnih za uvrstitev in razvrstitev udeležencev razpisa na prednostno listo za
oddajo neprofitnih stanovanj v najem, uporabljajo najemodajalci za ocenitev stanovanjskih
in socialnih razmer, v katerih živijo udeleženci razpisa in njihovi ožji družinski
člani, obrazec iz priloge, ki je sestavni del tega
pravilnika.
22. člen
(izpolnjevanje točkovalnih zapisnikov, možnost
ogleda stanovanjskih razmer v komisiji)
(1) Komisija iz 20. člena tega pravilnika izpolni
točkovalni zapisnik na podlagi obrazca iz priloge tega pravilnika, en izvod zapisnika
se posreduje udeležencu razpisa.
(2) Najemodajalci si lahko stanovanjske razmere
udeležencev razpisa tudi ogledajo v komisiji.
(3) Komisija po ogledu stanovanjskih razmer
izpolni točkovalni zapisnik na podlagi obrazca iz priloge tega pravilnika.
(4) Zapisnik podpišejo vsi člani komisije, en
izvod zapisnika se po opravljenem ogledu vroči udeležencu razpisa.
(5) Komisija ne ugotavlja stanovanjskih razmer
z ogledom v materinskih domovih in zatočiščih-varnih hišah, zavetiščih, centrih
za pomoč žrtvam kaznivih dejanj.
23. člen
(določitev prednostne liste za oddajo neprofitnih
stanovanj)
(1) Najemodajalci na podlagi določb tega pravilnika,
razpisnih pogojev ter obrazca iz priloge tega pravilnika določijo prednostno listo
upravičencev za oddajo neprofitnih stanovanj v najem in jo objavijo na enak način
kot razpis.
(2) Najemodajalci neprofitnih stanovanj morajo
pri objavi prednostne liste iz prejšnjega odstavka tega člena zagotoviti ločeno
objavo seznama upravičencev do najema neprofitnih stanovanj po kriterijih iz 9.
člena tega pravilnika, od seznama ostalih upravičencev.
24. člen
(pravno varstvo)
(1) Odločbo o uvrstitvi na prednostno listo
upravičencev, ki jim bodo zagotovljena stanovanja oziroma neuvrstitvi na prednostno
listo upravičencev za oddajo neprofitnih stanovanj izda ob upoštevanju zakona, ki
ureja splošni upravni postopek, pooblaščena oseba najemodajalca, v šestih mesecih
po zaključku javnega razpisa.
(2) Zoper odločitev pristojnega organa najemodajalca
– občine oziroma javnega stanovanjskega sklada je dopustna pritožba na župana.
(3) Zoper odločitev pristojnega organa najemodajalca
– neprofitne stanovanjske organizacije je dopustna pritožba na upravni odbor neprofitne
stanovanjske organizacije.
(4) Zoper odločitev pristojnega organa najemodajalca
– države je dopustna pritožba na stanovanjsko komisijo Vlade Republike Slovenije.
(5) Odločitev o pritožbi je dokončna. Po rešitvi
pritožb se objavi seznam upravičencev, ki jim bodo zagotovljena stanovanja.
25. člen
(najemna pogodba za nedoločen čas)
(1) Najemodajalci skladno z objavljenim seznamom
pozovejo upravičenca k sklenitvi najemne pogodbe. Najemna pogodba se sklepa za nedoločen
čas.
(2) Če se upravičenec iz seznama ne odzove na
ponoven najemodajalčev poziv k sklenitvi najemne pogodbe, se črta iz seznama iz
prejšnjega odstavka.
26. člen
(namembnost neprofitnih stanovanj po izpraznitvi)
(1) V primeru izpraznitve neprofitnega stanovanja,
ki je bilo dodeljeno skladno s tem pravilnikom, se stanovanje dodeli v najem na
podlagi javnega razpisa, razen če na javni razpis ne prispe nobena vloga.
(2) Če na javni razpis ne prispe nobena vloga,
najemodajalec objavi javni poziv za zbiranje ponudb za oddajo stanovanj v najem
za določen čas za prosto oblikovano najemnino.
(3) V primerih iz prejšnjega odstavka se stanovanje
odda v najem za določen čas enega leta, po preteku enega leta pa se javni razpis
za oddajo stanovanj v najem upravičencem do neprofitnih stanovanj ponovi.
VII. NAPOTKI ZA UPORABO NEPROFITNIH STANOVANJ
27. člen
(uporaba neprofitnih stanovanj)
Najemniki so dolžni pri uporabi neprofitnih
stanovanj skrbeti za upoštevanje določb zakona, sklenjene najemne pogodbe ter hišnega
reda, upoštevaje načelo skrbne rabe stanovanja ter skupnih delov stavbe.
VIII. ZAMENJAVE NEPROFITNIH STANOVANJ
28. člen
(možnost zamenjave stanovanja)
(1) Najemodajalci v okviru svojih možnosti omogočajo
menjave najemnih stanovanj in pri tem upoštevajo spremenjene potrebe najemnikov
neprofitnih stanovanj po primerni stanovanjski površini, lokaciji stanovanja, legi
(nadstropje) in višini najemnine in drugih stroških za uporabo stanovanja.
(2) O upravičenosti oziroma neupravičenosti
do zamenjave neprofitnega stanovanja najemodajalec odloči skladno z določbami zakona,
ki ureja splošni upravni postopek.
IX. IZJEMNE DODELITVE NEPROFITNIH STANOVANJ V NAJEM
29. člen
(izjemna dodelitev neprofitnega stanovanja)
(1) Občine in javni stanovanjski skladi v primeru
rušenja, prenove ter elementarne in druge nesreče lahko prizadetemu v nesreči, če
ne razpolagajo z bivalnimi enotami, namenjenimi začasnemu reševanju stanovanjskih
potreb socialno ogroženih oseb, dodelijo neprofitno stanovanje v najem za določen
čas, do odprave posledic nesreče, na podlagi odločitve župana oziroma direktorja
javnega stanovanjskega sklada.
(2) Na podlagi odločitve župana oziroma direktorja
javnega stanovanjskega sklada se lahko po poprejšnjem mnenju Centra za socialno
delo dodeli neprofitno stanovanje za določen čas tudi družini, kjer je začasna preselitev
potrebna zaradi varstva interesov otrok.
(3) O odločitvi o izjemni dodelitvi neprofitnega
stanovanja po prvem in drugem odstavku tega člena se obvesti občinski oziroma mestni
svet oziroma nadzorni svet javnega stanovanjskega sklada.
(4) Osebe, katerih vloge za izjemno dodelitev
neprofitnega stanovanja se zavrnejo, se lahko pritožijo na župana oziroma upravni
odbor neprofitne stanovanjske organizacije.
X. POSTOPEK SPREMINJANJA VIŠINE NAJEMNINE PO DODELITVI NEPROFITNEGA
STANOVANJA
30. člen
(spreminjanje višine najemnine)
(1) Najemodajalci lahko vsakih pet let
preverijo ali najemnik in uporabniki neprofitnega stanovanja še izpolnjujejo
dohodkovne pogoje za uporabo neprofitnega stanovanja po veljavnem pravilniku na
dan preverjanja.
(2) Podatke o denarnih prejemkih za
preteklo koledarsko leto pred preverjanjem izpolnjevanja pogojev za uporabo
neprofitnega stanovanja pridobivajo najemodajalci iz uradnih evidenc in drugih
zbirk osebnih podatkov upravljavcev zbirk podatkov, v skladu z določbami 19.
člena tega pravilnika. Najemniki morajo na zahtevo najemodajalca predložiti vse
zahtevane izjave in dokazila zase in za uporabnike v roku 30 dni od prejema
zahteve.
(3) Najemodajalci odločijo o upravičenosti oziroma
neupravičenosti najemnika do nadaljevanja neprofitnega najemnega razmerja v 30 dneh
po prejemu vseh dokazil iz prejšnjega odstavka z odločbo v upravnem postopku.
(4) Zoper odločbo je ob upoštevanju statusa
najemodajalca dopustna pritožba na pritožbeni organ iz 24. člena tega pravilnika.
(5) Če se socialne razmere najemnika, ki plačuje
za stanovanje prosto oblikovano najemnino, spremenijo tako, da dohodek pade pod
mejo, določeno v 5. členu tega pravilnika, lahko najemnik od najemodajalca zahteva
preveritev svojega socialnega stanja in ponovno spremembo prosto oblikovane najemnine
v neprofitno najemnino.

Priloga:
Obrazec za ocenjevanje stanovanjskih in socialnih razmer ter za ocenjevanje
prednostnih kategorij prosilcev

Pravilnik o dodeljevanju neprofitnih stanovanj
v najem (Uradni list RS, št. 14/04)
vsebuje naslednje prehodne in končne določbe:
»XI. PREHODNE IN KONČNE DOLOČBE
31. člen
(prenehanje veljavnosti
dosedanjega predpisa)
Z dnem uveljavitve tega pravilnika preneha veljati:
-      
pravilnik o oddajanju neprofitnih stanovanj v najem (Uradni list RS, št.
26/95, 31/97, 45/98 – odl. US, 9/99 – odl. US in 31/03).
32. člen
(uveljavitev pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o dodeljevanju neprofitnih stanovanj v najem (Uradni list RS, št. 34/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dodeljevanju neprofitnih stanovanj v najem (Uradni list RS, št. 62/06) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dodeljevanju neprofitnih stanovanj v najem (Uradni list RS, št. 11/09) vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o dodeljevanju neprofitnih stanovanj v najem (Uradni list RS, št. 81/11) vsebuje naslednji prehodni in
končno določbo:
»PREHODNI IN KONČNA DOLOČBA
8. člen
Do vzpostavitve potrebnega informacijskega
sistema za prenos in prevzem podatkov po spremenjenem četrtem odstavku 19.
člena pravilnika, predloži prosilec sam potrebne podatke o dohodkih, pri čemer
se upoštevajo vsi obdavčljivi dohodki in prejemki, zmanjšani za davke in
obvezne prispevke za socialno varnost, stroške ter odmerjeno dohodnino,
razvidni iz dokončnih dohodninskih odločb in iz drugih dokončnih odločb
davčnega organa in davčnih obračunov.
9. člen
Postopki za dodelitev neprofitnega
stanovanja v najem, začeti pred uveljavitvijo tega pravilnika, se končajo v
skladu s Pravilnikom o dodeljevanju neprofitnih stanovanj v najem (Uradni list
RS, št. 14/04, 34/04, 62/06 in 11/09).
10. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o
dodeljevanju neprofitnih stanovanj v najem (Uradni list RS, št. 47/14) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Uredba
o metodologiji za oblikovanje neprofitne najemnine in določitvi višine
subvencij najemnin (Uradni list RS, št. 153/21)
vsebuje naslednjo končno določbo:
»16. člen
Ta uredba začne veljati naslednji dan po
objavi v Uradnem listu Republike Slovenije.«.