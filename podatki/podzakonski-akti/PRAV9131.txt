1. člen
(vsebina)
(1) Ta pravilnik v skladu z
Direktivo Evropskega parlamenta in Sveta 2005/36/ES z dne 7. septembra 2005 o
priznavanju poklicnih kvalifikacij (UL L št. 255 z dne 30. 9. 2005, str. 22), zadnjič
spremenjeno z Delegiranim sklepom Komisije (EU) 2019/608 z dne 16. januarja
2019 o spremembi Priloge V k Direktivi 2005/36/ES Evropskega parlamenta in
Sveta glede dokazil o formalnih kvalifikacijah in nazivov programov
usposabljanja (UL L št. 104 z dne 15. 4. 2019, str. 1), (v nadaljnjem besedilu:
Direktiva 2005/36/ES), določa vsebinske pogoje za priznavanje poklicnih
kvalifikacij veterinarjev, ki so pridobili naziv veterinar v državi članici
Evropske unije (v nadaljnjem besedilu: EU), Evropskega gospodarskega prostora
(v nadaljnjem besedilu: EGP) ali Švicarske konfederacije.
(2) Ta pravilnik v skladu z Direktivo
2006/123/ES Evropskega parlamenta in Sveta z dne 12. decembra 2006 o storitvah
na notranjem trgu (UL L št. 376 z dne 27. 12. 2006, str. 36) določa tudi
izenačitev pogojev za prosto ustanavljanje ponudnikov storitev.
(3) Ta pravilnik določa tudi pogoje za
pridobitev poklicne kvalifikacije v Republiki Sloveniji za veterinarje, ki so
pridobili poklicno kvalifikacijo v tretji državi.
2. člen
(namen)
(1) Veterinarjem, ki so državljani držav
članic EU, EGP ali Švicarske konfederacije (v nadaljnjem besedilu: države članice),
in so v teh državah pridobili poklicne kvalifikacije ter državljani tretjih
držav, ki so pridobili poklicne kvalifikacije v državi članici (v nadaljnjem
besedilu: veterinarji, ki se jim priznava kvalifikacija), in želijo kot
samozaposlene ali zaposlene osebe opravljati poklic veterinarja v Republiki
Sloveniji ali opravljati občasne veterinarske storitve v Republiki Sloveniji,
se priznava poklicna kvalifikacija veterinarja pod enakimi pogoji kot
državljanom Republike Slovenije.
(2) Veterinarjem, ki so pridobili poklicno
kvalifikacijo v tretji državi, se poklicna kvalifikacija prizna v skladu s tem
pravilnikom.
3. člen
(pristojni organ)
Pristojni organ za vodenje postopka
priznavanja kvalifikacij veterinarjev iz prejšnjega člena je ministrstvo,
pristojno za veterinarstvo.
4. člen
(vsebina izobraževanja) 
(1) Izobraževanje veterinarjev, ki se
jim priznava poklicna kvalifikacija, obsega skupno najmanj pet let rednega
teoretičnega in praktičnega študija, ki se lahko dodatno izrazi z enakovrednimi
kreditnimi točkami po sistemu prenašanja in zbiranja kreditnih točk, ki se
uporablja v evropskem visokošolskem prostoru (točke ECTS) in zajema študijski program
za veterinarje iz točke 5.4.1 Priloge V Direktive 2005/36/ES, ter se izvaja na
Veterinarski fakulteti Univerze v Ljubljani.
(2) Za sprejem v izobraževanje iz
prejšnjega odstavka se zahteva spričevalo, ki omogoča vpis na Veterinarsko
fakulteto Univerze v Ljubljani.
(3) Izobraževanje veterinarjev, ki se
jim priznava poklicna kvalifikacija, mora zagotoviti pridobitev naslednjih
znanj in veščin:
1.    
poznavanje ved, na katerih temeljijo dejavnosti veterinarja, in prava
EU, ki se uporablja za te dejavnosti;
2.    
poznavanje strukture, funkcij, vedenja in psiholoških potreb živali ter
znanja, veščin in kompetenc za njihovo rejo, krmljenje, dobro počutje,
razmnoževanje in splošno higieno;
3.    
klinična, epidemiološka in analitična znanja, veščine in kompetence za
preprečevanje, diagnosticiranje in zdravljenje bolezni živali, vključno z
anestezijo, aseptično kirurgijo in nebolečo smrtjo, tako na posamezni kot
skupinski ravni, vključno s posebnim poznavanjem bolezni, prenosljivih na
ljudi;
4.    
znanje, veščine in kompetence preventivne medicine, vključno s
kompetencami v zvezi s poizvedbami in izdajanjem potrdil;
5.    
poznavanje higiene in tehnologije pridobivanja, proizvodnje in trženja
hrane za živali ali živil živalskega izvora, namenjenih prehrani ljudi,
vključno z znanjem, veščinami in kompetencami, potrebnimi za razumevanje in
pojasnitev dobre prakse na tem področju;
6.    
znanje, veščine in kompetence, potrebne za odgovorno in razumno ravnanje
z zdravili za uporabo v veterini, ki se uporabljajo za zdravljenje živali in
zagotavljanje varnosti prehranske verige in varstva okolja.
5. člen
(načelo avtomatičnega priznavanja)
(1) Dokazilom o formalnih kvalifikacijah za
veterinarja, določenim v točki 5.4.2 Priloge V Direktive 2005/36/ES, ki
izpolnjujejo minimalne pogoje usposobljenosti iz prejšnjega člena in jih je
izdal pristojni organ države članice EU, se priznava enaka veljavnost za dostop
do in opravljanje poklicnih dejavnosti kot dokazilom o formalnih
kvalifikacijah, ki jih izdaja Republika Slovenija.
(2) Za dostop do in opravljanje poklicnih
dejavnosti veterinarjev se zahtevajo dokazila iz prejšnjega odstavka.
6. člen
(usposabljanje pred referenčnimi datumi)
Kadar dokazila o formalnih kvalifikacijah
ne izpolnjujejo vseh zahtev glede usposobljenosti, se kot zadosten dokaz prizna
dokazila o formalnih kvalifikacijah, ki jih izdajo države članice, če taka
dokazila potrjujejo uspešno dokončano usposabljanje, ki se je začelo pred
referenčnimi datumi in so jim priložena potrdila države članice, da je
veterinar dejansko in zakonito opravljal take dejavnosti vsaj tri zaporedna
leta v petih letih pred izdajo potrdila.
7. člen
(dokazila, pridobljena v nekdanji Nemški demokratični
republiki)
Republika Slovenija prizna dokazila o
formalnih kvalifikacijah, pridobljena na ozemlju nekdanje Nemške demokratične republike
(NDR), ki ne izpolnjujejo minimalnih zahtev glede usposobljenosti iz 4. člena
tega pravilnika, če taka dokazila potrjujejo uspešno opravljeno usposabljanje,
ki se je začelo pred 3. oktobrom 1990.
8. člen
(dokazila, pridobljena na Češkoslovaškem)
Republika Slovenija prizna dokazila o
formalnih kvalifikacijah, ki omogočajo dostop do poklicnih dejavnosti veterinarja
ter opravljanje teh dejavnosti, ki jih imajo državljani držav članic in jih je
izdala nekdanja Češkoslovaška ali katerih usposabljanje se je začelo pred
1. januarjem 1993 za Češko in Slovaško, kadar organi katere koli od obeh
navedenih držav članic potrdijo, da imajo taka dokazila o formalnih
kvalifikacijah na njihovem ozemlju enako pravno veljavnost kot dokazila o
formalnih kvalifikacijah, ki jih sami izdajajo. Takemu potrdilu mora biti
priloženo še potrdilo, ki ga izdajo ti organi, da je ta oseba dejansko in
zakonito opravljala veterinarske dejavnosti na njihovem ozemlju vsaj tri
zaporedna leta v petih letih pred datumom izdaje potrdila.
9. člen
(dokazila, pridobljena v nekdanji
Sovjetski zvezi)
(1) Republika Slovenija prizna
dokazila o formalnih kvalifikacijah, ki omogočajo dostop do poklicnih
dejavnosti veterinarja ter opravljanje teh dejavnosti in jih je izdala nekdanja
Sovjetska zveza ali katerih usposabljanje se je začelo:
(a)    pred 20. avgustom 1991 za Estonijo;
(b)    pred 21. avgustom 1991 za Latvijo;
(c)    pred 11. marcem 1990 za Litvo,
kadar organi katere koli od navedenih držav
članic potrdijo, da imajo taka dokazila na njihovem ozemlju enako pravno veljavnost
kot dokazila, ki jih sami izdajajo.
(2) Potrdilu iz prejšnjega odstavka
mora biti priloženo še potrdilo, ki ga izda isti organ, da so take osebe
dejansko in zakonito opravljale zadevne dejavnosti na njihovem ozemlju vsaj tri
zaporedna leta v petih letih pred datumom izdaje potrdila.
(3) Pri dokazilih o formalnih
kvalifikacijah za veterinarja, ki jih je izdala nekdanja Sovjetska zveza ali za
katere se je usposabljanje v Estoniji začelo pred 20. avgustom 1991, je
treba priložiti tudi potrdilo, ki ga izdajo estonski organi, da so take osebe
dejansko in zakonito opravljale take dejavnosti na njihovem ozemlju vsaj pet
zaporednih let v sedmih letih pred datumom izdaje potrdila.
(4) Kvalifikacija veterinarja se
prizna državljanom držav članic, katerih dokazila o formalnih kvalifikacijah za
veterinarja so bila izdana v Estoniji ali so se začeli usposabljati v Estoniji
pred 1. majem 2004, če jim je priloženo potrdilo, da so dejansko in
zakonito opravljali take dejavnosti v Estoniji vsaj pet zaporednih let v sedmih
letih pred datumom izdaje potrdila.
10. člen
(dokazila, pridobljena v Jugoslaviji)
Republika Slovenija prizna dokazila o formalnih
kvalifikacijah, ki omogočajo dostop do poklicnih dejavnosti veterinarja, ki jih
je izdala nekdanja Jugoslavija, ali katerih usposabljanje se je začelo v
Sloveniji pred 25. junijem 1991 in na Hrvaškem pred 8. oktobrom 1991, kadar
organi navedenih držav članic potrdijo, da imajo taka dokazila na njihovem
ozemlju enako pravno veljavnost kakor dokazila, ki jih sami izdajajo za dostop
do poklicnih dejavnosti veterinarja. Takemu potrdilu mora biti priloženo
potrdilo, ki ga izdajo isti organi, da so take osebe dejansko in zakonito
opravljale take dejavnosti na njihovem ozemlju vsaj tri zaporedna leta v petih
letih pred datumom izdaje potrdila.
11. člen
(neskladnost dokazil)
Državljanom držav članic, katerih dokazila
o formalnih kvalifikacijah niso v skladu z nazivi države članice iz katerih
prihajajo, Republika Slovenija prizna kot zadosten dokaz dokazila o formalnih
kvalifikacijah, ki jih izdajo te države članice in jim je priloženo potrdilo o
poklicni kvalifikaciji, ki ga izdajo pristojne oblasti ali organi. V takem
potrdilu mora biti navedeno, da dokazilo o formalnih kvalifikacijah potrjuje
uspešno opravljeno usposabljanje veterinarja, ter da ga država članica, ki ga
je izdala, obravnava enako kot kvalifikacije, katerih nazivi so navedeni v točki
5.4.2 Priloge V Direktive 2005/36/ES.
12. člen
(priznavanje dokazil iz tretjih držav s poklicnimi izkušnjami na ozemlju države
članice EU)
Dokazila o formalnih kvalifikacijah, ki jih
izda tretja država, se obravnavajo kot dokazila o formalnih kvalifikacijah, če
ima imetnik tri leta poklicnih izkušenj kot veterinar na ozemlju države
članice, ki je priznala dokazila o formalnih kvalifikacijah v skladu z drugim
odstavkom 2. člena Direktive 2005/36/ES.
13. člen
(dokumenti in potrdila)
(1) Vlogi za priznavanje poklicne
kvalifikacije veterinarja iz prvega odstavka 2. člena in 12. člena tega
pravilnika mora vlagatelj predložiti naslednje dokumente in potrdila:
-      
dokumente in potrdila iz točke 5.4.2 Priloge V Direktive 2005/36/ES;
-      
potrdilo o državljanstvu;
-      
kopije potrdil o strokovni usposobljenosti ali dokazil o formalnih
kvalifikacijah, ki omogočajo dostop do tega poklica in potrdilo o strokovnih
izkušnjah, kjer se zahteva v skladu z določbami tega pravilnika. Osebe, ki
izpolnjujejo pogoje o usposobljenosti veterinarja, morajo poleg dokazil o
formalnih kvalifikacijah predložiti tudi potrdilo pristojnega organa države
članice izvora, da je to dokazilo o formalnih kvalifikacijah navedeno v
Direktivi 2005/36/ES;
-      
dokazilo, da ni prepovedano opravljanje dejavnosti, ki ni starejše od
treh mesecev.
(2) Kadar pristojni organi države
članice izvora ali države članice, iz katere tuji državljan prihaja, ne izdajo
dokumentov iz četrte alinee prejšnjega odstavka, lahko take dokumente nadomesti
izjava pod prisego – oziroma v državah, v katerih izjava pod prisego ni
predvidena, slovesna izjava – ki jo da ta oseba pred pristojnim sodnim ali
upravnim organom ali, če je primerno, pred notarjem ali usposobljenim
strokovnim organom države članice izvora ali države članice, iz katere oseba
prihaja; tak organ ali notar izda potrdilo, s katerim potrjuje verodostojnost
izjave pod prisego oziroma slovesne izjave.
(3) V primeru upravičenega dvoma lahko
ministrstvo, pristojno za veterinarstvo, zahteva od pristojnih organov države
članice, da potrdijo verodostojnost potrdil in dokazil o formalnih
kvalifikacijah, izdanih v tej državi, ter potrdijo dejstvo, da upravičenec
izpolnjuje minimalne pogoje usposobljenosti, ki so predpisani v tej državi.
(4) V primeru upravičenega dvoma lahko
ministrstvo, pristojno za veterinarstvo, preveri:
(a)    če je program usposabljanja v organizaciji, ki je izvedla
usposabljanje, formalno potrdila izobraževalna organizacija ustanovljena v državi
članici, ki je izdala dokazila;
(b)    če so izdana dokazila o formalnih kvalifikacijah enaka dokazilom,
ki bi bila izdana, če bi se program v celoti opravil v državi članici, ki je
izdala dokazila;
(c)    če dokazila o formalnih kvalifikacijah podeljujejo enake poklicne
pravice na ozemlju države članice, ki je izdala dokazila.
13.a člen
(prvo priznavanje dokazil iz tretjih
držav)
(1) Če imetniku dokazila o
formalnih kvalifikacijah iz tretje države še ni priznala nobena od držav članic
EU, mora tak imetnik za pridobitev poklicne kvalifikacije v Republiki Sloveniji
pridobiti odločbo ministrstva, pristojnega za veterinarstvo, s katero se mu
prizna poklicna kvalifikacija za opravljanje reguliranega poklica veterinar v
Republiki Sloveniji.
(2) Odločba iz prejšnjega odstavka se
izda na podlagi vloge imetnika dokazila o formalnih kvalifikacijah iz tretje
države, ki vsebuje:
1.    
dokazilo o državljanstvu,
2.    
izvirnik listine na vpogled, ki dokazuje uspešno zaključen študijski
program v tretji državi,
3.    
overjen prevod listine iz prejšnje točke,
4.    
overjen prevod dokazila o vsebini in poteku izobraževanja (študijski
program) in ure posameznega predmeta študijskega programa,
5.    
kratek kronološki opis celotnega izobraževanja, ki ga pripravi in
podpiše imetnik listine o izobraževanju,
6.    
fotokopijo mnenja organa, pristojnega za vrednotenje izobraževanja v
skladu z zakonom, ki ureja vrednotenje in priznavanje izobraževanja (ENIC-NARIC
center),
7.    
mnenje Veterinarske fakultete Univerze v Ljubljani, ki izvaja študijski
program za veterinarje, skladen s tretjim odstavkom 4. člena tega pravilnika,
ki izkazuje, da je imetnik z doseženim izobraževanjem v tretji državi zaključil
vsebinsko primerljivo izobraževanje, kakršno je v Republiki Sloveniji
predpisano za pridobitev strokovnega naslova doktor veterinarske medicine,
8.    
dokazilo, da ni prepovedano opravljanje dejavnosti v tretji državi in
državi, kjer je pridobil kvalifikacijo, ki ne sme biti starejše od treh
mesecev,
9.    
overjen prevod listine iz prejšnje točke.
13.b člen
(dopolnitev izobraževanja)
(1) Če iz mnenja Veterinarske
fakultete Univerze v Ljubljani iz drugega odstavka prejšnjega člena ne izhaja
vsebinska primerljivost izobraževanj iz prejšnjega člena, ministrstvo,
pristojno za veterinarstvo, imetniku dokazil iz prejšnjega člena ne prizna
poklicne kvalifikacije.
(2) Če iz mnenja Veterinarske
fakultete Univerze v Ljubljani iz drugega odstavka prejšnjega člena izhaja, da
bi bilo vsebinsko primerljivost doseženega izobraževanja iz prejšnjega člena
mogoče doseči z dodatnim izobraževanjem, ministrstvo, pristojno za
veterinarstvo, imetniku dokazil iz prejšnjega člena določi rok in pogoje glede
dodatnega izobraževanja v skladu s predpisom, ki ureja postopek priznavanja
poklicnih kvalifikacij državljanom držav članic Evropske unije, Evropskega
gospodarskega prostora in Švicarske konfederacije za opravljanje reguliranih
poklicev oziroma dejavnosti v Republiki Sloveniji.
(3) Državljani tretjih držav, ki ne
izpolnjujejo pogojev iz 12. člena tega pravilnika, morajo za priznanje poklicne
kvalifikacije poleg uspešno zaključenega dodatnega izobraževanja iz prejšnjega
odstavka opraviti državni izpit v skladu s predpisom, ki ureja opravljanje
državnega izpita za doktorje veterinarske medicine.
(4) Imetnik dokazila iz tretje države
nosi stroške v zvezi z izdajo listin in mnenj iz drugega odstavka prejšnjega
člena, stroške dodatnega izobraževanja na Veterinarski fakulteti Univerze v
Ljubljani v skladu s sprejetim cenikom navedene visokošolske ustanove in
stroške opravljanja državnega izpita iz prejšnjega odstavka.
14. člen
(uporaba naziva)
(1) Državljani držav članic EU in
državljani tretjih držav, ki jim ministrstvo, pristojno za veterinarstvo,
prizna poklicno kvalifikacijo, lahko uporabljajo poklicni naziv veterinar.
(2) V Republiki Sloveniji imajo
veterinarji pravico do uporabe strokovnih in znanstvenih naslovov, podeljenih v
državi članici izvora, in po možnosti okrajšav v jeziku te države članice. Temu
naslovu mora slediti ime in naslov ustanove ali komisije, ki je naslov
podelila. Če bi lahko prišlo do zamenjave strokovnega in znanstvenega naslova
države članice izvora z naslovom v Republiki Sloveniji, za katerega se v
Republiki Sloveniji zahteva dodatno usposabljanje, ki ga oseba ni opravila,
mora oseba svoj strokovni ali znanstveni naslov iz države članice izvora
uporabljati v ustrezni obliki, kot ga določa Republika Slovenija.
15. člen
(izobraževanje in usposabljanje)
Veterinarji, ki jim je v Republiki
Sloveniji priznana poklicna kvalifikacija, se morajo stalno izobraževati in
usposabljati, enako kot veterinarji, ki so državljani Republike Slovenije.
16. člen
(občasne storitve)
(1) V Republiki Sloveniji lahko
veterinar države članice v svojem imenu in za svoj račun opravlja občasne
storitve, če je zakonito ustanovljen za opravljanje te storitve v eni izmed
držav članic.
(2) Občasno in priložnostno naravo
opravljanja storitev oceni ministrstvo, pristojno za veterinarstvo, za vsak
primer posebej, predvsem glede na trajanje, pogostnost, rednost in stalnost
opravljanja storitev.
(3) Kadar veterinar, ki je državljan
države članice, opravlja občasne storitve v Republiki Sloveniji, zanj veljajo
predpisi Republike Slovenije enako kot za državljane Republike Slovenije glede
opredelitve poklica, uporabe nazivov, odgovornosti za kazniva dejanja in
prekrške pri opravljanju poklica in pravila, ki so neposredno in izrecno
povezana z zaščito potrošnikov in njihovo varnostjo.
(4) Občasne storitve opravlja
veterinar pod poklicnim nazivom veterinar, ki se navaja v slovenskem jeziku, s
kratico dr. vet. med.
17. člen
(1) Ponudnik storitev mora ministrstvu, pristojnemu za
veterinarstvo, prijaviti opravljanje veterinarskih dejavnosti pred prvim
opravljanjem občasnih storitev, v nujnih primerih pa najpozneje v treh dneh od
začetka opravljanja storitev.
(2) Ponudnik storitev prijavo iz prejšnjega
odstavka pisno ali elektronsko odda na predpisanem obrazcu s priloženimi
dokazili iz 18. člena tega pravilnika.
(3) Ministrstvo, pristojno za veterinarstvo,
mora o prijavi obvestiti upravo, pristojno za veterinarstvo (v
nadaljnjem besedilu: Uprava), in Veterinarsko zbornico.
18. člen
(dokazila)
(1) Ponudnik občasnih storitev mora
ministrstvu, pristojnemu za veterinarstvo, pred začetkom opravljanja storitev skupaj
s prijavo predložiti naslednja dokazila in podatke:
-      
potrdilo o državljanstvu;
-      
če je ponudnik storitev vpisan v poslovni register ali podoben javni
register v svoji državi, njegovo številko registracije ali ustrezen način
ugotavljanja identitete v registru;
-      
če je dejavnost treba odobriti v državi članici sedeža, ime in naslov
pristojnega nadzornega organa;
-      
kakršno koli poklicno združenje ali podoben organ, v katerem je
registriran ponudnik storitve;
-      
dokazilo o poklicni kvalifikaciji iz točke 5.4.2 Priloge V Direktive
2005/36/ES;
-      
dokazilo, da mu ni prepovedano izvajanje teh dejavnosti, ki ne sme biti
starejše od treh mesecev;
-      
če izvajalec opravlja dejavnost, za katero se zaračunava DDV,
identifikacijsko številko za DDV iz prvega odstavka 22. člena šeste Direktive
Sveta z dne 17. maja 1977 o usklajevanju zakonodaje držav članic o
prometnih davkih – Skupni sistem davka na dodano vrednost: enotna osnova za
odmero (77/388/EGS) (UL L št. 145 z dne 13. 6. 1977, str. 1);
-      
podatke o zavarovalnem kritju ali drugih načinih osebnega ali
kolektivnega zavarovanja v zvezi s poklicno odgovornostjo, če obstaja;
-      
naslov varnega elektronskega predala ali podatke o pooblaščencu za
vročanje v Republiki Sloveniji.
(2) Na podlagi dokumentov iz
prejšnjega odstavka mora Veterinarska zbornica po prejetju obvestila
ministrstva, pristojnega za veterinarstvo, izvesti brezplačno začasno registracijo
veterinarja.
(3) Ne glede na prvi odstavek tega
člena je v primeru nujnih enkratnih storitev, ko gre za zagotavljanje
specialističnih znanj s področja veterinarskih dejavnosti, ki jih v Republiki
Sloveniji ni mogoče zagotoviti, dolžan naročnik storitve najpozneje v roku
enega meseca po opravljeni storitvi, ministrstvu, pristojnemu za veterinarstvo,
sporočiti osebno ime veterinarja, vrsto in trajanje storitve. Ministrstvo,
pristojno za veterinarstvo, o tem obvesti Upravo.
19. člen
(znanje jezika)
(1) Veterinar, ki opravlja delo s strankami
(npr. dajanje navodil, zdravljenje živali), mora znati slovenski jezik, na
območju narodnih skupnosti pa tudi madžarski oziroma italijanski jezik.
(2) Pred začetkom opravljanja poklica
v Republiki Sloveniji mora veterinar, ki ima odločbo o priznavanju poklicne
kvalifikacije, Veterinarski zbornici predložiti javno veljavno listino, ki
izkazuje stopnjo B2 znanja slovenskega, oziroma na območju narodnih skupnosti,
tudi znanja madžarskega oziroma italijanskega jezika po evropski jezikovni
lestvici.
20. člen
(zahteva po dodatnem preverjanju)
(1) Ministrstvo, pristojno za
veterinarstvo, v primeru, kadar se ugotovi ovira, ki bi lahko vplivala na to,
da se opravljanje storitev v Republiki Sloveniji ne dovoli, zahteva dodatne
preveritve pri pristojnem organju države članice sedeža ponudnika in v obdobju
največ enega meseca po prejemu vloge obvesti ponudnika storitev o rezultatu
takega preverjanja.
(2) Kadar se pojavi težava, ki bi
lahko povzročila zamudo glede izvedbe prijave, ministrstvo, pristojno za
veterinarstvo, v prvem mesecu po prejemu prijave obvesti ponudnika storitev o
razlogu za zamudo in časovni okvir za odločitev, ki mora biti dokončno sprejeta
v roku dveh mesecev po prejemu dopolnjene dokumentacije.
(3) Če se ministrstvo, pristojno za
veterinarstvo, ne odzove v rokih, določenih v prvem in drugem odstavku tega
člena, se storitev lahko kljub temu opravlja.
21. člen
(prosto ustanavljanje ponudnikov storitev)
Ponudnik storitev iz države članice, ki
želi za nedoločen čas in s stalno infrastrukturo opravljati veterinarsko
dejavnost na območju Republike Slovenije, mora izpolnjevati enake pogoje kot
ponudniki storitev, ki so za opravljanje veterinarske dejavnosti ustanovljeni v
Republiki Sloveniji.
22. člen
(dokazila, ki jih izdaja Republika
Slovenija)
(1) Veterinarji, ki so pridobili
kvalifikacijo v Republiki Sloveniji in želijo v drugi državi članici opravljati
veterinarske dejavnosti, morajo imeti v Republiki Sloveniji končan študij
veterinarstva ter opravljen državni izpit za pridobitev licence in predložiti
pri pristojnemu organu države EU dokumentacijo v skladu z zahtevami Direktive
2005/36/ES, ki jo zahteva država gostiteljica.
(2) Če so bila dokazila slovenskim
državljanom podeljena v Socialistični federativni republiki Jugoslaviji pred
25. junijem 1991 ali pozneje, vendar na podlagi študija, ki se je pričel
pred tem datumom, ministrstvo, pristojno za veterinarstvo, izda potrdilo o
priznanju kvalifikacije, če Veterinarska zbornica potrdi, da veterinarju v
Republiki Sloveniji ali v drugi državi članici EU ni bilo odvzeto dovoljenje za
opravljanje veterinarske dejavnosti (v nadaljnjem besedilu: zakonito
opravljenje veterinarske dejavnosti) najmanj tri leta zapored v zadnjih petih
letih pred izdajo tega potrdila.
(3) Če država članica zahteva predložitev
dokazila pristojnega organa o skladnosti študijskega programa v skladu z Direktivo
Sveta št. 78/1027/EGS z dne 18. decembra 1978 o usklajevanju določb
zakonov in drugih predpisov o dejavnosti veterinarjev (UL L št. 362/78 z dne
23. 12. 1978, str. 7), je za izdajo takšnega potrdila pristojno
ministrstvo, pristojno za veterinarstvo, ki izda potrdilo na podlagi dokazila o
opravljenem študiju v okviru Veterinarske fakultete.
(4) Če država članica zahteva
predložitev dokazila o dejanskem in zakonitem opravljanju veterinarskih
dejavnosti v Republiki Sloveniji, je za izdajo takšnega potrdila pristojno
ministrstvo, pristojno za veterinarstvo, ki izda potrdilo na podlagi dokazila o
zakonitem opravljanju veterinarskih dejavnosti Veterinarske zbornice.
(5) Če država članica zahteva
predložitev dokazil glede ugleda, dobrega imena, o telesnem ali duševnem
zdravju, ki se v Republiki Sloveniji ne zahtevajo, se kot dokazilo o tem šteje
izpisek iz kazenske evidence, po predpisu, ki ureja kazensko evidenco, ki ga na
zahtevo stranke v skladu s predpisom, ki ureja varstvo osebnih podatkov, izda
ministrstvo, pristojno za pravosodje, in potrdilo, da je veterinarju podeljena
licenca oziroma da ni ovir za podelitev licence, ki ga izda Veterinarska
zbornica. Navedena dokazila ne smejo biti starejša od treh mesecev.
(6) Če država članica zahteva prisego
ali slovesno izjavo, ki se sicer v Republiki Sloveniji ne zahteva, Uprava zagotovi izvedbo prisege ali slovesne izjave.
(7) Če prejmeta ministrstvo, pristojno
za veterinarstvo, ali Veterinarska zbornica od države članice podatke o sumu
oziroma storjenih nepravilnostih, preverita točnost posredovanih podatkov in
izvedeta ustrezne ukrepe v okviru svojih pristojnosti. Veterinarska zbornica
posreduje zahtevane podatke državi članici preko ministrstva, pristojnega za
veterinarstvo. Republika Slovenija mora zahtevane podatke posredovati državi
članici v roku treh mesecev od prejema zahteve. S posredovanimi podatki v
razmerju do oseb, ki niso državni organi, je treba ravnati tako, da se zagotovi
zaupnost podatkov v skladu z določbami zakona, ki ureja varstvo osebnih
podatkov.

Priloga 1: (črtana)
Priloga 2: (črtana)

Pravilnik o priznavanju poklicnih kvalifikacij
veterinarjev (Uradni list RS, št. 71/08)
vsebuje naslednjo prehodno in končni določbi:
»23. člen
(prenehanje
veljavnosti)
Z uveljavitvijo tega pravilnika preneha
veljati Pravilnik o pogojih za izdajo mnenja v postopku priznavanja
kvalifikacije veterinarjev (Uradni list RS, št. 41/04 in 7/07).
24. člen
(dokončanje
postopkov)
Postopki, začeti v skladu s pravilnikom iz
prejšnjega člena, se dokončajo v skladu s tem pravilnikom.
25. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznavanju poklicnih kvalifikacij veterinarjev (Uradni list RS,
št. 7/11) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznavanju poklicnih kvalifikacij veterinarjev (Uradni list RS,
št. 59/14) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznavanju poklicnih kvalifikacij veterinarjev (Uradni list RS,
št. 21/16)
vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
priznavanju poklicnih kvalifikacij veterinarjev (Uradni list RS, št. 10/20)
vsebuje naslednjo končno določbo:
»KONČNA DOLOČBA
9. člen
Ta pravilnik začne veljati naslednji dan po
objavi v Uradnem listu Republike Slovenije.«.