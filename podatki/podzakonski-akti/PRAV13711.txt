1. člen
(1) Ta pravilnik v skladu s Prilogo III, Prilogo III A,
Prilogo III B in Prilogo IV Direktive 2001/18/ES Evropskega parlamenta in Sveta
z dne 12. marca 2001 o namernem sproščanju gensko spremenjenih organizmov v
okolje in razveljavitvi Direktive Sveta 90/220/EGS (UL L št. 106 z dne 17. 4.
2001, str. 1), zadnjič spremenjene z Uredbo (EU) 2019/1381 Evropskega parlamenta
in Sveta z dne 20. junija 2019 o preglednosti in trajnosti ocenjevanja tveganja
v prehranski verigi v EU ter o spremembah uredb (ES) št. 178/2002, (ES) št.
1829/2003, (ES) št. 1831/2003, (ES) št. 2065/2003, (ES) št. 1935/2004, (ES) št.
1331/2008, (ES) št. 1107/2009, (EU) 2015/2283 in Direktive 2001/18/ES (UL L št.
231 z dne 6. 9. 2019, str. 1), (v nadaljnjem besedilu: Direktiva 2001/18/ES),
ureja podrobnejšo vsebino prijave za pridobitev dovoljenja za dajanje izdelka,
ki vsebuje gensko spremenjene organizme (v nadaljnjem besedilu: GSO), na trg.
(2) Ta pravilnik v skladu z Direktivo 2001/18/ES določa tudi
podatke, ki niso del prijave iz prejšnjega odstavka, kadar prijavitelj
predlaga, da se mu določi manjši obseg prijave, če dajanje izdelka, ki vsebuje
GSO, na trg in njegova uporaba ne predstavljata tveganja.
2. člen
Izrazi, uporabljeni v tem pravilniku, pomenijo:
1.     
prejemni organizem je celica ali organizem, ki sprejema genski material
iz izvornega organizma ali okolja, ga podvaja in informacijo lahko tudi izrazi
ter jo lahko prenaša na potomce;
2.     
starševski organizem je prejemni organizem pred izvedeno gensko
spremembo;
3.     
izvorni organizem je organizem, iz katerega se pridobi genski material
za prenos v prejemni organizem;
4.     
vektor je prenašalec genskega materiala ali ustreznih celičnih sestavin
iz izvornega organizma v prejemni organizem;
5.     
vključek je genski material, ki se ga vključi v vektor;
6.     
višje rastline so rastline, ki se uvrščajo v taksonomsko skupino semenk
(Spermatophytae) (golosemenke – Gymnospermae in kritosemenke – Angiospermae).
3. člen
(1) Prijavitelj vloži prijavo za pridobitev dovoljenja za
namerno sproščanje katerih koli GSO v okolje, ki niso višje rastline, na
obrazcu iz Priloge 1, ki je sestavni del tega pravilnika, glede na značilnosti
GSO, obseg in pogoje sproščanja ali glede na predvidene pogoje uporabe GSO.
(2) Prijavitelj vloži prijavo za pridobitev dovoljenja za
namerno sproščanje GSO v okolje, ki so višje rastline, na obrazcu iz Priloge 2,
ki je sestavni del tega pravilnika, glede na značilnosti GSO, obseg in pogoje
sproščanja ali glede na predvidene pogoje uporabe GSO.
(3) Prijavi iz prvega in drugega odstavka tega člena se
priložijo:
-       
povzetki in rezultati študij iz prijave, vključno z razlago, zakaj so
pomembni za oceno tveganja za okolje, in
-       
priloge s podrobnimi podatki o navedenih študijah, vključno z opisom
uporabljenih metod in materialov ali sklicem na standardizirane ali mednarodno
priznane metode ter imenom organa, odgovornega za opravljanje študij.
4. člen
(1) Če prijavitelj v skladu z zakonom, ki ureja GSO,
predlaga, da se mu določi manjši obseg prijave iz prvega odstavka prejšnjega
člena, se s sklepom odloči, da v prijavi ni treba posredovati posameznih
podatkov, določenih v II., III. in IV. točki Priloge 1 tega pravilnika.
(2) Če prijavitelj v skladu z zakonom, ki ureja GSO,
predlaga, da se mu določi manjši obseg prijave iz drugega odstavka prejšnjega
člena, se s sklepom odloči, da v prijavi ni treba posredovati posameznih
podatkov, določenih v točkah B, C, D, E in F Priloge 2 tega pravilnika.
5. člen
Prijavi iz prvega in drugega odstavka 3. člena tega
pravilnika morajo biti priloženi:
-       
ocena tveganja za nameravano dajanje izdelka, ki vsebuje GSO, na trg,
-       
program monitoringa vplivov izdelka in njegove uporabe na okolje in
zdravje ljudi,
-       
izvleček s podatki o genski spremembi v GSO v skladu s 3. členom Odločbe
Komisije z dne 23. februarja 2004 o določitvi podrobne ureditve vodenja
registrov za vnos informacij o genskih spremembah v gensko spremenjenih
organizmih, predvidenih v Direktivi 2001/18/ES Evropskega parlamenta in Sveta
(UL L št. 65 z dne 3. 3. 2004, str. 20; v nadaljnjem besedilu: Odločba
2004/204/ES), in
-       
povzetek informacij prijave.
6. člen
(1) Če gre za prijavo iz prvega odstavka 3. člena tega
pravilnika, mora povzetek informacij prijave iz četrte alineje prejšnjega člena
vsebovati podatke v skladu s 1. delom Priloge Odločbe Sveta z dne 3. oktobra
2002 o določitvi v skladu z Direktivo 2001/18/ES Evropskega parlamenta in Sveta
oblike povzetka informacij v zvezi z dajanjem v promet gensko spremenjenih
organizmov kot proizvodov ali v proizvodih (UL L št. 280 z dne 18. 10. 2002,
str. 37; v nadaljnjem besedilu: Odločba 2002/812/ES).
(2) Če gre za prijavo iz drugega odstavka 3. člena tega
pravilnika, mora povzetek informacij prijave iz četrte alineje prejšnjega člena
vsebovati podatke v skladu z 2. delom Priloge Odločbe 2002/812/ES.
7. člen
(1) Prijavo in priloge iz prvega, drugega in tretjega
odstavka 3. člena tega pravilnika ter priloge iz 5. in 6. člena tega pravilnika
prijavitelj vloži v slovenskem in angleškem jeziku v pisni in elektronski
obliki, ki je dostopna na osrednjem spletnem mestu državne uprave med vsebinami
ministrstva, pristojnega za okolje in prostor (v nadaljnjem besedilu:
ministrstvo).
(2) Ne glede na prejšnji odstavek lahko prijavitelj prijavo
iz prvega in drugega odstavka 3. člena tega pravilnika in priloge iz prejšnjega
člena vloži samo v elektronski obliki, če odgovorna oseba prijavitelja podpiše
prijavo z varnim elektronskim podpisom, overjenim s kvalificiranim potrdilom v
skladu z zakonom, ki ureja elektronsko poslovanje in elektronski podpis.
8. člen
Prijava iz prvega in drugega odstavka 3. člena tega
pravilnika ter priloge iz 5. in 6. člena tega pravilnika morajo biti vidno
označene z nazivom ali imenom in priimkom prijavitelja.
9. člen
Če se po izdaji dovoljenja za dajanje izdelka na trg trgovsko
ime izdelka, za katerega je bilo izdano dovoljenje za dajanje na trg, spremeni,
prijavitelj o tem nemudoma obvesti ministrstvo.
KONČNI DOLOČBI
10. člen
Z dnem uveljavitve tega pravilnika preneha veljati Pravilnik
o vsebini prijave za dajanje izdelka, ki vsebuje gensko spremenjene organizme,
na trg (Uradni list RS, št. 87/06).
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-51/2020
Ljubljana, dne 24. februarja 2021
EVA 2019-2550-0005
Mag. Andrej Vizjak
minister
za okolje in prostor

Soglašam!

Janez Poklukar
minister
za zdravje

Soglašam!

Dr. Jože Podgoršek
minister
za kmetijstvo, gozdarstvo in
prehrano

Priloga 1:
Prijava dajanja izdelka, ki vsebuje gensko spremenjene organizme (GSO), na trg
(razen višjih rastlin)
Priloga 2: Prijava
dajanja izdelka, ki vsebuje gensko spremenjene višje rastline (GSVR), na trg
(Golosemenke - Gymnospermae in kritosemenke - Angiospermae)