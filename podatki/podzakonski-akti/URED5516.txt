I. SPLOŠNA DOLOČBA
1. člen
(vsebina)
S to uredbo se natančneje določajo
upravljavci stvarnega premoženja države in samoupravnih lokalnih skupnosti,
postopki sprejemanja in vsebina načrtov ravnanja s stvarnim premoženjem države
in samoupravnih lokalnih skupnosti ter pogoji in postopki ravnanja s stvarnim
premoženjem države oziroma samoupravnih lokalnih skupnosti.
(2) S to uredbo se v pravni red Republike
Slovenije delno prenašata 6. člen in točka f priloge III Direktive 2012/27/EU
Evropskega parlamenta in Sveta z dne 25. oktobra 2012 o energetski
učinkovitosti, spremembi direktiv 2009/125/ES in 2010/30/EU ter razveljavitvi
direktiv 2004/8/ES in 2006/32/ES (UL L št. 315 z dne 14. 11. 2012, str. 1).
II. UPRAVLJAVCI STVARNEGA PREMOŽENJA DRŽAVE
2. člen
(upravljavci)
(1) Ministrstvo, pristojno za sistemsko urejanje ravnanja s
stvarnim premoženjem, je upravljavec:
-      
poslovnih prostorov, v katerih svojo dejavnost
opravljajo inšpekcijske službe s področij zdravja, dela, trga, prostora,
energetike, prometa, kmetijstva, okolja, veterine in varne hrane, ter
-      
poslovnih prostorov, v katerih svojo dejavnost
opravljajo upravne enote.
(2) Ministrstvo, pristojno za pravosodje, je upravljavec
poslovnih prostorov, v katerih svojo dejavnost opravljajo sodišča, državna
tožilstva in državna pravobranilstva.
(3) Organom državne uprave iz prvega odstavka tega člena
ministrstvo, pristojno za sistemsko urejanje ravnanja s stvarnim premoženjem,
zagotavlja poslovne prostore tudi v primeru, ko država nima na voljo primernih
poslovnih prostorov v svoji lasti.
(4) Sodišča, državna tožilstva, državna pravobranilstva, upravne
enote in inšpekcijske službe kot uporabniki sami skrbijo za redno vzdrževanje
poslovnih prostorov, nosijo stroške njihovega obratovanja ter druge stroške in
dajatve, ki izvirajo iz nepremičnega premoženja v njihovi uporabi.
(5) Če za posamezno nepremičnino ni mogoče ugotoviti, kdo je
njen upravljavec, izda Vlada Republike Slovenije (v nadaljnjem besedilu: vlada)
sklep o določitvi upravljavca te nepremičnine na predlog ministrstva, pristojnega
za sistemsko urejanje ravnanja s stvarnim premoženjem. O dejstvu, da
upravljavec ni znan, je treba nemudoma obvestiti ministrstvo, pristojno za sistemsko
urejanje ravnanja s stvarnim premoženjem, in ministrstvo, pristojno za finance.
(6) Upravljavec nepremičnin za potrebe diplomatskih predstavništev
in konzulatov Republike Slovenije v tujini je ministrstvo, pristojno za zunanje
zadeve.
(7) Upravljavce drugih nepremičnin v tujini s sklepom določi
vlada.
3. člen
(več uporabnikov iste nepremičnine)
Kadar isto nepremičnino v lasti države
uporablja več uporabnikov, je upravljavec te nepremičnine tisti uporabnik, ki
zaseda njen največji del, razen če se uporabniki s pisnim sporazumom ne
dogovorijo drugače.
4. člen
(določitev upravljavca)
(1) Kadar dva ali več javnih zavodov,
javnih gospodarskih zavodov, javnih agencij ali javnih podjetij meni, da so
upravljavci iste nepremičnine, določi upravljavca nepremičnine vlada s sklepom
na predlog enega izmed njih.
(2) Vlada pošlje sklep iz prejšnjega
odstavka v sedmih dneh od njegovega sprejetja Geodetski upravi Republike
Slovenije (v nadaljnjem besedilu: geodetska uprava) elektronsko.
5. člen
(sporazum o uporabi stvarnega premoženja)
(1) Upravljavec stvarnega premoženja
sklene z uporabnikom sporazum o uporabi stvarnega premoženja, s katerim uredita
medsebojne pravice in obveznosti v zvezi s tem premoženjem.
(2) Upravljavec in uporabnik s
sporazumom iz prejšnjega odstavka določita zlasti obveznost plačila
obratovalnih stroškov, stroškov rednega vzdrževanja, stroškov zavarovanj in
morebitnih drugih stroškov ter druge pravice in obveznosti, ki nastanejo na
podlagi takega razmerja.
III. NAČRTI RAVNANJA S STVARNIM PREMOŽENJEM DRŽAVE IN SAMOUPRAVNIH
LOKALNIH SKUPNOSTI
1. Splošno
6. člen
(obveznost vključitve stvarnega premoženja
v načrte ravnanja s stvarnim premoženjem)
(1) Odplačni način pridobitve
lastninske pravice na nepremičnem premoženju v breme proračunskih sredstev je
mogoč na podlagi veljavnega načrta pridobivanja nepremičnega premoženja. V
načrt pridobivanja nepremičnega premoženja se ne vključijo nepremičnine, ki se
pridobijo na podlagi menjalne pogodbe.
(2) Postopek razpolaganja z
nepremičnim premoženjem države in postopek razpolaganja z nepremičnim
premoženjem samoupravne lokalne skupnosti se lahko izvede, če je nepremično premoženje
vključeno v veljavni načrt razpolaganja z nepremičnim premoženjem.
(3) Odplačni
način pridobitve lastninske pravice na premičnem premoženju v posamični
vrednosti nad 10.000 eurov v breme proračunskih sredstev je mogoč na podlagi
veljavnega načrta pridobivanja premičnega premoženja.
(4) Postopek
razpolaganja s premičnim premoženjem države oziroma samoupravne lokalne
skupnosti v posamični vrednosti nad 10.000 eurov se lahko izvede, če je
posamezno premično premoženje vključeno v veljavni načrt razpolaganja s
premičnim premoženjem.
(5) Ne glede
na določbe prejšnjih odstavkov tega člena lahko upravljavci ob upoštevanju
pogojev, določenih v zakonu, ki ureja ravnanje s stvarnim premoženjem države in
samoupravnih lokalnih skupnosti, izjemoma izvedejo postopek pridobivanja
stvarnega premoženja za potrebe delovanja upravljavcev oziroma postopek
razpolaganja s stvarnim premoženjem, čeprav tako ravnanje ni predvideno v
veljavnem načrtu ravnanja s stvarnim premoženjem države ali samoupravne lokalne
skupnosti.
2. Načrt ravnanja z nepremičnim
premoženjem
7. člen
(vsebina načrta ravnanja z nepremičnim
premoženjem)
(1) Načrt ravnanja z nepremičnim
premoženjem je sestavljen iz:
-      
načrta pridobivanja nepremičnega premoženja;
-      
načrta razpolaganja z nepremičnim premoženjem.
(2) Poleg načrta ravnanja s stvarnim
premoženjem vlada ali svet samoupravne lokalne skupnosti s sklepom glede na vrsto ravnanja s stvarnim premoženjem določi
odstotek vrednosti pravnih poslov, ki jih lahko upravljavec skladno z zakonom,
ki ureja stvarno premoženje države in samoupravnih lokalnih skupnosti, sklene ne glede na njihovo vključenost v veljavni načrt ravnanja
s stvarnim premoženjem.
8. člen
(vsebina načrta pridobivanja nepremičnega
premoženja)
Načrt pridobivanja nepremičnega premoženja
zajema podatke o:
-      
vrsti nepremičnine, ki je lahko zemljišče,
stavba, del stavbe ali zemljišče s stavbo;
-      
samoupravni lokalni skupnosti v kateri
upravljavec načrtuje nakup;
-      
okvirni velikosti izraženi v m2 in
-      
planiranih sredstvih v proračunu izraženih v
tisočih za leto, na katero se nanaša načrt pridobivanja.
9. člen
(vsebina načrta razpolaganja z nepremičnim
premoženjem)
(1) V načrt razpolaganja z
nepremičnim premoženjem so vključena zemljišča, stavbe, deli stavb in zemljišča
s stavbo.
(2) Načrt razpolaganja z zemljišči zajema
podatke o:
-      
samoupravni lokalni skupnosti v kateri
nepremičnina leži;
-      
katastrski občini in šifri katastrske občine;
-      
parcelni številki zemljišča;
-      
kvadraturi zemljišča izraženi v m2 in
-      
posplošeni tržni vrednosti, ki jo je določila
Geodetska uprava Republike Slovenije oziroma orientacijski vrednosti določeni v
skladu s tretjim odstavkom 19. člena te uredbe, v primeru da posplošena tržna
vrednost ni določena, vse izraženo v tisočih.
(3) Načrt razpolaganja s stavbami in deli
stavb zajema podatke o:
-      
samoupravni lokalni skupnosti v kateri stavba
oziroma del stavbe leži;
-      
točnem naslovu stavbe oziroma dela stavbe;
-      
identifikacijski oznaki, ki zajema številko stavbe,
številko dela stavbe in šifro katastrske občine;
-      
kvadraturi stavbe oziroma dela stavbe izraženi
v m2 ter
-      
posplošeni tržni vrednosti, ki jo je določila
Geodetska uprava Republike Slovenije oziroma orientacijski vrednosti določeni v
skladu s tretjim odstavkom 19. člena te uredbe, v primeru da posplošena tržna
vrednost ni določena, vse izraženo v tisočih.
(4) Načrt razpolaganja z zemljišči s stavbo
zajema podatke o:
-      
samoupravni lokalni skupnosti, v kateri leži zemljišče s stavbo;
-      
katastrski občini in šifri katastrske občine, v kateri leži zemljišče s
stavbo;
-      
parcelni številki;
-      
velikosti parcele;
-      
točnem naslovu stavbe;
-      
identifikacijski oznaki, ki zajema šifro katastrske občine, številko
stavbe in dela stavbe;
-      
velikosti dela stavbe, izraženi v m2, ter
-      
posplošeni tržni vrednosti, ki jo je določila Geodetska uprava
Republike Slovenije, ali orientacijski vrednosti, določeni v skladu s tretjim
odstavkom 19. člena te uredbe, če posplošena tržna vrednost ni določena, vse
izraženo v tisočih.
10. člen
(črtan)
11. člen
(črtan)
3. Načrt ravnanja s premičnim
premoženjem
12. člen
(vsebina načrta ravnanja s premičnim
premoženjem)
(1) Načrt ravnanja s premičnim
premoženjem je sestavljen iz:
-      
načrta pridobivanja premičnega premoženja v
posamični vrednosti nad 10.000 eurov in
-      
načrta razpolaganja s premičnim premoženjem v
posamični vrednosti nad 10.000 eurov.
(2) Načrt pridobivanja premičnega
premoženja zajema podatke o:
-      
vrsti premičnega premoženja pri čemer se ta
razvrsti na motorna vozila, informacijsko opremo in drugo premično premoženje; 
-      
količini premičnega premoženja izraženi v
številu posameznih premičnin ter 
-      
planirani sredstvih v proračunu, izraženih v
tisočih za leto na katero se nanaša načrt pridobivanja. 
(3) Načrt razpolaganja s premičnim
premoženjem zajema podatke o: 
-      
vrsti premičnega premoženja pri čemer se ta
razvrsti na motorna vozila, informacijsko opremo in drugo premično premoženje; 
-      
količini premičnega premoženja izraženi v
številu posameznih premičnin ter 
-      
orientacijski vrednosti, izraženi v tisočih
določeni v skladu s tretjim odstavkom 19. člena te uredbe.
4. Postopek sprejema načrtov ravnanja s
stvarnim premoženjem
13. člen
(priprava)
(1) Za potrebe organov državne uprave,
sodišč, javnih zavodov, javnih gospodarskih zavodov, javnih skladov in javnih
agencij, katerih ustanoviteljica je država, upravljavci stvarnega premoženja
pripravijo predlog načrta ravnanja z nepremičnim premoženjem za naslednje
proračunsko leto in predlog načrta ravnanja s premičnim premoženjem za
naslednje proračunsko leto v rokih ter po postopku, skladno s predpisi, ki
urejajo pripravo državnega proračuna, določenim za pripravo in sporočanje
finančnih načrtov neposrednih uporabnikov državnega proračuna.
(2) Predloge načrtov ravnanja iz
prejšnjega odstavka zberejo ministrstva tudi za organe v svoji sestavi ter za javne
zavode, javne gospodarske zavode, javne agencije in javne sklade s svojega
delovnega področja. Za vladne službe, odgovorne generalnemu sekretarju Vlade
Republike Slovenije, zbere predloge načrtov ravnanja Generalni sekretariat Vlade
Republike Slovenije. Za druge vladne službe zbere predloge
ministrstvo, pristojno za sistemsko urejanje ravnanja s stvarnim premoženjem,
za pravosodne organe pa ministrstvo, pristojno za pravosodje.
(3) Ministrstva ter Generalni sekretariat
Vlade Republike Slovenije popolne predloge načrtov posredujejo ministrstvu, pristojnemu
za sistemsko urejanje ravnanja s stvarnim premoženjem, ki
vladi predloži enoten načrt ravnanja z nepremičnim premoženjem države za
naslednje proračunsko leto ter enoten načrt ravnanja s premičnim premoženjem
države za naslednje proračunsko leto.
(4) Upravljavci stvarnega premoženja
pripravijo predlog načrtov ravnanja z nepremičnim premoženjem za naslednje
proračunsko leto in predlog načrta ravnanja s premičnim premoženjem za naslednje
proračunsko leto na obrazcih od 1 do 4 v Prilogi 1, ki je sestavni del te
uredbe. Natančnejša navodila ter način vnosa podatkov za pripravo predlogov
načrtov ravnanja, ki jih določi ministrstvo pristojno za sistemsko
urejanje ravnanja s stvarnim premoženjem se objavijo na
njegovi spletni strani.
(5) Načrta iz tretjega odstavka tega člena
posreduje vlada v sprejem Državnemu zboru skupaj s predlogom državnega
proračuna.
14. člen
(poročilo o realizaciji načrtov ravnanja)
Poročilo o realizaciji načrtov ravnanja iz
prejšnjega člena pripravijo upravljavci po postopku, določenem v
prejšnjem členu, ter v rokih, določenih za pripravo in
sprejem zaključnega računa državnega proračuna.
IV. RAVNANJE S STVARNIM PREMOŽENJEM
1. Splošna določila o ravnanju s stvarnim
premoženjem
15. člen
(izbira metode)
(1) V postopkih ravnanja s stvarnim
premoženjem se izbere metoda, s katero se zagotavlja javnost in preglednost
postopkov in ki omogoča najugodnejši izid ravnanja s stvarnim premoženjem za
državo oziroma samoupravno lokalno skupnost.
(2) Pri odločitvi o izbiri metode
ravnanja s stvarnim premoženjem upravljavec upošteva ekonomsko utemeljenost
predvidenega ravnanja, in sicer pričakovane pozitivne ekonomske posledice
predvidenega ravnanja v smislu zadovoljevanja operativnih potreb oziroma
izboljšanja pogojev za delo, in s tem doseganje večje učinkovitosti.
16. člen
(pravni pregled)
(1) Pred začetkom postopka ravnanja s
stvarnim premoženjem mora upravljavec opraviti pravni pregled stvarnega
premoženja.
(2) Pravni pregled stvarnega
premoženja zajema pregled z vidika urejenosti lastništva, posesti,
obligacijskih in stvarnopravnih pravic na stvarnem premoženju ter obveznosti
države in samoupravnih lokalnih skupnosti do tretjih oziroma tretjih do države
in samoupravnih lokalnih skupnosti. Pravni pregled mora biti natančen zlasti:
-      
kadar zemljiškoknjižno stanje ali
registracijsko stanje ne ustreza dejanskemu stanju in se lastninska pravica
izkazuje drugače;
-      
kadar na stvarnem premoženju obstajajo stvarne
ali obligacijske pravice v korist tretjih oseb;
-      
v drugih primerih, kadar je to potrebno za
ugotovitev dejanskega stanja v zvezi z lastništvom, stanjem posesti,
obremenitvami ali dovoljenji za uporabo stvarnega premoženja in je to nujno
potrebno zaradi učinkovitejše izvedbe postopkov ravnanja s stvarnim
premoženjem.
(3) Pravni status stvarnega
premoženja, ki ne omogoča pravilne izvedbe postopkov ravnanja s stvarnim
premoženjem, mora biti urejen pred sklenitvijo pravnega posla.
(4) Pravni pregled stvarnega
premoženja zajema tudi pregled z vidika urejenosti evidenc stvarnega premoženja
države oziroma samoupravnih lokalnih skupnosti.
17. člen
(ocenitev vrednosti premoženja)
(1) Naročnik cenitve je upravljavec
stvarnega premoženja.
(2) Ob naročilu cenitve mora biti
cenilec seznanjen z namenom cenitve ter drugimi okoliščinami, ki lahko vplivajo
na ocenjeno vrednost.
(3) Cenitev stvarnega premoženja mora
biti izkazana v eurih.
18. člen
(ocenitev vrednosti stvarnih pravic)
(1) Kadar se na stvarnem premoženju
države oziroma samoupravne lokalne skupnosti ustanavlja stavbna pravica in
višina nadomestila v enem letu izkustveno preseže 5.000 eurov, se opravi
cenitev. Iz cenitve morata biti jasno razvidni vrednost nepremičnine pred
ustanovitvijo stavbne pravice ter vrednost nadomestila za ustanovitev stavbne
pravice, ki ga mora plačati imetnik stavbne pravice.
(2) Kadar se na stvarnem premoženju
države oziroma samoupravne lokalne skupnosti ustanavlja druga stvarna pravica
ali se stvarno premoženje države oziroma samoupravne lokalne skupnosti oddaja v
najem, višina nadomestila oziroma najemnine pa v enem letu izkustveno preseže
10.000 eurov, se opravi cenitev višine nadomestila oziroma najemnine.
19. člen
(ocenjena, izhodiščna oziroma izklicna in
orientacijska vrednost)
(1) S cenitvijo ugotovljena vrednost
stvarnega premoženja oziroma stvarne ali obligacijske pravice je ocenjena
vrednost.
(2) Izhodiščna oziroma izklicna
vrednost stvarnega premoženja oziroma stvarne ali obligacijske pravice je
vrednost, ki jo upravljavec določi ob izbiri metode ravnanja s stvarnim
premoženjem in je enaka ocenjeni vrednosti ali je višja od te vrednosti.
(3) Orientacijska vrednost stvarnega
premoženja je vrednost, ki jo določi upravljavec stvarnega premoženja na
podlagi cenitve premoženja, na podlagi vrednosti nepremičnin, ki jo določa
geodetska uprava, na podlagi predpisov, ki urejajo množično vrednotenje
nepremičnin, oziroma izkustveno na podlagi primerjave prodaj primerljivega
premoženja na trgu oziroma na podlagi drugih podatkov, s katerimi se določa
cena stvarnega premoženja v smislu čim večjega približka dejanski vrednosti na
trgu.
20. člen
(standardi ocenjevanja)
Ocenjena vrednost stvarnega premoženja
države in samoupravnih lokalnih skupnosti ter ocenjena vrednost ustanovitve
stvarne ali obligacijske pravice na stvarnem premoženju države oziroma
samoupravne lokalne skupnosti se ugotovita po vsakokratno veljavnih mednarodnih
standardih ocenjevanja vrednosti, ki jih sprejema Svet za Mednarodne standarde
ocenjevanja vrednosti.
21. člen
(veljavnost cenitve)
Na dan sklenitve pravnega posla cenitev
stvarnega premoženja države ali samoupravne lokalne skupnosti, ki je predmet
takega posla, ne sme biti starejša od dvanajst
mesecev.
22. člen
(revizija cenitve)
Upravljavec se lahko odloči za revizijo
cenitve.
23. člen
(predmet in obseg stvarnega premoženja)
(1) V pravnih poslih v zvezi z
ravnanjem z nepremičnim premoženjem morajo biti nepremičnine opredeljene z
vsemi bistvenimi podatki, zlasti s podatki o lastništvu oziroma solastniškem
deležu, s podatki, ki omogočajo identifikacijo nepremičnine, o morebitni
obremenjenosti nepremičnine s stvarnimi ali obligacijskimi pravicami ter
njihovem trajanju, in drugimi podatki, ki so pomembni za izvedbo pravnega posla
ravnanja z nepremičnim premoženjem.
(2) Premičnine morajo biti v pravnih
poslih opredeljene na način, ki omogoča jasno identifikacijo stvari, z
natančnim opisom premičnine, podatkom o lastništvu, inventarno številko,
tehničnimi podatki in morebitnimi drugimi podatki.
24. člen
(izpeljava posla)
(1) Če nasprotna pogodbena stranka ne realizira
pravnega posla pravočasno oziroma če ne upošteva določil sklenjene pogodbe,
mora upravljavec stvarnega premoženja kot pogodbena stranka takoj oziroma v
roku, določenem s predpisi oziroma s pogodbo, začeti uveljavljati pogodbene ali
druge obligacijske pravice oziroma zahtevke zoper nasprotno pogodbeno stranko.
(2) Za spremljanje pravilne in
celovite realizacije pravnega posla imenuje predstojnik upravljavca skrbnika
posameznega pravnega posla ravnanja s stvarnim premoženjem, če skrbnik ni
določen že v pogodbi.
25. člen
(črtan)
2. Pridobivanje stvarnega premoženja
26. člen
(namen, obseg in kvaliteta pridobivanja)
Stvarno premoženje, katerega lastnik
postane država oziroma samoupravna lokalna skupnost, se lahko pridobiva v takem
obsegu ter taki kvaliteti, ki zagotavljata najboljše pogoje za izvrševanje
nalog bodočega upravljavca, brez nepotrebnih zalog.
(2) Za delovanje organov državne uprave se
pod pogojem, da je to v skladu s stroškovno učinkovitostjo, ekonomsko
izvedljivostjo, širšo trajnostjo, tehnično ustreznostjo in zadostno konkurenco,
lahko z nakupom pridobivajo le stavbe, ki izpolnjujejo vsaj minimalne zahteve
glede energetske učinkovitosti, kot jih določa predpis, ki ureja upravljanje z
energijo v javnem sektorju.
(3) Obveznost iz prejšnjega odstavka ne
velja za pridobivanje stavb, kadar je namen nakupa stavbe naslednji: 
-      
izvedba rekonstrukcije stavbe ali odstranitev stavbe
ali 
-      
ohranitev stavbe, ki je varovana po predpisih s
področja varstva kulturne dediščine.
27. člen
(pogoji)
(1) Pridobivanje nepremičnin, katerih
lastnik postane država, mora biti izvedeno skladno s predpisi, ki urejajo
standarde in normative prostorov in opreme državnih
organov, javnih zavodov, javnih gospodarskih zavodov, javnih agencij in javnih
skladov, razen če posebni predpisi ne določajo drugače.
(2) Predpis iz prejšnjega odstavka za organe državne uprave
izda minister, pristojen za sistemsko urejanje ravnanja s stvarnim premoženjem.
3. Razpolaganje s stvarnim premoženjem
a) Splošno o razpolaganju
28. člen
(splošno)
(1) Upravljavec stvarnega premoženja
je odgovoren za izvedbo pravilnega in zakonitega postopka razpolaganja s
stvarnim premoženjem.
(2) Vse stroške, ki nastanejo državi
oziroma samoupravni lokalni skupnosti v zvezi s postopkom razpolaganja s
stvarnim premoženjem, nosi upravljavec stvarnega premoženja.
29. člen
(kupnina)
(1) Rok za plačilo kupnine ne sme biti
daljši kot 30 dni od sklenitve pogodbe oziroma izdaje računa.
(2) Ne glede na prejšnji odstavek se
kupnina lahko plača v več obrokih. V tem primeru mora pridobitelj stvarnega
premoženja neplačani del kupnine ustrezno zavarovati, in sicer pravna oseba z
nepreklicno bančno garancijo, izplačljivo na prvi poziv brez ugovora, oziroma
fizična oseba z ustanovitvijo hipoteke na nepremičnini oziroma s sklenitvijo dogovora
o pridržku lastninske pravice na premičnini.
(3) Zemljiškoknjižno dovolilo za vpis
lastninske pravice na nepremičnini v zemljiško knjigo upravljavec nepremičnine
izroči po prejemu celotne kupnine.
b) Javna dražba
30. člen
(objava)
Objava javne dražbe mora vsebovati:
-      
naziv in sedež organizatorja javne dražbe ter
naziv in sedež uporabnika, če ta ni obenem organizator javne dražbe;
-      
opis predmeta prodaje;
-      
izklicna cena in najnižji znesek njenega
višanja;
-      
način in rok plačila kupnine;
-      
navedba, da je plačilo celotne kupnine v roku,
ki je določen, bistvena sestavina pravnega posla;
-      
kraj in čas javne dražbe;
-      
višina varščine, ki jo je treba položiti pred
začetkom javne dražbe in ki ne sme biti manjša od 10 odstotkov izklicne
cene;
-      
številka transakcijskega računa, na katerega je
treba vplačati varščino;
-      
obvestilo dražiteljem, da bo po končani javni
dražbi varščina vrnjena tistim, ki na javni dražbi ne bodo uspešni, in navedba
roka, v katerem bo vrnjena;
-      
navedba morebitnega obstoja predkupne pravice;
-      
informacija o tem, kje in pod kakšnimi pogoji
se lahko interesenti pred začetkom javne dražbe seznanijo s podrobnejšimi
pogoji javne dražbe in si ogledajo predmet javne dražbe;
-      
navedba, da lahko upravljavec oziroma organ,
pristojen za izvrševanje proračuna samoupravnih lokalnih skupnosti, ali
pooblaščena oseba s soglasjem predstojnika postopek ustavita do sklenitve
pravnega posla, pri čemer se dražiteljem povrnejo stroški v višini izkazanih
stroškov za prevzem razpisne dokumentacije, in
-      
morebitni drugi pogoji.
31. člen
(rok za izvedbo javne dražbe)
Med objavo razpisa o javni dražbi in javno
dražbo ne sme poteči manj kot 15 dni in več kot 60 dni.
32. člen
(postopek)
(1) Javno dražbo vodi komisija oziroma
oseba, ki jo za to imenuje oziroma pooblasti predstojnik upravljavca.
(2) Na javni dražbi kot dražitelji ne
morejo sodelovati cenilec, člani komisije oziroma oseba, ki vodi javno dražbo,
in z njimi povezane osebe. Za povezano osebo se po tem členu štejejo:
-      
oseba, ki je s članom komisije oziroma z osebo,
ki vodi javno dražbo, ali cenilcem v krvnem sorodstvu v ravni vrsti do katerega
koli kolena, v stranski vrsti pa do drugega kolena, ali če je s članom komisije
oziroma z osebo, ki vodi javno dražbo, ali cenilcem v zakonu ali v svaštvu do
četrtega kolena, ne glede na to, ali je zakonska zveza prenehala ali ne;
-      
oseba, ki je s članom komisije oziroma z osebo,
ki vodi javno dražbo, ali cenilcem v odnosu skrbništva ali posvojenca oziroma
posvojitelja;
-      
druge osebe, s katerimi je glede na znane
okoliščine ali na kakršnem koli pravnem temelju povezan član komisije oziroma
oseba, ki vodi javno dražbo, ali cenilec, tako da zaradi te povezave obstaja
dvom o njegovi nepristranskosti pri opravljanju funkcije osebe, ki vodi javno
dražbo, ali cenilca.
(3) Izklicna vrednost stvarnega
premoženja oziroma vsaka nadaljnja cena se izkliče trikrat. Če nobeden od
udeležencev javne dražbe navedene cene ne zviša pred tretjim izklicem, se
šteje, da je sprejeta tista cena, ki je bila izklicana trikrat. Ko je cena
izklicana trikrat, oseba, ki vodi javno dražbo, ugotovi, komu in po kakšni ceni
je bil predmet javne dražbe prodan, in kupca pozove k podpisu pogodbe.
(4) Če izklicna vrednost ni bila
dosežena, je javna dražba neuspešna.
33. člen
(zapisnik o javni dražbi)
(1) O javni dražbi se sestavi
zapisnik, ki vsebuje podatke o:
-      
kraju, na katerem je javna dražba potekala,
datumu in uri;
-      
imenih članov komisije oziroma osebi, ki vodi
javno dražbo;
-      
predmetu dražbe;
-      
izklicni ceni;
-      
najnižjem znesku višanja;
-      
imenih in priimkih dražiteljev oziroma njihovih
zastopnikov oziroma pooblaščencev;
-      
ugotovitvah o izpolnjevanju pogojev
dražiteljev, ki pristopijo k dražbi, in
-      
najvišji izklicni ceni in imenu oziroma firmi
kupca ter o ugotovitvah, da je bil kupec pozvan k sklenitvi pogodbe, ali
ugotovitvah, da izklicna vrednost ni bila dosežena in javna dražba ni bila
uspešna.
(2) Zapisnik podpišejo člani komisije
ali oseba, ki jo za vodenje javne dražbe pooblasti predstojnik upravljavca.
34. člen
(sklenitev pogodbe)
Z najugodnejšim dražiteljem se sklene
pogodba v 15 dneh po končani dražbi oziroma po poteku roka za uveljavitev
predkupne pravice. Če dražitelj ne podpiše pogodbe v navedenem roku, mu lahko
ponudnik podaljša rok za sklenitev pogodbe, vendar ne za več kot 15 dni, ali pa
zadrži njegovo varščino. Če najugodnejši dražitelj ne podpiše pogodbe v
podaljšanem roku, ponudnik zadrži njegovo varščino.
c) Javno zbiranje ponudb
35. člen
(objava)
Objava javnega zbiranja ponudb mora vsebovati:
-      
ime in sedež organizatorja javnega zbiranja
ponudb ter ime in sedež upravljavca, če ta ni obenem organizator javnega
zbiranja ponudb;
-      
opis predmeta prodaje;
-      
navedbo, da je treba ponudbi priložiti potrdilo
o vplačani varščini, katere višino določi upravljavec v objavi;
-      
pogoje, po katerih bodo zainteresirani kupci
pridobivali podrobnejše informacije o predmetu prodaje zaradi oblikovanja
ponudbe za nakup;
-      
obliko in pogoje, pod katerimi mora kupec
predložiti ponudbo, oziroma sestavine, ki naj jih ponudba vsebuje, in morebitno
navedbo, da se bodo po prejemu ponudb s ponudniki izvedla dodatna pogajanja;
-      
morebitne omejitve upravljavca v zvezi s
postopkom prodaje;
-      
način in rok plačila kupnine;
-      
navedbo, da je plačilo kupnine v roku, ki je
določen, bistvena sestavina pravnega posla;
-      
rok za oddajo ponudbe;
-      
rok vezanosti ponudnikov na dano ponudbo;
-      
navedbo, ali je odpiranje ponudb javno ali ne;
-      
navedbo, po kateri metodi se bo nadaljeval
postopek ob več najugodnejših ponudbah;
-      
navedbo, da lahko vlada in organ, pristojen za
izvrševanje proračuna samoupravnih lokalnih skupnosti, ali pooblaščena oseba s
soglasjem predstojnika postopek ustavita do sklenitve pravnega posla, pri čemer
se ponudnikom povrnejo stroški v višini izkazanih stroškov za prevzem razpisne
dokumentacije;
-      
navedba morebitnega obstoja predkupne pravice;
-      
osebe za stike prodajalca in
-      
morebitne druge pogoje.
36. člen
(rok za izvedbo javnega zbiranja ponudb)
Med objavo razpisa o javnem zbiranju ponudb
in odpiranjem ponudb ne sme preteči manj kot 15 in več kot 60 dni.
37. člen
(postopek)
(1) Odpiranje ponudb je javno.
Naročnik sme zaradi varovanja tajnih podatkov določiti, da postopek odpiranja
ponudb ni javen.
(2) Pred obravnavo prispelih ponudb
komisija oziroma oseba, ki jo pooblasti predstojnik upravljavca, preveri, ali
so bile ponudbe pravočasne in popolne.
(3) Ponudbo, ki je prispela po
razpisnem roku (nepravočasna ponudba), ali pravočasne, vendar nepopolne
ponudbe, komisija oziroma oseba, ki je pooblaščena za izvedbo postopka, izloči
in o tem obvesti ponudnika.
(4) Ne glede na prejšnji odstavek
lahko ponudnik, ki je oddal ponudbo, ki vsebuje vse sestavine ponudbe, ima pa
pomanjkljivo dokumentacijo, tako ponudbo dopolni do odpiranja ponudb.
(5) Če je med prejetimi ponudbami več
najugodnejših ponudb, lahko komisija oziroma oseba, pooblaščena za izvedbo
postopka:
-      
pozove vse najugodnejše ponudnike k oddaji nove
ponudbe ali
-      
opravi z najugodnejšimi ponudniki dodatna
pogajanja ali
-      
opravi med najugodnejšimi ponudniki javno
dražbo, pri čemer za izklicno ceno določi ceno, ki so jo v svojih ponudbah
ponudili najugodnejši ponudniki.
(6) Postopki iz prejšnjega odstavka
morajo biti izvedeni v roku zavezanosti ponudnikov za dane ponudbe, drugače
javno zbiranje ponudb ni uspešno.
(7) Če v postopku javnega zbiranja
ponudb ni bila dosežena vsaj ocenjena vrednost stvarnega premoženja ali v
postopkih iz četrtega odstavka tega člena ni bila dosežena vsaj cena, ki so jo
v postopku javnega zbiranja ponudb ponudili najugodnejši ponudniki, javno
zbiranje ponudb ni uspešno.
38. člen
(zapisnik)
(1) Ponudbe se odpirajo na kraju in ob
času, ki sta navedena v objavi obvestila o javnem zbiranju ponudb. O odpiranju
ponudb se sestavi zapisnik. Zapisnik podpišejo člani komisije ali oseba, ki jo
za izvedbo postopka javnega zbiranja ponudb pooblasti predstojnik upravljavca.
(2) Zapisnik iz prejšnjega odstavka
vsebuje podatke o:
-      
kraju, datumu in uri odpiranja prispelih
ponudb;
-      
imenih in priimkih članov komisije oziroma
osebi, pooblaščeni za vodenje postopka;
-      
predmetu javnega zbiranja ponudb;
-      
imenih ponudnikov in ponujenih cenah;
-      
ugotovitvah o popolnosti in pravočasnosti
ponudb;
-      
ugotovitvah o tem, ali ponudniki izpolnjujejo
pogoje iz zadnje alinee 35. člena te uredbe;
-      
morebitnem sklepu o izvedbi postopkov iz
četrtega odstavka prejšnjega člena;
-      
najvišji ponujeni ceni in imenu oziroma firmi
najugodnejšega ponudnika ter ugotovitev, da je bil najugodnejši ponudnik pozvan
k sklenitvi pogodbe, ali ugotovitev, da ocenjena vrednost oziroma ob izvedbi
postopkov iz četrtega odstavka prejšnjega člena cena, ki so jo ponudili
najugodnejši ponudniki, ni bila dosežena in javno zbiranje ponudb ni bilo
uspešno.
(3) O neuspelem javnem zbiranju ponudb
upravljavec obvesti ponudnike v osmih dneh od odpiranja prispelih ponudb
oziroma od izvedbe postopkov iz četrtega odstavka prejšnjega člena.
39. člen
(sklenitev pogodbe)
(1) Z najugodnejšim ponudnikom se
sklene pogodba najpozneje v 15 dneh po opravljeni izbiri najugodnejšega
ponudnika oziroma po poteku roka za uveljavitev predkupne pravice.
(2) Če najugodnejši ponudnik ne sklene
pogodbe v roku iz prejšnjega odstavka, lahko upravljavec podaljša rok za
sklenitev pogodbe, vendar ne za več kot 15 dni, ali pa zadrži njegovo varščino.
Če najugodnejši ponudnik ne podpiše pogodbe niti v podaljšanem roku,
upravljavec zadrži njegovo varščino.
č) Neposredna pogodba
40. člen
(pogajanja)
(1) Namera o sklenitvi neposredne
pogodbe se objavi na spletni strani upravljavca najmanj 15 dni pred nameravano
sklenitvijo neposredne pogodbe in mora biti objavljena najmanj 15 dni. Namere o
sklenitvi neposredne pogodbe ni treba objaviti, če se neposredna pogodba sklepa
zaradi vojaške pomoči države v skladu s predpisi o obrambi ali zaradi pomoči
države oziroma samoupravne lokalne skupnosti ob naravni ali drugi nesreči ali
zaradi zagotavljanja potrebne pripravljenosti na naravne ali druge nesreče v
skladu s predpisi ali zaradi varovanja tajnih podatkov pri izvajanju
obveščevalnih in varnostnih nalog.
(2) V postopku razpolaganja s stvarnim
premoženjem na podlagi metode neposredne pogodbe upravljavec z zainteresiranimi
osebami opravi pogajanja o ceni.
(3) Za pogajanja se štejejo tudi
dopisovanje zaradi usklajevanja volj oziroma vsa druga dejanja in postopki,
katerih cilj je doseganje čim višje kupnine ali čim ugodnejših pogojev
razpolaganja.
4. Upravljanje stvarnega premoženja
a) Splošne določbe
41. člen
(skrb za pravno in dejansko urejenost)
(1) Skrb za pravno urejenost
nepremičnega premoženja zajema zlasti:
-      
urejeno zemljiškoknjižno stanje nepremičnine;
-      
urejen vpis nepremičnine v kataster stavb
oziroma zemljiški kataster;
-      
urejen vpis nepremičnine v centralno evidenco
nepremičnega premoženja;
-      
urejena medsebojna razmerja med etažnimi
lastniki;
-      
zavarovanje stvarnega premoženja.
(2) Upravljavec nepremičnine lahko,
kadar lastninsko stanje nepremičnine ni jasno ali ko v zvezi z lastništvom
nepremičnine tečejo sodni ali upravni spori, s posebnim dogovorom z nasprotno
stranko uredi posamezna razmerja, ki se nanašajo na sporno nepremičnino. Pri
tem mora upravljavec pri končnem obračunu medsebojnih obveznosti upoštevati
načelo gospodarnosti ravnanja s stvarnim premoženjem in načelo preglednosti.
(3) Skrb za dejansko urejenost
nepremičnega premoženja zajema zlasti manjša popravila in dela na objektu ali v
prostorih, ki so v objektu, kot so pleskanje, popravila vrat, oken, zamenjava
stavbnega pohištva s pohištvom enakih velikosti in podobno, s katerimi se ne
posega v konstrukcijo objekta in tudi ne spreminjajo zmogljivosti, velikosti,
namembnosti in zunanji videz objekta.
42. člen
(investicijsko vzdrževanje)
(1) Upravljavci skrbijo za
investicijsko vzdrževanje nepremičnega premoženja v skladu s predpisi o
graditvi objektov.
(2) Sredstva, potrebna za
investicijsko vzdrževanje nepremičnega premoženja, se zagotovijo v finančnem
načrtu upravljavca skladno s predpisi, ki urejajo javne finance.
43. člen
(odgovorna oseba)
Za izvedbo upravljavskih nalog je odgovoren
predstojnik upravljavca.
44. člen
(črtan)
45. člen
(črtan)
b) Oddaja stvarnega premoženja v
najem
46. člen
(predmet oddaje v najem)
(1) Stvarno premoženje, ki ga začasno
ne potrebuje noben uporabnik, se lahko odda v najem.
(2) V najem se lahko odda tudi stvarno
premoženje države in samoupravnih lokalnih skupnosti, ki je zajeto v veljavnem
načrtu razpolaganja, postopek javne dražbe, javnega zbiranja ponudb oziroma
sklenitve neposredne pogodbe pa ni bil uspešno končan.
(3) Službena stanovanja se oddajo v
najem skladno s predpisi, ki urejajo stanovanjske zadeve.
47. člen
(čas trajanja oddaje v najem)
(1) Nepremično premoženje, ki ga začasno ne
potrebuje noben uporabnik, lahko upravljavci oddajo v najem za nedoločen čas z
odpovednim rokom, ki ne sme biti daljši od šestih mesecev.
(2) Ne glede na prejšnji odstavek lahko
upravljavci poslovne stavbe in poslovne prostore, ki jih začasno ne potrebuje
noben uporabnik, oddajo v najem za določen čas ali za nedoločen čas z
odpovednim rokom v skladu z zakonom.
(3) Premično premoženje, ki ga začasno ne
potrebuje noben uporabnik, upravljavci lahko oddajo v najem za nedoločen čas z
odpovednim rokom, ki ne sme biti daljši od šestih mesecev.
48. člen
(objava)
Namera o oddaji v najem stvarnega
premoženja se objavi na spletni strani upravljavca najmanj 15 dni pred
sklenitvijo neposredne pogodbe in mora biti objavljena najmanj 15 dni.
49. člen
(obvezne sestavine)
(1) V pogodbi o oddaji stvarnega
premoženja v najem se določita višina najemnine in obveznost najemnika, da
krije obratovalne stroške, stroške rednega vzdrževanja, stroške nadomestila za
uporabo stavbnega zemljišča, stroške zavarovanj, če cena zavarovanja ni
upoštevana v najemnini, in druge stroške, za katere se stranki dogovorita s
pogodbo.
(2) Zavarovalne police, ki jih sklepa
najemnik, se morajo vinkulirati v korist države oziroma samoupravne lokalne
skupnosti.
c) Najemanje stvarnega premoženja
50. člen
(najemanje stvarnega premoženja)
(1) Upravljavec lahko najame stvarno
premoženje v takem obsegu in taki kvaliteti, ki zagotavlja najboljše pogoje za
izvajanje njegovih nalog. Pred sklenitvijo pogodbe se preverijo ponudbe na
zunanjem trgu in opravijo pogajanja z najugodnejšimi ponudniki.
(2) Za delovanje organov državne uprave se
pod pogojem, da je to v skladu s stroškovno učinkovitostjo, ekonomsko
izvedljivostjo, širšo trajnostjo, tehnično ustreznostjo in zadostno konkurenco,
lahko najemajo le stavbe, ki izpolnjujejo vsaj minimalne zahteve glede
energetske učinkovitosti, kot jih določa predpis, ki ureja upravljanje z
energijo v javnem sektorju.
(3) Stvarno
premoženje se lahko najame za čas, ko ga upravljavec potrebuje.
(4) Upravljavec
sklene najemno pogodbo z najugodnejšim ponudnikom.
č) Oddaja stvarnega premoženja v brezplačno
uporabo
51. člen
(predmet oddaje v brezplačno uporabo)
(1) Stvarno premoženje, ki ga začasno
ne potrebuje noben uporabnik, se lahko odda v brezplačno uporabo.
(2) V brezplačno uporabo se lahko odda
tudi nepremično premoženje države in samoupravnih lokalnih skupnosti, ki je
zajeto v načrtu razpolaganja, postopek javne dražbe, javnega zbiranja ponudb
oziroma sklenitve neposredne pogodbe pa ni bil uspešno končan.
52. člen
(čas trajanja oddaje v brezplačno uporabo)
(1) Stvarno premoženje, ki ga začasno ne
potrebuje noben uporabnik se lahko odda v brezplačno uporabo, za obdobje, ki ne
sme biti daljši od petih let.
(2) V primeru, da noben uporabnik
premoženja ne potrebuje se lahko obdobje iz prejšnjega odstavka podaljša še
enkrat za pet let.
(3) Ne glede na prejšnja odstavka se lahko
stvarno premoženje odda v brezplačno uporabo za obdobje, ki ne sme biti daljše
od 20 let, če gre za oddajo za potrebe obrambe, zaščite, reševanja ter pomoči
ob naravnih in drugih nesrečah.
53. člen
(objava)
Namera o oddaji stvarnega premoženja v
brezplačno uporabo se objavi na spletni strani upravljavca najmanj 15 dni pred
sklenitvijo neposredne pogodbe in mora biti objavljena najmanj 15 dni.
54. člen
(obvezne sestavine)
(1) V pogodbi o oddaji stvarnega
premoženja v brezplačno uporabo se določi obveznost uporabnika, da krije
obratovalne stroške, stroške rednega vzdrževanja, stroške nadomestila za
uporabo stavbnega zemljišča, stroške zavarovanj in druge stroške, za katere se
stranki dogovorita s pogodbo.
(2) Zavarovalne police, ki jih sklepa
uporabnik, se morajo vinkulirati v korist države oziroma samoupravne lokalne
skupnosti.
d) Obremenjevanje s stvarnimi pravicami
55. člen
(služnost)
(1) Za postopek ustanovitve služnosti
se smiselno uporabljajo določbe o razpolaganju s stvarnim premoženjem.
(2) V pogodbi o ustanovitvi služnosti
je treba služnost določiti v čim manjšem obsegu, racionalno in gospodarno, tako
da čim manj obremenjuje nepremičnino v lasti države oziroma samoupravne lokalne
skupnosti.
(3) Namera o ustanovitvi služnosti se
objavi na spletni strani upravljavca najmanj 15 dni pred sklenitvijo neposredne
pogodbe in mora biti objavljena najmanj 15 dni.
56. člen
(stavbna pravica)
(1) Stavbna pravica se lahko ustanovi,
če je vrednost nadomestila, ki ga imetnik stavbne pravice plača za ustanovitev
stavbne pravice, enaka ali večja vrednosti nadomestila, ki ga bo lastnik
zemljišča plačal imetniku stavbne pravice po poteku časa, za katerega je
stavbna pravica ustanovljena. Upravljavec je pred sklenitvijo pravnega posla o
ustanovitvi stavbne pravice dolžan pripraviti tudi predlog finančnega načrta odplačila
nadomestila, ki ga po izteku pogodbenega razmerja plača imetniku stavbne
pravice.
(2) Pred sklenitvijo pravnega posla o
ustanovitvi stavbne pravice je upravljavec dolžan pripraviti poročilo o
ekonomski utemeljenosti ustanovitve stavbne pravice na nepremičnini v lasti
države oziroma samoupravne lokalne skupnosti, v katerem se pretehta višina
nadomestila, ki ga bo prejel v času trajanja stavbne pravice, višina
nadomestila, ki bi ga država oziroma samoupravna lokalna skupnost plačala
imetniku po prenehanju pogodbenega razmerja, ter uporabnost stavbe, ki je
predmet stavbne pravice po prenehanju pogodbenega razmerja.
(3) Za postopek ustanovitve stavbne
pravice se smiselno uporabljajo določbe o razpolaganju s stvarnim premoženjem.
(4) Namera o ustanovitvi stavbne
pravice se objavi na spletni strani upravljavca najmanj 15 dni pred sklenitvijo
neposredne pogodbe in mora biti objavljena najmanj 15 dni.
57. člen
(izdaja zemljiškoknjižnega dovolila)
Zemljiškoknjižno dovolilo za vpis služnosti
oziroma stavbne pravice na nepremičnini v zemljiško knjigo upravljavec
nepremičnine izroči po prejemu celotnega plačila, pri obročnem odplačevanju pa
po plačilu prvega obroka nadomestila.
58. člen
(ustanavljanje stavbne pravice in
služnosti v korist države ali samoupravne lokalne skupnosti)
Kadar se v korist države ali samoupravne
lokalne skupnosti ustanavlja služnost ali stavbna pravica na stvarnem
premoženju, se smiselno uporabljajo določbe 56. člena te uredbe.
e) Zavarovanje stvarnega premoženja
59. člen
(obseg zavarovanja)
(1) Stvarno premoženje se mora
zavarovati, če zakon tako določa. Zavaruje se na način, kot ga predpisuje
zakon, ali na način, ki je za stvarno premoženje najprimernejši, praviloma za
običajna tveganja.
(2) O zavarovanju stvarnega premoženja
odloča predstojnik upravljavca ob upoštevanju analize stroškov in koristi
zavarovanja v preteklih petih letih, pri tem pa mora upoštevati načeli
učinkovitosti in gospodarnosti razpolaganja s proračunskimi sredstvi.

Priloga: Obrazec št. 1 do Obrazec št. 4

Uredba o stvarnem premoženju države in
samoupravnih lokalnih skupnosti (Uradni list RS, št. 34/11) vsebuje naslednje prehodne in
končne določbe:
»V. PREHODNE IN KONČNE DOLOČBE
60. člen
(veljavnost
sklenjenih pogodb)
Pogodbe v zvezi z ravnanjem s stvarnim
premoženjem države in samoupravnih lokalnih skupnosti, ki so bile sklenjene
pred uveljavitvijo te uredbe, veljajo do izteka roka, določenega v posamezni
pogodbi.
61. člen
(uporaba
določb)
(1) Določba 27. člena te uredbe se v
delu, ki ureja pridobivanje nepremičnin skladno s predpisi, ki določajo
standarde prostorov in opreme javnih zavodov, javnih gospodarskih zavodov,
javnih agencij in javnih skladov, začne uporabljati z dnem uveljavitve teh
predpisov.
(2) Določbi 44. in 45. člena te uredbe
se začneta uporabljati z dnem začetka delovanja nepremičninskega sklada.
62. člen
(prehodni
režim)
(1) Ne glede na določbo prvega
odstavka 47. člena te uredbe se lahko do uveljavitve posebnih predpisov, vendar
najkasneje dve leti po uveljavitvi te uredbe, odda v najem za čas, ki ni daljši
od dveh let:
-      
nepremično premoženje, katerega upravljavec je
določen s posebnim zakonom in je bilo pridobljeno z namenom zagotavljanja
prostorskih pogojev izvajanja terapevtskih socialnovarstvenih dejavnosti;
-      
nepremično premoženje, ki ga v času uveljavitve
te uredbe uporabljajo mednarodne organizacije, katerih članica je Republika
Slovenija in imajo na ozemlji Republike Slovenije svoj sedež, agencijo,
oddelek, predstavništvo ali pisarno, ter
-      
nepremično premoženje pravnih oseb, katerih
ustanoviteljica oziroma soustanoviteljica je Republika Slovenija in delujejo na
področju visokega šolstva, znanosti in tehnologije.
(2) Ne glede na določbo prvega
odstavka 47. člena te uredbe se lahko do uveljavitve posebnih predpisov, vendar
najkasneje dve leti po uveljavitvi te uredbe, odda v najem za čas, ki ni daljši
od 30 let, nepremično premoženje, ki ima status kulturnega spomenika po zakonu,
ki ureja varstvo kulturne dediščine.
(3) Ne glede na določbo prvega
odstavka 52. člena te uredbe se lahko do uveljavitve posebnih predpisov, vendar
najkasneje dve leti po uveljavitvi te uredbe, odda v brezplačno uporabo za čas,
ki ni daljši od dveh let, nepremično premoženje, katerega upravljavec je
določen s posebnim zakonom in je bilo pridobljeno z namenom zagotavljanja
prostorskih pogojev izvajanja terapevtskih socialnovarstvenih dejavnosti.
63. člen
(prenehanje
veljavnosti)
Z dnem uveljavitve te uredbe preneha
veljati Uredba o stvarnem premoženju države, pokrajin in občin (Uradni list RS,
št. 84/07, 94/07, 55/09 – odl. US, 100/09 in 49/10).
64. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
stvarnem premoženju države in samoupravnih lokalnih skupnosti (Uradni list RS,
št. 42/12) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
stvarnem premoženju države in samoupravnih lokalnih skupnosti (Uradni list RS,
št. 24/13) vsebuje naslednjo prehodno in
končno določbo:
»PREHODNA IN KONČNA DOLOČBA
21. člen
Minister izda pravilnik iz drugega odstavka
27. člena uredbe v roku šestih mesecev od uveljavitve te uredbe.
22. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
stvarnem premoženju države in samoupravnih lokalnih skupnosti (Uradni list RS,
št. 10/14)
vsebuje naslednji končni določbi:
»KONČNI DOLOČBI
8. člen
Obrazec št. 2b iz dopolnjene Priloge 1 se
začne uporabljati pri
pripravi proračuna za leti 2015 in 2016.
9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
stvarnem premoženju države in samoupravnih lokalnih skupnosti (Uradni list RS,
št. 58/16)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
Stavbe za delovanje organov državne uprave,
za pridobitev katerih je ob uveljavitvi te uredbe pravni posel že sklenjen,
lastninska pravica pa še ni prešla na pridobitelja, ali za pridobitev ali najem
katerih pogajanja ali postopek za sklenitev pravnega posla ob uveljavitvi te
uredbe že teče, se pridobijo ali najamejo v skladu z Uredbo o stvarnem
premoženju države in samoupravnih lokalnih skupnosti (Uradni list RS,
št. 34/11, 42/12, 24/13 in 10/14).
9. člen
Ta uredba začne veljati petnajsti dan po
objavi v Uradnem listu Republike Slovenije.«.