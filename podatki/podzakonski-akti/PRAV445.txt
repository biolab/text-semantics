I. SPLOŠNI DOLOČBI
1. člen
(vsebina pravilnika)
Ta pravilnik določa rutinske diagnostične
preiskave in način zdravljenja bikov v odobrenih osemenjevalnih središčih ter
veterinarski inšpekcijski nadzor.
Biki, ki se vključujejo v odobreno
osemenjevalno središče, morajo izhajati iz rej oziroma vzrejališč, ki so pod
stalno veterinarsko kontrolo, in biti pregledani ter prosti bolezni, ki jih
določajo predpisi, ki urejajo zdravstveno ustreznost in sistematične preiskave
plemenskih živali, živalskega semena, jajčnih celic in zarodkov.
2. člen
(pomen izrazov)
V tem pravilniku uporabljeni izrazi
pomenijo:
1.    
Osemenjevalno središče je pooblaščena
organizacija, ki redi bike za pridobivanje in promet z njihovim semenom.
2.    
Odobritev pomeni ugotovitev, da osemenjevalno
središče izpolnjuje predpisane veterinarsko-sanitarne pogoje.
3.    
Veterinar osemenjevalnega središča je strokovni
delavec veterinarske postaje osemenjevalnega središča, ki je pooblaščen in
odgovoren za delo ter stalen nadzor v osemenjevalnem središču.
4.    
Pristojni organ za veterinarstvo je
Veterinarska uprava Republike Slovenije (v nadaljnjem besedilu: VURS).
5.    
Pooblaščeni laboratorij je laboratorij, ki ga
pooblasti predstojnik VURS.
6.    
Veterinarska registrska številka je številka,
ki jo po opravljenem postopku odobritve osemenjevalnemu središču podeli VURS.
7.    
Živalsko seme je pripravljen oziroma razredčen
ejakulat bika (v nadaljnjem besedilu: seme).
8.    
Serija semena so osemenjevalne doze
pripravljene iz ejakulata istega bika, pridobljene istega dne.
9.    
Pošiljka semena je ena ali več serij bikovega
semena, za katero je bilo izdano eno zdravstveno potrdilo.
10. 
Država pridobivanja semena je država, v kateri
se seme pridobiva, skladišči in daje v promet.
II. RUTINSKE DIAGNOSTIČNE PREISKAVE
3. člen
(diagnostične preiskave)
Vsi biki v odobrenem osemenjevalnem
središču morajo biti vsaj enkrat letno pregledani na:
-      
tuberkulozo, in sicer z intradermalnim monotestom
ali z intradermalnim primerjalnim testom, pri čemer mora biti rezultat vsakega
testa negativen;
-      
brucelozo, in sicer s testom serumske
aglutinacije, kjer mora biti titer manjši od 30 IE/mililiter seruma, ali z
metodo reakcije vezanja komplementa, kjer mora biti titer nižji od 20 IE/ICFTU
(international complement fixation test units) seruma;
-      
enzootsko govejo levkozo, in sicer z
imunodifuzijskim testom ali z Elisa testom, pri čemer mora biti rezultat testa
negativen;
-      
infekciozni bovini rinotraheitis in infekciozni
pustularni vulvovaginitis (IBR/IPV), in sicer s testom serumske nevtralizacije
ali Elisa testom, pri čemer mora biti rezultat testa negativen;
-      
govejo genitalno kampilobakteriozo v vzorcu
prepucionalnega izpirka ali izpirka umetne vagine, in sicer s testom
imunoflorescence (protiteles) ali kulture kampilobacter fetus, pri čemer mora
biti rezultat testa negativen;
-      
govejo trihomoniazo z mikroskopsko preiskavo in
kulturo prepucionalnega izpirka, pri čemer mora biti rezultat testa negativen;
-      
govejo virusno diarejo – mukozno bolezen –
Diarrhoea viralis bovum – Morbus mucosae bovum (GVD-MB), pri čemer mora biti
test izolacije virusa negativen.
Vse preiskave iz prvega odstavka tega člena
(v nadaljnjem besedilu: preiskave) morajo biti opravljene v pooblaščenih
laboratorijih.
Če je bil rezultat katerekoli preiskave iz
tega pravilnika pozitiven, je treba bika nemudoma premestiti iz objektov za
nastanitev plemenjakov v izolacijski prostor. Njegovega semena ni dovoljeno
dajati v promet, kot tudi ne zalog njegovega semena od zadnjega negativnega
rezultata dalje. V promet se lahko da seme, pridobljeno šele potem, ko so
rezultati ponovnih preiskav negativni.
V primeru iz tretjega odstavka tega člena
ni dovoljeno dajati v promet niti semena ostalih bikov iz takšnega osemenjevalnega
središča, če je bil rezultat katerekoli preiskave iz tega pravilnika pozitiven.
V takšnem primeru mora biti seme zamrznjeno in shranjeno v posebnih, vidno
označenih posodah za skladiščenje, dokler se s ponovnimi preiskavami ne dokaže,
da so rezultati preiskav negativni. V nasprotnem primeru je treba seme uničiti.
Predstojnik VURS z odločbo v upravnem
postopku imenuje strokovno komisijo, katere dolžnost je priprava ustreznih
ukrepov za zatiranje in izkoreninjenje bolezni iz četrte, pete, šeste in sedme
alinee prvega odstavka tega člena v odobrenem osemenjevalnem središču.
4. člen
(ostale bolezni)
Čreda bikov v odobrenem osemenjevalnem
središču mora biti poleg bolezni iz prvega odstavka 3. člena tega pravilnika in
bolezni, ki jih določajo predpisi, ki urejajo zdravstveno ustreznost in
sistematične preiskave plemenskih živali, živalskega semena, jajčnih celic in
zarodkov, prosta tudi:
-      
stekline in
-      
vraničnega prisada.
III. NAČINI ZDRAVLJENJA
5. člen
(tuberkuloza)
Za tuberkulinizacijo bikov se lahko
uporabljajo le registrirani bovini tuberkulini.
Če so biki reagirali pozitivno po
intradermalnem monotestu, se jih ponovno tuberkulinizira z intradermalnim
primerjalnim testom po 42 dneh, pri čemer se aviarni tuberkulin aplicira 10 cm
pod vihrom, bovini tuberkulin pa 12,5 cm niže, in sicer na črti, ki je
vzporedna z linijo obeh pleč.
Če so biki po intradermalnem primerjalnem
testu iz drugega odstavka tega člena reagirali sumljivo (debelina kože je
povečana za več kot 2 mm in manj kot 4 mm), jih je potrebno po 42 dnevih
ponovno tuberkulinizirati. Če tudi tokrat reakcija ni negativna, je treba
pozitivne živali izločiti.
Za ponovno pridobitev statusa tuberkuloze
proste črede bikov morajo biti po 42 dneh od izvedbe zadnje tuberkulinizacije
vsi biki v odobrenem osemenjevalnem središču negativni.
6. člen
(bruceloza)
Za diagnosticiranje bruceloze se lahko
uporabljajo le registrirani antigeni in primerjalni serumi.
Preiskave morajo biti opravljene v skladu z
drugo alineo prvega odstavka 3. člena tega pravilnika. Če so rezultati preiskav
na brucelozo pozitivni, je treba pozitivne živali izločiti.
Za ponovno pridobitev statusa bruceloze
proste črede bikov morata biti opravljeni dve naknadni preiskavi v skladu z
drugo alineo prvega odstavka 3. člena tega pravilnika, pri čemer morajo biti
rezultati obeh preiskav negativni. Prvo preiskavo se opravi 30 dni po izločitvi
zadnjega pozitivnega bika v odobrenem osemenjevalnem središču, drugo pa 60 dni
kasneje.
7. člen
(enzootska goveja levkoza)
Za diagnosticiranje enzootske goveje
levkoze se lahko uporabljajo le registrirani antigeni.
Čreda bikov v odobrenem osemenjevalnem
središču je prosta bolezni, če ni bilo nobenih kliničnih znakov obolenj,
oziroma so bili vsi laboratorijski izvidi negativni.
Vse bike, ki so starejši od 12 mesecev, je
treba v razmaku najmanj 4 mesecev in največ 12 mesecev serološko pregledati. Če
se pri bikih v čredi pojavijo klinični znaki ali so biki sumljivi na bolezen,
jih je treba takoj izločiti. Po dveh zaporednih preiskavah z negativnim
rezultatom, se čreda bikov proglasi za prosto levkoze. Če je bil izločen le en
bik, rezultati ostalih pa so negativni, se po izvedenih ukrepih za
ugotavljanje, preprečevanje in izkoreninjenje bolezni čreda proglasi za prosto
levkoze.
IV. NADZOR
8. člen
(nadzor)
Nadzor nad izvajanjem tega pravilnika
najmanj dvakrat letno opravi veterinarska inšpekcija.
Če veterinarski inšpektor ugotovi pri
izvajanju tega pravilnika pomanjkljivosti ali nepravilnosti, VURS odobrenemu
osemenjevalnemu središču začasno ali trajno odvzame veterinarsko registrsko
številko.

Pravilnik o rutinskih diagnostičnih preiskavah
in načinu zdravljenja bikov v odobrenih osemenjevalnih središčih (Uradni list
RS, št. 58/00)
vsebuje naslednjo prehodno in končno določbo:
»V. PREHODNA DOLOČBA
9. člen
(prehodno
obdobje)
Do sprejema ustreznih predpisov se za
opravljanje tuberkulinizacije, diagnosticiranje bruceloze in diagnosticiranje
enzootske goveje levkoze uporabljajo metode in tehnike, ki jih določi VURS, in
jih izda v posebni publikaciji, ki je javnosti dosegljiva na VURS.
VI. KONČNA DOLOČBA
10. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o rutinskih diagnostičnih preiskavah
in načinu zdravljenja bikov v odobrenih osemenjevalnih središčih (Uradni list
RS, št. 36/04) v zvezi s prenehanjem uporabe
glede goved določa: 
»17. člen
(prenehanje
uporabe)
Z dnem uveljavitve tega pravilnika se glede
goved prenehajo uporabljati Pravilnik o rutinskih diagnostičnih preiskavah in
načinu zdravljenja bikov v odobrenih osemenjevalnih središčih (Uradni list RS,
št. 58/00 in 33/01 – ZVet-1) ter 1. točka drugega odstavka 2. člena, 1. točka
prvega odstavka 3. člena in prvi odstavek 4. člena Pravilnika o zdravstveni
ustreznosti in sistematičnih preiskavah plemenskih živali, živalskega semena,
jajčnih celic in zarodkov (Uradni list RS, št. 49/97, 24/99, 42/99, 59/99 in
7/01).«;
ter vsebuje naslednjo končno določbo:
»18. člen
(uveljavitev
pravilnika)
Ta pravilnik začne veljati 1. maja 2004.«.