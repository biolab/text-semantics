I. SPLOŠNE DOLOČBE
1. člen
(vsebina)
(1) Ta uredba določa metodologijo za
oblikovanje cen storitev obveznih občinskih gospodarskih javnih služb varstva
okolja (v nadaljnjem besedilu: javne službe), in sicer za:
-    
oskrbo s pitno vodo,
-    
odvajanje in čiščenje komunalne in padavinske odpadne vode,
-    
zbiranje določenih vrst komunalnih odpadkov,
-    
obdelavo določenih vrst komunalnih odpadkov in
-    
odlaganje ostankov predelave ali odstranjevanja komunalnih odpadkov.
(2) Ta uredba določa tudi ukrepe in
normative, povezane z obračunom cen storitev javnih služb njihovim uporabnikom.
2. člen
(izrazi)
Izrazi, uporabljeni v tej uredbi, pomenijo:
1.    
izvajalec javne službe je izvajalec, ki v skladu z zakonom, ki
ureja gospodarske javne službe, ali z zakonom, ki ureja javno-zasebno
partnerstvo, izvaja javne službe iz prejšnjega člena (v nadaljnjem besedilu:
izvajalec);
2.    
storitev javne službe je storitev, ki jo pri opravljanju javne
službe iz prvega odstavka prejšnjega člena opravlja izvajalec v skladu z
zakoni, ki urejajo gospodarske javne službe, javno-zasebno partnerstvo in
varstvo okolja;
3.    
zavezanec za plačilo storitev opravljanja javne službe je fizična
ali pravna oseba, ki je uporabnik storitve, v skladu s predpisi, ki urejajo
posamezne javne službe iz prejšnjega člena te uredbe;
4.    
omrežnina je del cene, ki vključuje stroške javne infrastrukture
javne službe oskrbe s pitno vodo ter javne službe odvajanja in čiščenja komunalne
in padavinske odpadne vode;
5.    
vodarina je del cene, ki vključuje stroške opravljanja storitev
javne službe oskrbe s pitno vodo;
6.    
javne službe ravnanja s komunalnimi odpadki so zbiranje določenih
vrst komunalnih odpadkov, obdelava določenih vrst komunalnih odpadkov in
odlaganje ostankov predelave ali odstranjevanja komunalnih odpadkov;
7.    
cena javne infrastrukture je del cene, ki vključuje stroške javne
infrastrukture javne službe ravnanja s komunalnimi odpadki;
8.    
predračunska lastna cena storitev javne službe (v nadaljnjem
besedilu: predračunska cena) je cena, ki se izračuna v skladu s slovenskimi
računovodskimi standardi in to uredbo, na podlagi načrtovane količine
opravljenih storitev in načrtovanih stroškov ter prihodkov izvajalca v
prihodnjem obračunskem obdobju, in ne vključuje omrežnine ali cene javne
infrastrukture;
9.    
obračunska lastna cena storitev javne službe (v nadaljnjem
besedilu: obračunska cena) je cena, ki se izračuna enako kakor predračunska
cena, pri čemer se za preračun stroškov na enoto storitev uporabijo dejanske
količine opravljenih storitev in realizirani stroški izvajalca v preteklem
obračunskem obdobju;
10.  potrjena
cena storitve javne službe (v nadaljnjem besedilu: potrjena cena) je
sestavljena iz omrežnine ali cene javne infrastrukture ter iz cene, ki se
nanaša na opravljanje storitev javne službe in jo potrdi pristojni organ
občine;
11.  zaračunana
cena storitve javne službe (v nadaljnjem besedilu: zaračunana cena) je
potrjena cena, zmanjšana za morebitno subvencijo, in jo za storitev iz 1. člena
te uredbe plača uporabnik;
12.  subvencija
je razlika med potrjeno in zaračunano ceno in bremeni proračun občine;
13.  poslovno
potrebna osnovna sredstva so osnovna sredstva izvajalca, potrebna za
neposredno opravljanje posamezne javne službe;
14.  posamezne
izvirne vrste stroškov (stroški materiala, stroški storitev v ožjem pomenu,
stroški amortizacije in stroški dela) so vrste stroškov v skladu s slovenskimi
računovodskimi standardi;
15.  neposredni
stroški materiala in storitev, neposredni stroški dela, splošni (posredni) proizvajalni
stroški, splošni nabavno-prodajni stroški in splošni upravni stroški so
stroški v skladu s slovenskimi računovodskimi standardi;
16.  donos
na vložena poslovno potrebna osnovna sredstva izvajalca je donos izvajalca,
ki ne sme presegati pet odstotkov od vrednosti poslovno potrebnih osnovnih
sredstev za neposredno opravljanje posamezne javne službe;
17.  okoljska
dajatev je dajatev v skladu z zakonom, ki ureja varstvo okolja;
18.  plačilo
za vodno pravico je plačilo za vodno pravico v skladu z zakonom, ki ureja
vode;
19.  vodno
povračilo je vodno povračilo v skladu z zakonom, ki ureja vode;
20.  finančno
jamstvo je finančno jamstvo v skladu s predpisom, ki ureja odlaganje
odpadkov na odlagališčih;
21.  infrastruktura
javne službe so objekti in naprave, namenjeni izvajanju javne službe;
22.  stanovanjske
stavbe za posebne namene so stanovanjske stavbe za posebne namene v skladu
s predpisom, ki ureja vrste stanovanjskih stavb;
23.  gradbeni
inženirski objekti so gradbeni inženirski objekti v skladu z zakonom, ki
ureja graditev objektov;
24.  stopnja
izkoriščenosti zmogljivosti infrastrukture javne službe je razmerje med
dejansko izkoriščenostjo zmogljivosti infrastrukture javne službe in največjo
projektirano zmogljivostjo infrastrukture javne službe, pri kateri se lahko
infrastruktura javne službe normalno uporablja za opravljanje storitev javne
službe in pri kateri se lahko zagotavlja normalni standard storitev javne
službe ob upoštevanju razpoložljive tehnike in veljavnih standardov.
Izkoriščenost zmogljivosti infrastrukture javne službe določa, v kakšnem obsegu
so zmogljivosti infrastrukture javne službe dejansko uporabljene;
25.  lastna
oskrba s pitno vodo je lastna oskrba prebivalcev s pitno vodo v skladu s
predpisom, ki ureja oskrbo s pitno vodo;
26.  kombinirani
vodomer je vodomer v skladu s predpisom o meroslovnih zahtevah za vodomere;
27.  vodne
izgube so izgube pitne vode v skladu s predpisom, ki ureja oskrbo s pitno
vodo.
3. člen
(obračun najemnine za javno
infrastrukturo)
(1) Občina za opravljanje javne službe
izvajalcem obračunava najemnino za vso javno infrastrukturo, ki je potrebna za
opravljanje posamezne javne službe iz 1. člena te uredbe in jo ima občina v
lasti ali finančnem najemu, najmanj v višini obračunane amortizacije za vso
javno infrastrukturo, ki je potrebna za opravljanje posamezne javne službe iz
1. člena te uredbe in jo ima občina v lasti ali finančnem najemu, v skladu s to
uredbo.
(2) Če se ob potrditvi cene pristojni
občinski organ odloči, da potrjena cena storitve javne službe ne pokriva
celotne najemnine iz prejšnjega odstavka, mora za razliko občina oblikovati
subvencijo iz proračuna občine.
(3) Občina lahko prizna subvencijo iz
prejšnjega odstavka v izračunu cen storitev javnih služb za uporabnike, ki so
gospodinjstva ali izvajalci nepridobitnih dejavnosti.
(4) Na uporabnike storitev gospodarske
javne službe se lahko prenese le tisti del najemnine, ki jo občina za uporabo
javne infrastrukture zaračuna izvajalcem in je sorazmeren z deležem
zmogljivosti javne infrastrukture, ki je namenjena uporabnikom storitev
gospodarske javne infrastrukture.
4. člen
(obračun opravljanja storitev javnih
služb)
(1) Cena opravljanja storitev javnih
služb se obračuna na podlagi opravljanja storitev posamezne javne službe.
Izvajalec za uporabnike najmanj enkrat letno ugotavlja dejansko količino
opravljenih storitev.
(2) Če dejanske količine opravljenih
storitev iz prejšnjega odstavka ni mogoče ugotoviti in ta uredba ne določa
drugače, jo izvajalec zaradi določitve akontacij oceni na podlagi podatkov o
povprečni količini opravljenih storitev v preteklem obračunskem obdobju, ki jih
je izvajalec opravil za svoje uporabnike. Kadar to ni mogoče, se upošteva
zadnji razpoložljivi uradni podatek Statističnega urada Republike Slovenije o
povprečni količini storitev, opravljenih za uporabnike.
5. člen
(oblikovanje cene storitev javnih služb)
(1) Ceno storitve posamezne javne
službe za območje občine predlaga izvajalec z elaboratom o oblikovanju cene
izvajanja storitev javne službe (v nadaljnjem besedilu: elaborat) in jo
predloži pristojnemu občinskemu organu v potrditev.
(2) Pri oblikovanju cene v postopku
izbire izvajalca lahko ceno predlaga tudi ponudnik storitve javne službe, če
izvajalec še ni izbran, pri čemer elaborat iz prejšnjega odstavka vsebuje le
sestavine, ki se nanašajo na prihodnje obdobje.
(3) Če imajo občine skupnega izvajalca
javne službe in ne določijo enotne cene za opravljanje storitev posamezne javne
službe, lahko vsaka občina ločeno določi ceno storitev posamezne javne službe.
(4) Prihodki in odhodki posameznih
javnih služb se evidentirajo ločeno v skladu s slovenskimi računovodskimi
standardi.
(5) Občina določi potrjeno ceno
posamezne javne službe iz 1. člena te uredbe in morebitno subvencijo, izvajalec
pa oblikuje in na svojih spletnih straneh ter na krajevno običajen način objavi
cenik s potrjeno ceno, znižano za morebitno subvencijo.
(6) Storitve, ki se izvajajo, se na
računu prikažejo v skladu s prilogo 2, ki je sestavni del te uredbe.
6. člen
(poračun)
(1) Izvajalec za preteklo obračunsko
obdobje ugotovi razliko med potrjeno ceno in obračunsko ceno opravljenih
storitev.
(2) Ugotovljena razlika med potrjeno
ceno in obračunsko ceno glede na dejansko količino opravljenih storitev v
preteklem obračunskem obdobju se v elaboratu upošteva pri izračunu predračunske
cene za naslednje obdobje.
(3) Izvajalec enkrat letno pripravi
elaborat. Če razlika iz prejšnjega odstavka presega deset odstotkov od potrjene
cene, mora elaborat poslati pristojnemu občinskemu organu, ki mora začeti
postopek potrjevanja cene.
7. člen
(obseg opravljanja storitev)
Ta uredba se uporablja tudi, kadar predpis
občine, ki ureja opravljanje storitev javnih služb v skladu z zakonom, določa
opravljanje storitev na način ali v obsegu, ki pomeni preseganje obveznosti,
določenih z zakoni, ki urejajo javne službe.
8. člen
(izhodišča za oblikovanje cen)
(1) Pri oblikovanju cen javnih služb
se upoštevajo standardi in ukrepi za opravljanje posamezne javne službe, kakor
jih opredeljujejo državni in občinski predpisi za posamezno javno službo.
(2) Zaradi oblikovanja cen javnih
služb je treba določiti:
-    
vrednost in obseg javne infrastrukture, ki se uporablja za opravljanje
javnih služb,
-    
največji donos na vložena poslovno potrebna osnovna sredstva za
izvajanje storitev javne službe.
(3) Pri oblikovanju cen javnih služb
se upoštevajo načrtovane količine opravljenih storitev, načrtovani stroški in
prihodki izvajalca za prihodnje obdobje.
(4) Izhodišča za oblikovanje cen so
podlaga za pripravo elaborata.
(5) Globe, reprezentanca, sponzorstva
in donacije, ki jih plača izvajalec, niso upravičeni kalkulativni element cene
storitve javne službe.
9. člen
(elaborat)
(1) Elaborat vsebuje:
-    
predračunsko in obračunsko količino opravljenih storitev javne službe za
preteklo obračunsko obdobje,
-    
predračunske in obračunske stroške izvajanja storitev posamezne javne službe
za preteklo obračunsko obdobje,
-    
pojasnila odmikov obračunske cene od predračunske in od potrjene cene
storitev posamezne javne službe za preteklo obračunsko obdobje,
-    
primerjavo obračunskih cen posamezne javne službe, za katero se oblikuje
cena, z obračunskimi cenami storitev javne službe na primerljivih območjih,
-    
primerjavo potrjenih cen posamezne javne službe, za katero se oblikuje
cena, s potrjenimi cenami storitev javne službe na primerljivih območjih,
-    
primerjavo obračunske cene javne infrastrukture javne službe, za katero
se oblikuje cena, s primerljivimi območji,
-    
primerjavo izvajalca javne službe s povprečjem panoge tiste javne
službe, za katero se oblikuje cena, s pomočjo kazalnikov, ki so: pospešena
pokritost kratkoročnih obveznosti, gospodarnost poslovanja, povprečna mesečna
plača na zaposlenca in ki jih objavlja Agencija Republike Slovenije za
javnopravne evidence in storitve, pri čemer se za povprečje panoge javne službe
oskrba s pitno vodo šteje dejavnost E36 Zbiranje prečiščevanje in distribucija
vode, za povprečje panoge javne službe odvajanje in čiščenje komunalne in
padavinske odpadne vode šteje dejavnost E37 Ravnanje z odplakami, za povprečje
panoge javne službe zbiranje določenih vrst komunalnih odpadkov šteje dejavnost
38.11 Zbiranje in odvoz nenevarnih odpadkov, za povprečje panoge javne službe
obdelava določenih vrst komunalnih odpadkov, in odlaganje ostankov predelave
ali odstranjevanja komunalnih odpadkov šteje dejavnost 38.21 Ravnanje z
nenevarnimi odpadki,
-    
predračunsko količino opravljenih storitev javne službe za prihodnje
obračunsko obdobje,
-    
predračunske stroške izvajanja storitev posamezne javne službe za
prihodnje obračunsko obdobje,
-    
obseg poslovno potrebnih osnovnih sredstev za izvajanje storitev
posamezne javne službe za preteklo in prihodnje obračunsko obdobje,
-    
prikaz razdelitve splošnih stroškov v skladu z 10. členom te uredbe za
preteklo in prihodnje obračunsko obdobje,
-    
prihodke, ki jih izvajalec ustvari z opravljanjem posebnih storitev za
preteklo in prihodnje obračunsko obdobje,
-    
donos na vložena poslovno potrebna osnovna sredstva za preteklo in
prihodnje obračunsko obdobje,
-    
število zaposlenih za izvajanje storitev posamezne javne službe za
preteklo in prihodnje obračunsko obdobje,
-    
podatek o višini najemnine za javno infrastrukturo in podatek o njenem
deležu, ki se prenese na uporabnike javne infrastrukture,
-    
stopnjo izkoriščenosti javne infrastrukture, ki je namenjena izvajanju
javne službe, in stopnjo izkoriščenosti javne infrastrukture, ki je namenjena
za izvajanje posebnih storitev,
-    
izračun predračunske cene storitev posamezne javne službe za prihodnje
obračunsko obdobje in izračun predračunske cene javne infrastrukture ali
omrežnine za prihodnje obračunsko obdobje,
-    
prikaz sodil za razporejanje vseh stroškov in prihodkov po dejavnostih
ter po občinah in
-    
druga razkritja na podlagi Slovenskega računovodskega standarda 35.
(2) Pri določitvi primerljivih območij
iz prejšnjega odstavka se upoštevajo zlasti geografske, poselitvene in
oskrbovalne značilnosti območja.
10. člen
(razdelitev splošnih stroškov)
(1) Če izvajalec poleg javne službe
opravlja posebne storitve in drugo tržno dejavnost, mora zagotoviti ločeno
računovodsko spremljanje stroškov javnega in tržnega dela dejavnosti, ki jo
opravlja.
(2) Splošni stroški in prihodki se na
javni in tržni del dejavnosti razdelijo po sodilih, ki jih sprejme pristojni
organ, ki potrjuje poslovni načrt izvajalca.
11. člen
(posebne storitve izvajalca)
(1) Posebne storitve izvajalca so
storitve, ki jih izvajalec opravlja in pri tem uporablja javno infrastrukturo,
ali prodaja stranskih proizvodov, ki nastanejo pri izvajanju dejavnosti, in
niso obvezne storitve javne službe (na primer odlaganje nekomunalnih odpadkov
na odlagališču, razvrščanje ločeno zbrane odpadne embalaže, zagotovitev uporabe
javne infrastrukture, kakor je infrastruktura za odvajanje industrijskih
odpadnih voda in njihovo čiščenje na čistilni napravi, osebam, ki niso
uporabniki storitev javne službe, zagotovitev uporabe javne infrastrukture za
drugo neposredno rabo vode v skladu z zakonom, ki ureja vode, osebam, ki niso
uporabniki storitev javne službe, ali prodaja uporabne surovine, energenta in
energije, ki nastaja pri opravljanju storitev javne službe).
(2) Izvajalec lahko opravlja posebne
storitve iz prejšnjega odstavka v soglasju z lastnikom javne infrastrukture,
pri čemer ne sme ustvarjati negativne razlike med prihodki in odhodki, ki
izvirajo iz tega naslova.
(3) Prihodki posebnih storitev se
upoštevajo tako, da se zmanjša lastna cena posamezne javne službe.
(4) Prihodki posebnih storitev, ki jih
izvajalec zbiranja komunalnih odpadkov ustvari na podlagi opravljanja posebnih
storitev, prednostno znižujejo stroške zbiranja ločenih frakcij komunalnih
odpadkov.
12. člen
(prepoved razlikovanja cen)
Cena posamezne storitve javnih služb med
uporabniki ali skupinami uporabnikov ne sme biti različna, kadar imajo uporabniki
storitve posamezne gospodarske javne službe v posamezni občini istega
izvajalca.
13. člen
(izkoriščenost zmogljivosti javne
infrastrukture)
(1) Stopnjo izkoriščenosti
zmogljivosti javne infrastrukture najmanj enkrat letno ugotavlja pristojni
soglasodajalec za to infrastrukturo v skladu z zakonom, ki ureja graditev
objektov.
(2) Za potrebe razdelitve najemnine iz
3. člena te uredbe med uporabnike storitev gospodarske javne službe in
uporabnike posebnih storitev je treba določiti delež infrastrukture javne
službe, namenjen izvajanju storitev javne službe, in delež infrastrukture javne
službe, namenjen opravljanju posebnih storitev iz 11. člena te uredbe.
14. člen
(izmenjava podatkov o opravljenih
storitvah)
Občina za obračun storitev zagotavlja
izmenjavo podatkov med izvajalci o uporabnikih in količinah storitev, ki jih
opravijo različni izvajalci na območju te občine.
15. člen
(poročanje)
(1) Izvajalec javne službe mora
ministrstvu najpozneje do 31. marca tekočega leta za preteklo leto poslati
poročilo, ki vsebuje podatke, potrebne za določitev vrednosti iz petega
odstavka tega člena, za posamezna primerjalna območja iz 9. člena te uredbe,
zlasti pa:
-    
o obračunski, potrjeni in zaračunani ceni storitve javne službe za del,
ki se nanaša na omrežnino ali ceno javne infrastrukture, in za del, ki se
nanaša na ceno izvajanja javne službe posamezne javne službe iz 1. člena te
uredbe,
-    
o količini opravljene storitve javne službe,
-    
o višini subvencije, namenjene za del, ki se nanaša na omrežnino ali
stroške javne infrastrukture, in za del, ki se nanaša na ceno izvajanja javne
službe posamezne javne službe iz 1. člena te uredbe,
-    
elaborat iz 9. člena in
-    
druge podatke, potrebne za določitev primerljivih območij.
(2) Poročilo iz prejšnjega odstavka
mora biti poslano v elektronski obliki v skladu z navodili, ki jih ministrstvo
objavi na svojih spletnih straneh.
(3) Ministrstvo od izvajalca zahteva
dopolnitev poročila, če ugotovi, da ni izdelano v skladu s prejšnjim odstavkom.
(4) Če izvajalec ministrstvu zahtevane
dopolnitve ne pošlje v roku 30 dni od prejema zahteve, se šteje, da poročilo ni
bilo poslano.
(5) Ministrstvo na podlagi poročil
vsaki dve leti izračuna povprečne vrednosti in preveri ustreznost oblikovanih
skupin primerljivih območij.
(6) Podatki iz prvega odstavka tega
člena so javni in se objavijo na spletni strani ministrstva.
II. OSKRBA S PITNO VODO
16. člen
(sestava cene)
(1) Predračunska cena storitve javne
službe oskrbe s pitno vodo je sestavljena iz omrežnine in vodarine. Na računu
se prikaže zaračunana cena oskrbe s pitno vodo, ki vključuje omrežnino in
vodarino.
(2) Če se javna infrastruktura,
namenjena oskrbi s pitno vodo na območju občine, nahaja zunaj te občine, se v omrežnino
šteje tudi sorazmerni del stroškov te javne infrastrukture. Merilo za delitev
stroškov je solastniški delež posamezne občine pri tej javni infrastrukturi.
(3) Ne glede na prejšnji odstavek se
kot merilo za delitev stroškov lahko določi obseg uporabe javne infrastrukture,
če se vse občine, lastnice in uporabnice infrastrukture o tem dogovorijo.
(4) Ne glede na drugi odstavek tega
člena je omrežnina, kadar na območju občine opravlja javno službo več kakor en
izvajalec, del cene, ki krije letne stroške javne infrastrukture, ki jo
uporablja posamezni izvajalec.
(5) Stroški amortizacije se
izračunavajo po metodi časovnega amortiziranja, glede na stopnjo izkoriščenosti
zmogljivosti infrastrukture javne službe in ob upoštevanju življenjske dobe,
navedene v prilogi 1, ki je sestavni del te uredbe.
(6) Omrežnina vključuje:
-    
stroške amortizacije ali najema osnovnih sredstev in naprav, ki so javna
infrastruktura,
-    
stroške zavarovanja infrastrukture javne službe,
-    
stroške odškodnin, ki vključujejo odškodnine za služnost, povzročeno
škodo, povezano z gradnjo, obnovo in vzdrževanjem infrastrukture javne službe,
-    
stroški obnove in vzdrževanja priključkov na javni vodovod v obsegu
nalog izvajalca javne službe oskrbe s pitno vodo v skladu s predpisom, ki ureja
oskrbo s pitno vodo,
-    
stroške nadomestil za zmanjšanje dohodka iz kmetijske dejavnosti v
skladu s predpisi, ki urejajo nadomestilo za zmanjšanje dohodka iz kmetijske
dejavnosti zaradi prilagoditve ukrepom vodovarstvenega režima,
-    
plačilo za vodno pravico v skladu s predpisi, ki urejajo vode, in
-    
odhodke financiranja v okviru stroškov omrežnine, ki vključujejo obresti
in druge stroške, povezane z dolžniškim financiranjem gradnje ali obnove
infrastrukture javne službe oskrbe s pitno vodo. Pri tem se upošteva višina
stroškov na podlagi podpisanih pogodb.
(7) Vodarina je tisti del cene, ki
krije stroške opravljanja javne službe.
(8) V vodarino se lahko vključijo le
stroški, ki jih je mogoče povezati z opravljanjem storitev javne službe in
vključujejo naslednje skupine:
-    
neposredne stroške materiala in storitev,
-    
neposredne stroške dela,
-    
druge neposredne stroške,
-    
splošne (posredne) proizvajalne stroške, ki vključujejo stroške
materiala, amortizacije poslovno potrebnih osnovnih sredstev, storitev in dela,
-    
splošne nabavno-prodajne stroške, ki vključujejo stroške materiala,
amortizacije poslovno potrebnih osnovnih sredstev, storitev in dela,
-    
splošne upravne stroške, ki vključujejo stroške materiala, amortizacije
poslovno potrebnih osnovnih sredstev, storitev in dela,
-    
obresti zaradi financiranja opravljanja storitev javne službe,
-    
neposredne stroške prodaje,
-    
stroške vodnega povračila za prodano pitno vodo in za vodne izgube do
dopustne ravni vodnih izgub v skladu s predpisom, ki ureja oskrbo s pitno vodo,
-    
druge poslovne odhodke in
-    
donos iz 16. točke 2. člena te uredbe.
(9) Pri vsaki skupini stroškov iz
prejšnjega odstavka tega člena se pri izračunu cene ločeno prikažejo vsi
stroški, ki presegajo deset odstotkov te skupine stroškov.
17. člen
(omrežnina in plačilo za vodno pravico)
(1) Omrežnina
iz prvega odstavka prejšnjega člena se določi na letni ravni in se obračunava
glede na zmogljivost priključkov, določenih s premerom vodomera, skladno s
spodnjo preglednico:


PREMER VODOMERA

FAKTOR OMREŽNINE


DN ≤ 20

1


20 < DN < 40

3


40 ≤ DN < 50

10


50 ≤ DN < 65

15


65 ≤ DN < 80

30


80 ≤ DN < 100

50


100 ≤ DN < 150

100


150 ≤ DN

200


(2) Omrežnina se za posamezni
obračunski vodomer izračuna tako, da se vsota vseh stroškov omrežnine deli z
vsoto faktorjev omrežnine na obračunskih vodomerih. Tako dobljeni količnik se
nato pomnoži s faktorjem omrežnine glede na premer posameznega obračunskega
vodomera.
(3) Če je stavba opremljena s
kombiniranim obračunskim vodomerom, se za tak vodomer upošteva faktor, določen
za vodomer z višjim pretokom.
(4) Če stavba, za katero se opravljajo
storitve javne službe oskrbe s pitno vodo, nima obračunskega vodomera, se omrežnina
obračuna glede na zmogljivost priključka, določeno s premerom priključka, v
skladu s preglednico iz prvega odstavka tega člena.
(5) V večstanovanjskih stavbah, v
katerih posamezne stanovanjske enote nimajo obračunskih vodomerov, se za vsako
stanovanjsko enoto obračuna omrežnina za priključek s faktorjem omrežnine 1 v
skladu z zgornjo preglednico.
(6) Plačilo za vodno pravico se za
posameznega uporabnika določi ob smiselni uporabi prvega, drugega, tretjega,
četrtega in prejšnjega odstavka tega člena.
18. člen
(vodarina)
(1) Vodarina se uporabnikom storitve
oskrbe s pitno vodo, pri katerih se poraba ugotavlja z obračunskim vodomerom,
obračunava glede na dobavljeno količino pitne vode v m3. Obračunava se glede na
dejansko porabo v preteklem obračunskem obdobju. Izvajalec pri uporabnikih
najmanj enkrat letno ugotavlja dejansko porabo in opravi poračun za preteklo
obračunsko obdobje.
(2) Za stavbe, ki imajo obračunski
vodomer, se normirana poraba določi na podlagi premera vodomera ob upoštevanju
normirane porabe pitne vode, ki znaša 1,2 m3 pitne vode na dan za vodomer s
faktorjem omrežnine 1. Za druge vodomere se normirana poraba določi sorazmerno
z upoštevanjem faktorjev omrežnine iz prvega odstavka prejšnjega člena.
(3) Če se poraba pitne vode ne
ugotavlja z obračunskim vodomerom, se vodarina obračuna glede na zmogljivost
priključka, določeno s premerom priključka, ob upoštevanju normirane porabe
pitne vode, ki znaša 1,2 m3 na dan za vodomer s faktorjem omrežnine 1. Za druge
premere priključka se normirana poraba določi sorazmerno z upoštevanjem
faktorjev omrežnine iz prvega odstavka prejšnjega člena.
(4) Vodarina se izračuna tako, da se
stroški opravljanja javne službe oskrbe s pitno vodo delijo s količino
opravljenih storitev.
(5) Če se uvede nova storitev, se
vodarina iz prejšnjega odstavka izračuna na podlagi ocene stroškov in količine
opravljene storitve za prvo leto opravljanja storitve, ki jo izdela izvajalec v
skladu z drugim odstavkom 4. člena te uredbe.
(6) Če je vodarina oblikovana na
podlagi prejšnjega odstavka, je treba v štirih mesecih po prvem končanem
poslovnem letu vodarino oblikovati na podlagi dejanskih podatkov.
(7) Poraba pitne vode, ki je v
obračunskem obdobju iz prvega odstavka tega člena večja od normirane porabe, je
prekomerna poraba pitne vode, ki se obračuna tako, da se vodarina poviša za
50 odstotkov. Tako pridobljeni prihodek zniža obračunsko ceno za to javno
službo.
(8) V večstanovanjskih stavbah, v
katerih se poraba pitne vode ne meri z obračunskimi vodomeri, se normirana
poraba za določanje prekomerne porabe iz prejšnjega odstavka za stanovanjske
enote, ki niso opremljene z obračunskimi vodomeri, določi za priključek s
faktorjem omrežnine 1 v skladu s preglednico iz prvega odstavka prejšnjega
člena.
(9) Določbe sedmega odstavka tega
člena se ne uporabljajo za nestanovanjske stavbe, stanovanjske stavbe za
posebne namene, gradbene inženirske objekte in kadar izvajalec javne službe z
zapisnikom ugotovi okvaro na interni vodovodni napeljavi stavbe.
III. ODVAJANJE IN ČIŠČENJE KOMUNALNE IN PADAVINSKE ODPADNE
VODE
19. člen
(sestava cene)
(1) V okviru javne službe odvajanja in
čiščenja komunalne in padavinske odpadne vode se ločeno oblikujejo in obračunavajo
cene za storitve javne službe:
-    
odvajanje komunalne odpadne vode in padavinske odpadne vode z javnih
površin,
-    
odvajanje padavinske odpadne vode s streh,
-    
storitve, povezane z nepretočnimi greznicami, obstoječimi greznicami in
malimi komunalnimi čistilnimi napravami,
-    
čiščenje komunalne odpadne vode in padavinske odpadne vode z javnih
površin in
-    
čiščenje padavinske odpadne vode s streh.
(2) Na računu se ločeno prikaže
zaračunana cena posamezne storitve javne službe v skladu s prejšnjim odstavkom.
Za posamezno storitev iz prejšnjega odstavka mora izvajalec javne službe
izdelati ločen izkaz poslovnega izida. Zaračunana cena posamezne storitve je
sestavljena iz omrežnine v skladu z 20. členom te uredbe, cene storitve iz 21.
člena te uredbe in okoljske dajatve v skladu s predpisom, ki ureja okoljske
dajatve za onesnaževanje okolja zaradi odvajanja odpadne vode.
(3) Če storitve opravlja več
izvajalcev, lahko ne glede na določbe prejšnjega odstavka vsak oblikuje ceno za
del storitev, ki jih opravlja.
(4) Predračunska cena storitev javne
službe iz prve in tretje alineje prvega odstavka tega člena je sestavljena iz
omrežnine, cene opravljanja storitev javne službe in okoljske dajatve, iz
druge, četrte in pete alineje prvega odstavka tega člena pa iz omrežnine in
cene opravljanja storitev javne službe.
(5) Storitve odvajanja in čiščenja
padavinske odpadne vode s streh se obračunavajo v m3 glede na količino padavin,
ki padejo na tlorisno površino strehe, s katere se padavinska odpadna voda
odvaja v javno kanalizacijo ali čisti na komunalni čistilni napravi.
(6) Okoljske dajatve za onesnaževanje
okolja zaradi odvajanja komunalne odpadne vode se prikažejo za storitev odvajanja
komunalne in padavinske odpadne vode z javnih površin in za storitve, povezane
z nepretočnimi greznicami, obstoječimi greznicami in malimi komunalnimi
čistilnimi napravami, in se prikažejo ločeno.
(7) Če se javna infrastruktura, ki je
namenjena odvajanju in čiščenju komunalne in padavinske odpadne vode na območju
občine, nahaja zunaj te občine, se v omrežnino šteje tudi sorazmerni del cene,
ki krije letne stroške te javne infrastrukture. Merilo za delitev stroškov je
solastniški delež posamezne občine pri tej javni infrastrukturi.
(8) Ne glede na prejšnji odstavek se
kot merilo za delitev stroškov lahko določi obseg uporabe javne infrastrukture,
če se vse občine, lastnice in uporabnice infrastrukture o tem dogovorijo.
(9) Stroški amortizacije se
izračunavajo po metodi časovnega amortiziranja, glede na stopnjo izkoriščenosti
zmogljivosti infrastrukture javne službe in ob upoštevanju življenjske dobe,
navedene v prilogi 1 te uredbe.
(10) Okoljska dajatev za onesnaževanje
okolja zaradi odvajanja komunalne in padavinske odpadne vode se uporabnikom
obračuna v skladu s predpisom, ki ureja okoljske dajatve za onesnaževanje
okolja zaradi odvajanja komunalne in padavinske odpadne vode.
(11) Pri mešanem sistemu za odvajanje
in čiščenje komunalne in padavinske odpadne vode je ključ delitve stroškov med
storitvami, ki se nanašajo na komunalno odpadno vodo, in storitvami, ki se
nanašajo na padavinsko vodo, količina opravljenih storitev v m3 ob upoštevanju
devetega odstavka 21. člena te uredbe.
(12) Omrežnina vključuje:
-    
stroške amortizacije ali najema osnovnih sredstev in naprav, ki so javna
infrastruktura,
-    
stroške zavarovanja infrastrukture javne službe,
-    
stroške odškodnin, ki vključujejo odškodnine za služnost in povzročeno škodo,
povezano z gradnjo, obnovo in vzdrževanjem infrastrukture javne službe, in
-    
odhodke financiranja v okviru stroškov omrežnine, ki vključujejo obresti
in druge stroške, povezane z dolžniškim financiranjem gradnje ali obnove
infrastrukture javne službe odvajanja in čiščenja komunalne in padavinske
odpadne vode. Pri tem se upošteva višina stroškov na podlagi podpisanih pogodb.
(13) Predračunska cena opravljanja
storitev javne službe je tisti del cene, ki krije stroške opravljanja javne
službe.
(14) V predračunsko ceno opravljanja
storitev odvajanja in čiščenja komunalne in padavinske odpadne vode se lahko
vključijo le stroški, ki jih je mogoče povezati z opravljanjem storitev javne
službe in vključuje naslednje skupine:
-    
neposredne stroške materiala in storitev,
-    
neposredne stroške dela,
-    
druge neposredne stroške,
-    
splošne (posredne) proizvajalne stroške, ki vključujejo stroške
materiala, amortizacije poslovno potrebnih osnovnih sredstev, storitev in dela,
-    
splošne nabavno-prodajne stroške, ki vključujejo stroške materiala,
amortizacije poslovno potrebnih osnovnih sredstev, storitev in dela,
-    
splošne upravne stroške, ki vključujejo stroške materiala, amortizacije
poslovno potrebnih osnovnih sredstev, storitev in dela,
-    
obresti zaradi financiranja opravljanja storitev javne službe,neposredne
stroške prodaje,
-    
druge poslovne odhodke in
-    
donos iz 16. točke 2. člena te uredbe.
(15) Pri vsaki skupini stroškov iz
prejšnjega odstavka se pri izračunu cene ločeno prikažejo vsi stroški, ki
presegajo deset odstotkov te skupine stroškov.
20. člen
(omrežnina)
(1) Omrežnina
iz četrtega odstavka prejšnjega člena se za infrastrukturo javne službe, s
katero se izvajajo posamezne storitve javne službe, določi na letni ravni in se
uporabnikom obračunava glede na zmogljivost priključkov, določeno s premerom
vodomera, v skladu s spodnjo preglednico:


PREMER VODOMERA

FAKTOR OMREŽNINE


DN ≤ 20

1


20 < DN < 40

3


40 ≤ DN < 50

10


50 ≤ DN < 65

15


65 ≤ DN < 80

30


80 ≤ DN < 100

50


100 ≤ DN < 150

100


150 ≤ DN

200


(2) Omrežnina se za posameznega
uporabnika storitev iz prve, tretje in četrte alineje prvega odstavka
prejšnjega člena določi glede na obračunski vodomer na priključku. Omrežnina se
po posameznih storitvah izračuna tako, da se vsota vseh stroškov omrežnine deli
z vsoto faktorjev omrežnine. Tako dobljeni količnik se nato pomnoži s faktorjem
omrežnine glede na premer posameznega vodomera.
(3) Če je stavba opremljena s
kombiniranim obračunskim vodomerom, se za tak vodomer upošteva faktor, ki je
določen za vodomer z višjim pretokom.
(4) Če priključek ni opremljen z
obračunskim vodomerom, se omrežnina obračuna glede na zmogljivost priključka,
določeno s premerom priključka, v skladu s preglednico iz prvega odstavka tega
člena.
(5) V večstanovanjskih stavbah, v
katerih posamezne stanovanjske enote nimajo obračunskih vodomerov, se za vsako
stanovanjsko enoto obračuna omrežnina za priključek s faktorjem omrežnine 1 v
skladu s preglednico iz prvega odstavka tega člena.
21. člen
(predračunska cena)
(1) Enota količine storitev odvajanja
in čiščenja komunalne odpadne vode in padavinske odpadne vode z javnih površin
je izražena v m3 opravljene storitve, za katero se šteje količina dobavljene
pitne vode, ki se odvaja v javno kanalizacijo ali čisti na komunalni čistilni
napravi.
(2) Predračunska cena opravljanja
storitev javne službe odvajanja in čiščenja komunalne in padavinske odpadne
vode in padavinske odpadne vode z javnih površin se uporabnikom obračunava
glede na dobavljeno količino pitne vode, če iz nje nastaja komunalna odpadna
voda, v skladu s predpisi, ki urejajo odvajanje in čiščenje komunalne odpadne
vode. Izvajalec za uporabnike najmanj enkrat letno ugotavlja dejansko porabo in
opravi poračun za preteklo obračunsko obdobje.
(3) Enota količine storitve prevzema
vsebine in ravnanja z vsebino iz nepretočnih greznic, prevzema blata in
ravnanja z blatom iz obstoječih greznic ali malih komunalnih čistilnih naprav
ter obratovalnega monitoringa za male komunalne čistilne naprave je izražena v
m3 opravljene storitve, za katero se šteje količina dobavljene pitne vode, ki
se odvaja v nepretočno greznico, obstoječo greznico ali malo komunalno čistilno
napravo.
(4) Predračunska cena opravljanja
storitev iz prejšnjega odstavka se uporabnikom obračunava glede na dobavljeno
količino pitne vode, če iz nje nastaja komunalna odpadna voda, v skladu s
predpisi, ki urejajo odvajanje in čiščenje komunalne odpadne vode. Izvajalec za
uporabnike najmanj enkrat letno ugotavlja dejansko porabo in opravi poračun za
preteklo obračunsko obdobje.
(5) Kadar se poraba pitne vode ne
ugotavlja z obračunskim vodomerom, se za stavbe, v katerih se opravljajo
storitve javne službe oskrbe s pitno vodo, cena iz drugega in prejšnjega
odstavka tega člena obračuna glede na zmogljivost priključka, določeno s
premerom priključka, v skladu s preglednico iz prvega odstavka prejšnjega
člena, za druge stavbe pa se predračunska cena iz drugega in prejšnjega
odstavka tega člena obračuna na podlagi števila stalno in začasno prijavljenih
stanovalcev ob upoštevanju normirane porabe pitne vode, ki znaša 0,15 m3
na osebo na dan. Zavezanec za plačilo storitev izvajalcu na njegovo zahtevo
sporoči podatke o številu stalno in začasno prijavljenih stanovalcev. Sporočene
podatke mora izvajalec upoštevati najpozneje v naslednjem mesecu po preteku
meseca, ko so mu bili sporočeni.
(6) Če količine dobavljene pitne vode
ni mogoče ugotoviti, se upošteva normirana poraba v skladu s tretjim odstavkom
18. člena te uredbe.
(7) Enota količine storitev odvajanja
in čiščenja padavinske odpadne vode s streh je izražena v m3 in se obračuna
glede na količino padavin, ki pade na tlorisno površino strehe, s katere se
padavinska odpadna voda odvaja v javno kanalizacijo ali čisti na komunalni
čistilni napravi.
(8) Predračunska cena odvajanja in
čiščenja padavinske odpadne vode s streh se obračunava glede na količino
padavin, ki padejo na tlorisno površino strehe, s katere se padavinska odpadna
voda odvaja v javno kanalizacijo ali čisti na komunalni čistilni napravi.
(9) Predračunska cena na enoto
opravljene storitve se izračuna tako, da se stroški opravljanja storitev javne
službe odvajanja in čiščenja komunalne odpadne vode delijo s količino
opravljenih storitev.
(10) Če se uvede nova storitev, se
predračunska cena iz prejšnjega odstavka izračuna na podlagi ocene stroškov in
prihodkov ter količine opravljene storitve za prvo leto opravljanja storitve,
ki jo izdela izvajalec na podlagi 4. člena te uredbe.
(11) Če je predračunska cena
oblikovana na podlagi prejšnjega odstavka, jo je treba v štirih mesecih po
prvem končanem poslovnem letu oblikovati na podlagi dejanskih podatkov.
(12) Če stanovanjska stavba, za katero
se opravljajo storitve odvajanja in čiščenja komunalne odpadne vode, nima vodomera
za merjenje porabe pitne vode iz javnega vodovodnega sistema, se za količino
storitev upošteva poraba pitne vode, ki se ugotavlja v skladu s tretjim
odstavkom 18. člena.
(13) Za količino padavinske odpadne
vode se šteje povprečna letna količina padavin v obdobju zadnjih petih let, ki
je izmerjena pri meritvah državne mreže meteoroloških postaj, preračunana na
površino strehe, s katere se padavinska odpadna voda odvaja v javno
kanalizacijo ali čisti na čistilni napravi.
(14) Ne glede na določbe tega člena se
uporabniku, ki komunalne in padavinske odpadne vode ne odvaja ali čisti v
skladu s predpisi, ki urejajo emisije snovi in toplote pri odvajanju odpadnih
vod, obračunajo dejanski stroški izvajanja storitve. Prihodki se oblikujejo in
upoštevajo enako kakor prihodki posebnih storitev, pri čemer je treba izvesti
razdelitev teh prihodkov in prihodkov od posebnih storitev za posamezno javno
službo.
IV. RAVNANJE S KOMUNALNIMI ODPADKI
22. člen
(sestava cene)
(1) Pri javni službi ravnanja s
komunalnimi odpadki se ločeno oblikujejo cene za posamezno javno službo in
naslednje storitve znotraj javne službe:
1.    
zbiranje določenih vrst komunalnih odpadkov, ki vključuje zbiranje:
- 
ločenih frakcij določenih komunalnih odpadkov in kosovnih odpadkov,
razen ločeno zbrane odpadne embalaže ter biološko razgradljivih kuhinjskih
odpadkov in zelenega vrtnega odpada,
- 
ločeno zbrane odpadne embalaže,
- 
biološko razgradljivih kuhinjskih odpadkov in zelenega vrtnega odpada in
- 
mešanih komunalnih odpadkov;
2.    
obdelava določenih vrst komunalnih odpadkov in
3.    
odlaganje ostankov predelave ali odstranjevanja komunalnih odpadkov.
(2) Na računu se ločeno prikaže
zaračunana cena storitve posamezne javne službe:
-    
cena storitev iz prve, druge in četrte alineje 1. točke prejšnjega
odstavka,
-    
cena storitev iz tretje alineje 1. točke prejšnjega odstavka,
-    
cena storitev iz 2. točke prejšnjega odstavka in
-    
cena storitev iz 3. točke prejšnjega odstavka.
(3) Cena posamezne storitve javne
službe ravnanja s komunalnimi odpadki iz prejšnjega odstavka je sestavljena iz
cene javne infrastrukture in cene opravljanja storitev posamezne javne službe
ravnanja s komunalnimi odpadki.
(4) Stroški amortizacije se
izračunavajo po metodi časovnega amortiziranja, glede na stopnjo izkoriščenosti
zmogljivosti infrastrukture javne službe in ob upoštevanju življenjske dobe,
navedene v prilogi 1 te uredbe, za telo odlagališča pa po funkcionalni metodi.
(5) Okoljska dajatev za onesnaževanje
okolja zaradi odlaganja odpadkov se uporabnikom obračuna v skladu s predpisom,
ki ureja okoljsko dajatev za onesnaževanje okolja zaradi odlaganja odpadkov na
odlagališčih.
(6) S plačilom, ki ga upravljavec
odlagališča zaračuna za storitve odlaganja odpadkov, morajo biti kriti vsi
stroški, povezani z gradnjo in obratovanjem odlagališča, finančnim jamstvom v
skladu s predpisom, ki ureja odlaganje odpadkov na odlagališčih, in predvideni
stroški zapiranja odlagališča ter stroški za izvedbo ukrepov varstva okolja po
zaprtju za obdobje najmanj 30 let.
(7) Cena javne infrastrukture
vključuje:
-    
stroške amortizacije ali najema te javne infrastrukture,
-    
stroške zavarovanja infrastrukture javne službe,
-    
stroške odškodnin, ki so stroški odškodnin za služnost in povzročeno
škodo, povezano z gradnjo, obnovo in vzdrževanjem infrastrukture javne službe,
-    
finančna jamstva in
-    
odhodke financiranja, ki so stroški obresti in drugi stroški, povezani z
dolžniškim financiranjem gradnje ali obnove infrastrukture javne službe. Pri
tem se upošteva višina stroškov na podlagi podpisanih pogodb.
(8) Predračunska cena opravljanja
storitev javne službe ravnanja s komunalnimi odpadki je tisti del cene, ki
krije stroške opravljanja javne službe.
(9) V predračunsko ceno opravljanja
storitev javne službe ravnanja s komunalnimi odpadki se lahko vključijo le
stroški, ki jih je mogoče povezati z opravljanjem storitev javne službe in
vključujejo naslednje skupine:
-    
neposredne stroške materiala in storitev,
-    
neposredne stroške dela,
-    
druge neposredne stroške,
-    
splošne (posredne) proizvajalne stroške, ki vključujejo stroške
materiala, amortizacije poslovno potrebnih osnovnih sredstev, storitev in dela,
-    
splošne nabavno-prodajne stroške, ki vključujejo stroške materiala,
amortizacije poslovno potrebnih osnovnih sredstev, storitev in dela,
-    
splošne upravne stroške, ki vključujejo stroške materiala, amortizacije
poslovno potrebnih osnovnih sredstev, storitev in dela,
-    
obresti zaradi financiranja opravljanja storitev javne službe,
-    
neposredne stroške prodaje,
-    
druge poslovne odhodke in
-    
donos iz 16. točke 2. člena te uredbe.
(10) Pri vsaki skupini stroškov iz
prejšnjega odstavka se ločeno prikažejo vsi stroški, ki presegajo deset
odstotkov te skupine stroškov.
23. člen
(predračunska cena)
(1) Predračunska cena se v delu, ki se
nanaša na opravljanja storitev javne službe ravnanja s komunalnimi odpadki, in
v delu, ki se nanaša na stroške javne infrastrukture, oblikuje na kg opravljene
storitve iz prvega odstavka prejšnjega člena in se uporabnikom zaračuna glede
na prostornino zabojnika in pogostost odvoza.
(2) Izvajalec javne službe zbiranja
določenih vrst komunalnih odpadkov mora ločeno voditi stroške in prihodke, ki
nastanejo v zvezi z:
-    
zbiranjem ločenih frakcij določenih komunalnih odpadkov in kosovnih
odpadkov, razen ločeno zbrane odpadne embalaže ter biološko razgradljivih
kuhinjskih odpadkov in zelenega vrtnega odpada,
-    
zbiranjem ločeno zbrane odpadne embalaže,
-    
zbiranjem biološko razgradljivih kuhinjskih odpadkov in zelenega vrtnega
odpada in
-    
zbiranjem mešanih komunalnih odpadkov.
(3) Izvajalec javne službe obdelave
določenih vrst komunalnih odpadkov mora ločeno voditi stroške in prihodke, ki
nastanejo v zvezi z obdelavo mešanih komunalnih odpadkov.
(4) Izvajalec javne službe odlaganja
ostankov predelave ali odstranjevanja komunalnih odpadkov mora ločeno voditi
stroške, ki nastanejo v zvezi z odlaganjem ostankov predelave ali
odstranjevanja komunalnih odpadkov.
(5) Izvajalec ceno iz prve, tretje in
četrte alineje drugega odstavka prejšnjega člena, izraženo v kg, zaračuna
uporabnikom sorazmerno glede na prostornino zabojnika za mešane komunalne
odpadke in pogostost odvoza zabojnika, in sicer tako, da se najmanj enkrat
letno razdeli masa v zadnjem obračunskem obdobju zbranih komunalnih odpadkov iz
prve, druge in četrte alineje 1. točke ter 2. in 3. točke prvega odstavka
prejšnjega člena v posamezni občini na uporabnike glede na prostornino
zabojnika za mešane komunalne odpadke in pogostost odvoza tega zabojnika.
Izvajalec javne službe ravnanja s komunalnimi odpadki mora prikazati
porazdelitev količine opravljenih storitev javne službe ravnanja s komunalnimi
odpadki med uporabnike. Obvestilo o tem mora biti objavljeno na krajevno
običajen način in stalno dostopno na spletni strani izvajalca javne službe.
(6) Izvajalec ceno iz druge alineje
drugega odstavka prejšnjega člena, izraženo v kg, zaračuna uporabnikom sorazmerno
glede na prostornino zabojnika za biološko razgradljive kuhinjske odpadke in
zeleni vrtni odpad ter pogostost odvoza navedenega zabojnika, in sicer tako, da
se najmanj enkrat letno razdeli masa v zadnjem obračunskem obdobju zbranih
komunalnih odpadkov iz tretje alineje 1. točke prvega odstavka prejšnjega člena
v posamezni občini na uporabnike glede na prostornino navedenega zabojnika in
pogostost odvoza tega zabojnika. Izvajalec javne službe ravnanja s komunalnimi
odpadki mora prikazati porazdelitev količine opravljenih storitev javne službe
ravnanja s komunalnimi odpadki med uporabnike. Obvestilo o tem mora biti
objavljeno na krajevno običajen način in stalno dostopno na spletni strani
izvajalca javne službe.
(7) Občina podrobneje določi način
porazdelitve količine opravljenih storitev ravnanja s komunalnimi odpadki med
uporabnike, kadar si več uporabnikov storitev javne službe ravnanja s
komunalnimi odpadki deli zabojnik ali kadar uporabnik z odpadki ne ravna v
skladu s predpisi.
(8) Za stavbo, v kateri ni stalno
prijavljenih prebivalcev in za katero ni podatka o velikosti zabojnika, se za
porazdelitev količine opravljenih storitev javne službe ravnanja s komunalnimi
odpadki upoštevata najmanj ena tretjina najmanjše velikosti zabojnika in
najmanjša pogostost odvoza v skladu z občinskim predpisom, ki ureja opravljanje
javne službe zbiranja določenih vrst komunalnih odpadkov.
(9) Če se uvede nova storitev, se
predračunska cena storitve javne službe ravnanja s komunalnimi odpadki izračuna
na podlagi ocene stroškov in prihodkov ter količine opravljene storitve za prvo
leto opravljanja storitve, ki jo izdela izvajalec na podlagi 4. člena te
uredbe.
(10) Če je predračunska cena
oblikovana na podlagi prejšnjega odstavka, jo je treba v štirih mesecih po
prvem končanem poslovnem letu oblikovati na podlagi dejanskih podatkov.
(11) Predračunska cena opravljanja
posameznih storitev, ki so navedene v prvem odstavku prejšnjega člena, se
izračuna tako, da se stroški, ki se nanašajo na posamezno storitev, delijo s
količino te opravljene storitve, pri čemer je količina opravljene storitve
izražena v kg.
(12) Za podatke o količinah opravljenih
storitev iz prejšnjega odstavka se uporabijo podatki iz evidenčnih listov.
(13) Ne glede na določbe petega in
šestega odstavka tega člena se v primeru, ko se količina prepuščenih odpadkov
ugotavlja s tehtanjem pri uporabniku, stroški javne infrastrukture in količina
opravljenih storitev v zvezi s tretjo in četrto alinejo 1. točke prvega
odstavka prejšnjega člena porazdelijo med uporabnike glede na dejansko maso
prepuščenih odpadkov posameznega uporabnika.
V. NADZOR
24. člen
(nadzor)
(1) Nadzor nad izvajanjem določb 15.
člena te uredbe opravljajo inšpektorji, pristojni za varstvo okolja.
(2) Nadzor nad zaračunavanjem cen
uporabnikom opravljajo tržni inšpektorji.
VI. KAZENSKE DOLOČBE
25. člen
(prekrški)
(1) Z globo od 4.000 do 20.000 eurov
se kaznuje za prekršek izvajalec, če:
1.    
ne oblikuje ali ne objavi cenika v skladu s petim odstavkom 5. člena te
uredbe,
2.    
ne zaračuna cene v skladu z objavljenim cenikom iz petega odstavka 5.
člena te uredbe,
3.    
na računu uporabniku ne prikaže storitev, ki se izvajajo, v skladu s
šestim odstavkom 5. člena te uredbe,
4.    
ne objavi obvestila iz petega ali šestega odstavka 23. člena te
uredbe.
(2) Z globo od 500 do 2.000 eurov se
za prekršek iz prejšnjega odstavka kaznuje tudi odgovorna oseba izvajalca.

Priloga 1: Amortizacijske stopnje opredmetenih
osnovnih sredstev, ki spadajo v javno infrastrukturo, in amortizacijske stopnje
osnovnih sredstev in naprav, ki niso javna infrastruktura, vendar se uporabljajo
za opravljanje javne službe
Priloga 2: Obvezen izpis postavk na računu za
storitve javnih služb iz 1. člena te uredbe

Uredba o metodologiji za oblikovanje cen storitev
obveznih občinskih gospodarskih javnih služb varstva okolja (Uradni list RS,
št. 87/12) vsebuje naslednje prehodne in
končne določbe:
»VII. PREHODNE IN KONČNE DOLOČBE
26. člen
(veljavnost
uredbe, če je sklenjena koncesijska pogodba)
Če je izvajalec z občino sklenil
koncesijsko pogodbo, v kateri je določen model, po katerem se določi cena
uporabe infrastrukture in opravljanja storitev javne službe za čas trajanja
koncesije, pred uveljavitvijo Pravilnika o metodologiji za oblikovanje cen
storitev obveznih občinskih gospodarskih javnih služb varstva okolja (Uradni
list RS, št. 63/09), se določbe te uredbe zanj ne uporabljajo, razen določbe
15. člena te uredbe.
27. člen
(vsebina
elaborata)
Do opredelitve primerljivih območij iz 28.
člena te uredbe elaborat ne vsebuje zahtev iz četrte, pete in šeste alineje
prvega odstavka 9. člena te uredbe.
28. člen
(opredelitev
primerljivih območij)
(1) Zaradi opredelitve primerljivih
območij iz drugega odstavka 9. člena te uredbe ministrstvo v roku 12 mesecev po
uveljavitvi uredbe na podlagi podatkov iz 15. člena te uredbe oblikuje skupine
primerljivih območij glede na značilnosti iz drugega odstavka 9. člena te
uredbe.
(2) Ministrstvo za posamezne skupine
primerljivih območij izračuna povprečno potrjeno, zaračunano in obračunsko ceno
za del, ki se nanaša na omrežnino ali ceno javne infrastrukture, in za del, ki
se nanaša na ceno izvajanja javne službe posamezne javne službe iz 1. člena te
uredbe.
(3) Ministrstvo na svoji spletni
strani objavi primerljiva območja in povprečno potrjeno, zaračunano in
obračunsko ceno iz prejšnjega odstavka za vsako primerljivo območje.
29. člen
(preračun cen)
(1) Če veljavna cena storitev
posamezne javne službe iz 1. člena te uredbe ni bila oblikovana v skladu s
Pravilnikom o metodologiji za oblikovanje cen storitev obveznih občinskih
gospodarskih javnih služb varstva okolja (Uradni list RS, št. 63/09) se ugotovi
količina opravljene storitve in prihodke iz naslova opravljanja te storitve za
leti 2010 in 2011.
(2) Za enoto količine v okviru javne
službe oskrba s pitno vodo se določi enota v skladu z 18. členom te uredbe. Za
enoto količine v okviru javne službe odvajanja in čiščenja komunalne in
padavinske odpadne vode se določi enota v skladu 
z 21. členom te uredbe. Za enoto količine opravljene storitve iz prejšnjega
odstavka se za storitve javnih služb ravnanja s komunalnimi odpadki določi
enota v skladu s 23. členom te uredbe.
(3) Če prihodki od opravljanja
storitev iz prvega odstavka tega člena vključujejo tudi del omrežnine ali
posamezne stroške javne infrastrukture, kakor jih določajo šesti odstavek 16.
člena, dvanajsti odstavek 19. člena ali sedmi odstavek 22. člena te uredbe, se
navedeni stroški odštejejo od prihodkov. Tako ugotovljene prihodke za leti 2010
in 2011 se deli s količino opravljene storitve iz prejšnjega odstavka. Šteje
se, da je tako izračunana cena del obračunske cene, ki se nanaša na ceno
izvajanja javne službe.
(4) Če je cena v letu zadnje spremembe
cene vključevala tudi del ali posamezne stroške javne infrastrukture ali
omrežnine, kakor jih določajo šesti odstavek 16. člena, dvanajsti odstavek 19.
člena ali sedmi odstavek 22. člena te uredbe, se navedeni stroški vključijo v
izračun omrežnine ali ceno javne infrastrukture, kakor določa ta uredba, pri
čemer se upoštevajo podatki iz let 2010 in 2011. Šteje se, da je tako
izračunana cena del obračunske cene, ki se nanaša na omrežnino ali ceno javne
infrastrukture.
30. člen
(uskladitev
občinskih predpisov s to uredbo)
Občine morajo uskladiti svoje predpise in
sprejeti cene v skladu s to uredbo najpozneje v petnajstih mesecih po
uveljavitvi te uredbe.
31. člen
(prenehanje
veljavnosti in prehodne določbe)
(1) Z dnem uveljavitve te uredbe
preneha veljati Pravilnik o metodologiji za oblikovanje cen storitev obveznih
občinskih gospodarskih javnih služb varstva okolja (Uradni list RS, št. 63/09).
(2) Ne glede na določbe te uredbe
lahko izvajalec, ki ima na dan uveljavitve te uredbe za ceno izvajanja storitev
posamezne gospodarske javne službe iz 1. člena te uredbe soglasje pristojnega
občinskega organa, uveljavi v tem soglasju navedeno ceno.
(3) Do uveljavitve cene storitev
posamezne javne službe iz 1. člena te uredbe v skladu s to uredbo mora
izvajalec za poročanje iz 15. člena te uredbe smiselno upoštevati določbe
29. člena te uredbe.
(4) Določba devete alineje osmega
odstavka 16. člena te uredbe se začne uporabljati 1. januarja 2018. Do
takrat se v vodarino vključijo vsi stroški vodnega povračila.
(5) Dokler izvajalec nima
vzpostavljene evidence uporabnikov javne službe v skladu s predpisom, ki ureja
odvajanje in čiščenje komunalne in padavinske odpadne vode, za storitev iz
druge in pete alineje prvega odstavka 19. člena te uredbe, cen za te storitve
ne sme oblikovati in zaračunavati, stroški teh storitev pa niso upravičen
kalkulativni element cene storitve javne službe.
32. člen
(začetek
veljavnosti)
Ta uredba začne veljati 1. januarja
2013.«.

Uredba o dopolnitvi Uredbe o metodologiji za
oblikovanje cen storitev obveznih občinskih gospodarskih javnih služb varstva
okolja (Uradni list RS, št. 109/12) spreminja 31. člen uredbe tako,
da se glasi:
»31. člen
(prenehanje
veljavnosti in prehodne določbe)
(1) Z dnem uveljavitve te uredbe
preneha veljati Pravilnik o metodologiji za oblikovanje cen storitev obveznih
občinskih gospodarskih javnih služb varstva okolja (Uradni list RS, št. 63/09).
(2) Ne glede na določbe te uredbe
lahko izvajalec, ki ima na dan uveljavitve te uredbe za ceno izvajanja storitev
posamezne gospodarske javne službe iz 1. člena te uredbe soglasje pristojnega
občinskega organa, uveljavi v tem soglasju navedeno ceno. V primeru, da v tem soglasju navedena cena presega 130
odstotkov sedaj veljavne cene, mora pristojni občinski organ pred potrditvijo
in uveljavitvijo cene predhodno pridobiti soglasje ministrstva, pristojnega za
okolje, o ustreznosti oblikovanja cene.
(3) Do uveljavitve cene storitev
posamezne javne službe iz 1. člena te uredbe v skladu s to uredbo mora
izvajalec za poročanje iz 15. člena te uredbe smiselno upoštevati določbe
29. člena te uredbe.
(4) Določba devete alineje osmega
odstavka 16. člena te uredbe se začne uporabljati 1. januarja 2018. Do
takrat se v vodarino vključijo vsi stroški vodnega povračila.
(5) Dokler izvajalec nima
vzpostavljene evidence uporabnikov javne službe v skladu s predpisom, ki ureja
odvajanje in čiščenje komunalne in padavinske odpadne vode, za storitev iz
druge in pete alineje prvega odstavka 19. člena te uredbe, cen za te storitve
ne sme oblikovati in zaračunavati, stroški teh storitev pa niso upravičen
kalkulativni element cene storitve javne službe.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o metodologiji za
oblikovanje cen storitev obveznih občinskih gospodarskih javnih služb varstva
okolja (Uradni list RS, št. 76/17) spreminja 31. člen uredbe tako, da
se glasi:
»31. člen
(prenehanje
veljavnosti in prehodne določbe)
(1) Z dnem uveljavitve te uredbe
preneha veljati Pravilnik o metodologiji za oblikovanje cen storitev obveznih
občinskih gospodarskih javnih služb varstva okolja (Uradni list RS, št. 63/09).
(2) Ne glede na določbe te uredbe
lahko izvajalec, ki ima na dan uveljavitve te uredbe za ceno izvajanja storitev
posamezne gospodarske javne službe iz 1. člena te uredbe soglasje pristojnega
občinskega organa, uveljavi v tem soglasju navedeno ceno. V primeru, da v tem soglasju navedena cena presega 130
odstotkov sedaj veljavne cene, mora pristojni občinski organ pred potrditvijo
in uveljavitvijo cene predhodno pridobiti soglasje ministrstva, pristojnega za
okolje, o ustreznosti oblikovanja cene.
(3) Do uveljavitve cene storitev
posamezne javne službe iz 1. člena te uredbe v skladu s to uredbo mora
izvajalec za poročanje iz 15. člena te uredbe smiselno upoštevati določbe
29. člena te uredbe.
(4) Določba devete alineje osmega
odstavka 16. člena te uredbe se začne uporabljati 31. decembra 2019. Do takrat se v vodarino vključijo
vsi stroški vodnega povračila.
(5) Dokler izvajalec nima
vzpostavljene evidence uporabnikov javne službe v skladu s predpisom, ki ureja
odvajanje in čiščenje komunalne in padavinske odpadne vode, za storitev iz
druge in pete alineje prvega odstavka 19. člena te uredbe, cen za te storitve
ne sme oblikovati in zaračunavati, stroški teh storitev pa niso upravičen
kalkulativni element cene storitve javne službe.«;
ter vsebuje naslednjo končno določbo:
»2. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije in se uporablja od 1. januarja 2018.«.

Uredba o spremembi Uredbe o metodologiji za
oblikovanje cen storitev obveznih občinskih gospodarskih javnih služb varstva
okolja (Uradni list RS, št. 78/19) spreminja 31. člen uredbe tako, da
se glasi:
»31. člen
(prenehanje
veljavnosti in prehodne določbe)
(1) Z dnem uveljavitve te uredbe
preneha veljati Pravilnik o metodologiji za oblikovanje cen storitev obveznih
občinskih gospodarskih javnih služb varstva okolja (Uradni list RS, št. 63/09).
(2) Ne glede na določbe te uredbe
lahko izvajalec, ki ima na dan uveljavitve te uredbe za ceno izvajanja storitev
posamezne gospodarske javne službe iz 1. člena te uredbe soglasje pristojnega
občinskega organa, uveljavi v tem soglasju navedeno ceno. V primeru, da v tem soglasju navedena cena presega 130
odstotkov sedaj veljavne cene, mora pristojni občinski organ pred potrditvijo
in uveljavitvijo cene predhodno pridobiti soglasje ministrstva, pristojnega za
okolje, o ustreznosti oblikovanja cene.
(3) Do uveljavitve cene storitev posamezne
javne službe iz 1. člena te uredbe v skladu s to uredbo mora izvajalec za poročanje
iz 15. člena te uredbe smiselno upoštevati določbe 29. člena te uredbe.
(4) Določba devete alineje osmega
odstavka 16. člena te uredbe se začne uporabljati 31. decembra 2021. Do takrat se v vodarino vključijo
vsi stroški vodnega povračila.
(5) Dokler izvajalec nima
vzpostavljene evidence uporabnikov javne službe v skladu s predpisom, ki ureja
odvajanje in čiščenje komunalne in padavinske odpadne vode, za storitev iz druge
in pete alineje prvega odstavka 19. člena te uredbe, cen za te storitve ne sme
oblikovati in zaračunavati, stroški teh storitev pa niso upravičen kalkulativni
element cene storitve javne službe.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.