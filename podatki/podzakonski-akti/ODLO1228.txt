1. člen
S tem odlokom se ustanovi Svet za sistem plač v javnem
sektorju (v nadaljevanju: Svet) in natančneje določi njegova sestava in
trajanje mandata Sveta.
2. člen
Svet sestavljajo predstavniki državnih organov in
reprezentativnih združenj lokalnih skupnosti ter reprezentativnih sindikatov
javnega sektorja. 
Predstavnike državnih organov v Svet imenujejo: 
-       
Državni zbor Republike Slovenije enega člana in enega namestnika, 
-       
Ustavno sodišče Republike Slovenije enega člana in enega namestnika, 
-       
Vrhovno sodišče Republike Slovenije enega člana in enega namestnika, 
-       
Državno tožilstvo Republike Slovenije enega člana in enega namestnika, 
-       
Varuh človekovih pravic enega člana in enega namestnika, 
-       
Vlada Republike Slovenije šest članov in šest namestnikov. 
V Svet imenuje člana in namestnika vsak reprezentativni
sindikat javnega sektorja, ki je najmanj 2 leti pred potekom mandata Sveta
vpisan v register reprezentativnih sindikatov in vsako reprezentativno
združenje lokalnih skupnosti, kateremu je najmanj 2 leti pred potekom mandata
Sveta po odločbi ministrstva, pristojnega za lokalno samoupravo ugotovljen
status reprezentativnosti.
3. člen
Mandat Sveta traja 4 leta. 
Najmanj 30 dni pred potekom mandata Sveta pozove predsednik
predstavnike državnih organov in reprezentativnih združenj lokalnih skupnosti
ter reprezentativnih sindikatov javnega sektorja, da predlagajo nove člane
Sveta in njihove namestnike.
4. člen
Svet je konstituiran, ko sta imenovani dve tretjini njegovih
članov. 
Imena predstavnikov posredujejo državni organi,
reprezentativna združenja lokalnih skupnosti in reprezentativni sindikati
javnega sektorja najkasneje v roku 14 dni od uveljavitve tega odloka ministru,
pristojnemu za sistem plač v javnem sektorju. 
Pri določanju števila članov iz prvega odstavka tega člena se
upoštevajo združenja lokalnih
skupnosti in sindikatov javnega sektorja, ki so reprezentativnost
pridobili do poteka roka iz prejšnjega odstavka.
5. člen
Svet ima predsednika in namestnika predsednika, ki ju izmed
sebe s soglasjem določita obe strani.
6. člen
Prvo sejo Sveta skliče minister, pristojen za sistem plač v
javnem sektorju, najkasneje v roku enega meseca od uveljavitve tega odloka. 
Po preteku prvega mandata Sveta, skliče prvo sejo Sveta v
novi sestavi dotedanji predsednik Sveta.
7. člen
Podrobnejša vprašanja glede imenovanja in razrešitve članov
Sveta in njihovih namestnikov, ter glede dela in odločanja Sveta se določijo s
poslovnikom Sveta.
8. člen
Administrativne in druge pogoje za delo Sveta zagotavlja
ministrstvo, pristojno za sistem plač v javnem sektorju.
9. člen
Ta odlok začne veljati naslednji dan po objavi v Uradnem
listu Republike Slovenije.
Št. 430-03/02-17/7
Ljubljana, dne 25. oktobra 2002.
Predsednik
Državnega zbora
Republike Slovenije
Borut Pahor l. r.