1. člen
S to uredbo se urejajo določitev in objava seznama
upravičencev do donacij (v nadaljnjem besedilu: upravičenci), namenitev dela
dohodnine, nakazovanje donacij upravičencem ter obveščanje javnosti.
2. člen
(1) Agencija Republike Slovenije za javnopravne evidence in
storitve (v nadaljnjem besedilu: AJPES), ki vodi evidenco nevladnih organizacij
v javnem interesu, Finančni upravi Republike Slovenije (v nadaljnjem besedilu:
FURS) za namene priprave seznama upravičencev do donacij pošlje podatke o vseh
nevladnih organizacijah, ki imajo na dan 31. decembra preteklega leta
pridobljen status nevladne organizacije v javnem interesu in so vpisane v
evidenco nevladnih organizacij v javnem interesu do 30. junija tekočega leta. AJPES
pošlje podatke FURS v elektronski obliki najpozneje do 15. julija tekočega
leta. O izmenjavi podatkov iz tega odstavka AJPES in FURS skleneta poseben
dogovor. FURS na podlagi podatkov pripravi seznam upravičencev iz tretjega
odstavka 142. člena Zakona o dohodnini (Uradni list RS, št. 13/11 – uradno
prečiščeno besedilo, 9/11 – ZUKD-1, 9/12 – odl. US, 24/12, 30/12, 40/12 – ZUJF,
75/12, 94/12, 96/13, 29/14 – odl. US, 50/14, 23/15, 55/15, 63/16, 69/17, 21/19,
28/19, 66/19, 39/22, 132/22 – odl. US in 158/22; v nadaljnjem besedilu: ZDoh-2)
ter ga najpozneje do 31. julija tekočega leta pošlje ministrstvu, pristojnemu
za finance.
(2) Organi iz osmega in devetega odstavka 142. člena ZDoh-2
ministrstvu, pristojnemu za finance, pošljejo podatke o političnih strankah,
reprezentativnih sindikatih, registriranih cerkvah in verskih skupnostih ter
sestavnih delih registriranih cerkva in drugih verskih skupnosti, ki imajo na
dan 31. decembra preteklega leta pridobljen status politične stranke,
reprezentativnega sindikata, registrirane cerkve in druge verske skupnosti
oziroma ima sestavni del registrirane cerkve in druge verske skupnosti
pridobljeno pravno osebnost, v elektronski obliki, najpozneje do 28. februarja
tekočega leta.
(3) Organ iz desetega odstavka 142. člena ZDoh-2 ministrstvu,
pristojnemu za finance, pošlje podatke o šolah in vrtcih, ki imajo na dan 31.
decembra preteklega leta ustanovljen šolski sklad ali sklad vrtca iz petega
odstavka 142. člena ZDoh-2, v elektronski obliki, najpozneje do 28. februarja
tekočega leta.
(4) AJPES pošlje FURS, organi iz drugega in tretjega odstavka
tega člena pa pošljejo ministrstvu, pristojnemu za finance, naslednje podatke o
upravičencih:
-       
davčno številko, če organ, ki vodi register oziroma evidenco, razpolaga
z njo, oziroma drugo identifikacijsko številko, s katero razpolaga organ,
-       
ime oziroma naziv,
-       
naslov sedeža oziroma poslovni naslov,
-       
pristojno ministrstvo,
-       
področje delovanja,
-       
datum vpisa v evidenco nevladnih organizacij v javnem interesu,
-       
datum podelitve statusa na posameznem področju, pridobitve pravne
osebnosti sestavnega dela registrirane cerkve in druge verske skupnosti oziroma
ustanovitve šolskega sklada ali sklada vrtca.
(5) Vlada Republike Slovenije v skladu z enajstim odstavkom
142. člena ZDoh-2 določi seznam upravičencev iz 142. člena ZDoh-2, ki ga objavi
v Uradnem listu Republike Slovenije najpozneje do 30. septembra leta, za katero
se odmerja dohodnina.
3. člen
(1) Davčni zavezanec, ki je rezident Republike Slovenije v
skladu z zakonom, ki ureja dohodnino (v nadaljnjem besedilu: davčni zavezanec),
lahko do deleža dohodnine, določenega z zakonom, ki ureja dohodnino, za
posamezno davčno leto, od dohodnine, odmerjene z dokončno odločbo od njegovih
dohodkov, ki se vštevajo v letno davčno osnovo, nameni enemu ali več upravičencem
s seznama iz prejšnjega člena.
(2) Davčni zavezanec lahko posameznemu upravičencu nameni
delež dohodnine, zaokrožen na desetinko odstotka, pri čemer skupno namenjeni
delež več upravičencem ne sme presegati deleža, določenega z zakonom, ki ureja
dohodnino.
(3) Ne glede na prvi in drugi odstavek tega člena lahko
davčni zavezanec do deleža dohodnine, določenega v šestem odstavku 142. člena
ZDoh-2, za posamezno davčno leto od dohodnine, odmerjene z dokončno odločbo od
njegovih dohodkov, ki se vštevajo v letno davčno osnovo, nameni eni ali več
šolam oziroma enemu ali več vrtcem s seznama iz prejšnjega člena.
(4) Davčni zavezanec lahko posamezni šoli oziroma vrtcu s
seznama iz prejšnjega člena nameni delež dohodnine, zaokrožen na desetinko
odstotka, pri čemer namenjeni delež posamezni šoli ali vrtcu ne sme presegati
deleža iz šestega odstavka 142. člena ZDoh-2, skupno namenjeni delež več šolam
oziroma vrtcem pa ne sme presegati deleža iz prvega odstavka 142. člena ZDoh-2.
(5) Davčni zavezanec lahko da zahtevo za namenitev kadar koli
prek sistema eDavki na spletni strani http://edavki.durs.si,
pisno ali ustno na zapisnik pri FURS. Podatki o namenitvi dohodnine iz tega
člena se štejejo za davčno tajnost in se smejo razkriti tretjim osebam samo na
podlagi pisnega soglasja davčnega zavezanca, ki je namenil del dohodnine za
donacije.
(6) Iz zahteve iz prejšnjega odstavka morajo biti razvidni:
-       
ime, naslov in davčna številka davčnega zavezanca,
-       
ime oziroma naziv in davčna številka vsakega upravičenca, ki se mu
namenja del dohodnine, ter del dohodnine, ki se mu namenja, v skladu z drugim
oziroma četrtim odstavkom tega člena.
(7) Zahteva iz petega odstavka tega člena je veljavna le v
delu, ki se nanaša na namenitev dela dohodnine upravičencem, ki so v času
vložitve zahteve na zadnjem objavljenem seznamu upravičencev. Zahteva velja do
trenutka, ko FURS prejme novo zahtevo ali preklic zahteve. Če subjekta, ki je
bil na zadnjem objavljenem seznamu upravičencev, v času vložitve zahteve ni na
seznamu upravičencev do donacij za leto, za katero se odmerja dohodnina,
postane zahteva v delu, ki se nanaša na namenitev temu subjektu, neveljavna.
4. člen
(1) FURS upravičencem do 31. januarja in do 30. septembra
nakaže donacije na podlagi vseh odločb o odmeri dohodnine, s katerimi je bilo
prvič odločeno o davčni obveznosti iz naslova dohodnine, ki so postale dokončne
do konca meseca pred mesecem, v katerem se izteče rok za nakazilo. Pri tem FURS
upošteva veljavne zahteve iz prejšnjega člena, s katerimi razpolaga na 31.
december leta, za katero se odmerja dohodnina.
(2) FURS nakaže donacijo posameznemu upravičencu, če je
znesek njemu namenjene donacije, ugotovljen v skladu s prejšnjim odstavkom,
višji kot en euro. Donacija se nakaže na transakcijski račun upravičenca, ki ga
mora imeti upravičenec odprtega pri ponudniku plačilnih storitev.
(3) Če se pri nakazilu donacije ugotovi, da upravičenec ne
obstaja ali da je zahteva neveljavna, namenjena dohodnina pripade proračunu
Republike Slovenije.
5. člen
FURS v letnem poročilu iz drugega odstavka 5. člena Zakona o
finančni upravi (Uradni list RS, št. 25/14 in 39/22) objavi tudi podatke o
nakazanih donacijah v preteklem letu.

Uredba o namenitvi dela dohodnine za donacije
(Uradni list RS, št. 155/21) vsebuje naslednjo prehodno in
končne določbe:
»PREHODNA IN KONČNE DOLOČBE
6. člen
Ne glede na določbo drugega odstavka 2. člena organ, ki je v
skladu z zakonom, ki ureja versko svobodo, pristojen za vodenje Registra cerkva
in drugih verskih skupnosti, ministrstvu, pristojnemu za finance, za namen
priprave seznama upravičencev za leto 2021 pošlje podatke o registriranih
cerkvah in verskih skupnostih, ki imajo na dan 31. decembra preteklega leta
pridobljen status registrirane cerkve in druge verske skupnosti, vključno z
njihovimi sestavnimi deli, v elektronski obliki, najpozneje do 30. septembra
2021.
7. člen
Z dnem uveljavitve te uredbe preneha veljati Uredba o
namenitvi dela dohodnine za donacije (Uradni list RS, št. 78/19, 106/20 in
203/20).
8. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
namenitvi dela dohodnine za donacije (Uradni list RS, št. 15/22) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o namenitvi dela
dohodnine za donacije (Uradni list RS, št. 21/23) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po objavi v Uradnem
listu Republike Slovenije.«.