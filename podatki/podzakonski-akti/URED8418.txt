1. člen
S to uredbo se urejajo določitev in objava seznama
upravičencev do donacij (v nadaljnjem besedilu: upravičenci), namenitev dela
dohodnine, nakazovanje donacij upravičencem ter obveščanje javnosti.
2. člen
(1) Agencija Republike Slovenije za javnopravne evidence in
storitve (v nadaljnjem besedilu: AJPES), ki vodi evidenco nevladnih organizacij
v javnem interesu, Finančni upravi Republike Slovenije (v nadaljnjem besedilu:
FURS) za namene priprave seznama upravičencev do donacij pošlje podatke o vseh
nevladnih organizacijah, ki imajo na dan 31. decembra preteklega leta
pridobljen status nevladne organizacije v javnem interesu in so vpisane v
evidenco nevladnih organizacij v javnem interesu do 30. junija tekočega leta.
AJPES pošlje podatke FURS v elektronski obliki najpozneje do 15. julija
tekočega leta. O izmenjavi podatkov iz tega odstavka AJPES in FURS skleneta
poseben dogovor. FURS na podlagi podatkov pripravi seznam upravičencev iz
tretjega odstavka 142. člena Zakona o dohodnini (Uradni list RS, št. 13/11 –
uradno prečiščeno besedilo, 9/11 – ZUKD-1, 9/12 – odl. US, 24/12, 30/12, 40/12
– ZUJF, 75/12, 94/12, 96/13, 29/14 – odl. US, 50/14, 23/15, 55/15, 63/16,
69/17, 21/19, 28/19 in 66/19; v nadaljnjem besedilu: ZDoh-2) ter ga najpozneje
do 31. julija tekočega leta pošlje ministrstvu, pristojnemu za finance.
(2) Organi iz šestega in sedmega odstavka 142. člena ZDoh-2
ministrstvu, pristojnemu za finance, pošljejo podatke o političnih strankah,
reprezentativnih sindikatih ter registriranih cerkvah in verskih skupnostih, ki
imajo na dan 31. decembra preteklega leta pridobljen status politične stranke,
reprezentativnega sindikata ali registrirane cerkve in druge verske skupnosti,
v elektronski obliki, najpozneje do 28. februarja tekočega leta.
(3) Če ima registrirana cerkev ali druga verska skupnost na
dan 31. decembra preteklega leta sestavne dele, ki so v skladu z zakonom, ki
ureja versko svobodo, pridobili lastno pravno osebnost, se v seznamu
upravičencev navedejo tudi imena oziroma nazivi sestavnih delov, njihovi
naslovi sedežev in davčne številke.
(4) AJPES pošlje FURS, organi iz drugega odstavka tega člena
pa ministrstvu, pristojnemu za finance, naslednje podatke o upravičencih:
-       
davčno številko, če organ, ki vodi register oziroma evidenco, razpolaga
z njo, oziroma drugo identifikacijsko številko, s katero razpolaga organ,
-       
ime oziroma naziv,
-       
naslov sedeža oziroma poslovni naslov,
-       
pristojno ministrstvo,
-       
področje delovanja,
-       
datum vpisa v evidenco nevladnih organizacij v javnem interesu,
-       
datum podelitve statusa na posameznem področju.
(5) Ministrstvo, pristojno za šolstvo, ministrstvu,
pristojnemu za finance, pošlje podatke o šolskih skladih, ki sredstva iz sklada
namenjajo tudi otrokom, učencem in dijakom iz socialno manj vzpodbudnih okolij,
kot jih določa 135. člen Zakona o organizaciji in financiranju vzgoje in
izobraževanja (Uradni list RS, št. 16/07 – uradno prečiščeno besedilo, 36/08,
58/09, 64/09 – popr., 65/09 – popr., 20/11, 40/12 – ZUJF, 57/12 – ZPCP-2D,
47/15, 46/16, 49/16 – popr., 25/17 – ZVaj, 123/21, 172/21 in 207/21; v
nadaljnjem besedilu: ZOFVI), v elektronski obliki, najpozneje do 28. februarja
tekočega leta. Ministrstvo, pristojno za šolstvo, ministrstvu, pristojnemu za
finance, pošlje naslednje podatke o šolskih skladih:
-       
davčno številko šole oziroma vrtca, ustanovitelja šolskega sklada, če
organ, ki vodi register oziroma evidenco, razpolaga z njo, oziroma drugo
identifikacijsko številko, s katero razpolaga organ,
-       
ime oziroma naziv šole oziroma vrtca, ustanovitelja šolskega sklada,
-       
naslov sedeža oziroma poslovni naslov šole oziroma vrtca, ustanovitelja
šolskega sklada, in
-       
datum ustanovitve oziroma začetka delovanja šolskega sklada za namen iz
drugega odstavka 135. člena ZOFVI.
(6) Vlada Republike Slovenije v skladu z osmim odstavkom 142.
člena ZDoh-2 določi seznam upravičencev iz 142. člena ZDoh-2, ki ga objavi v
Uradnem listu Republike Slovenije najpozneje do 30. septembra leta, za katero
se odmerja dohodnina.
3. člen
(1) Davčni zavezanec, ki je rezident Republike Slovenije v
skladu z zakonom, ki ureja dohodnino (v nadaljnjem besedilu: davčni zavezanec),
lahko do deleža dohodnine, določenega z zakonom, ki ureja dohodnino, za
posamezno davčno leto, od dohodnine, odmerjene z dokončno odločbo od njegovih
dohodkov, ki se vštevajo v letno davčno osnovo, nameni enemu ali več
upravičencem s seznama iz prejšnjega člena. Rezident lahko v zahtevi opredeli
tudi posamezni sestavni del registrirane cerkve ali verske skupnosti, kateremu
naj se nakaže celotna ali delež donacije.
(2) Davčni zavezanec lahko posameznemu upravičencu nameni
delež dohodnine, zaokrožen na desetinko odstotka, pri čemer skupno namenjeni
delež več upravičencem ne sme presegati deleža, določenega z zakonom, ki ureja
dohodnino.
(3) Ne glede na prvi in drugi odstavek tega člena lahko
davčni zavezanec do deleža dohodnine, določenega z ZOFVI, za posamezno davčno
leto od dohodnine, odmerjene z dokončno odločbo od njegovih dohodkov, ki se
vštevajo v letno davčno osnovo, nameni enemu ali več šolskim skladom s seznama
iz prejšnjega člena.
(4) Davčni zavezanec lahko posameznemu šolskemu skladu nameni
delež dohodnine, zaokrožen na desetinko odstotka, pri čemer namenjeni delež
posameznemu šolskemu skladu ne sme presegati deleža, določenega z ZOFVI, skupno
namenjeni delež več upravičencem pa ne sme presegati deleža, določenega z
zakonom, ki ureja dohodnino.
(5) Davčni zavezanec lahko da zahtevo za namenitev kadar koli
prek sistema eDavki na spletni strani http://edavki.durs.si,
pisno ali ustno na zapisnik pri FURS. Podatki o namenitvi dohodnine iz tega
člena se štejejo za davčno tajnost in se smejo razkriti tretjim osebam samo na
podlagi pisnega soglasja davčnega zavezanca, ki je namenil del dohodnine za
donacije.
(6) Iz zahteve iz prejšnjega odstavka morajo biti razvidni:
-       
ime, naslov in davčna številka davčnega zavezanca,
-       
ime oziroma naziv in davčna številka vsakega upravičenca oziroma
ustanovitelja šolskega sklada, ki se mu namenja del dohodnine, ter del
dohodnine, ki se mu namenja, v skladu z drugim oziroma četrtim odstavkom tega
člena.
(7) Zahteva iz petega odstavka tega člena je veljavna le v
delu, ki se nanaša na namenitev dela dohodnine upravičencem, ki so v času
vložitve zahteve na zadnjem objavljenem seznamu upravičencev. Zahteva velja do
trenutka, ko FURS prejme novo zahtevo ali preklic zahteve. Če subjekta, ki je
bil na zadnjem objavljenem seznamu upravičencev, v času vložitve zahteve ni na
seznamu upravičencev do donacij za leto, za katero se odmerja dohodnina,
postane zahteva v delu, ki se nanaša na namenitev temu subjektu, neveljavna.
4. člen
(1) FURS upravičencem do 31. januarja in do 30. septembra
nakaže donacije na podlagi vseh odločb o odmeri dohodnine, s katerimi je bilo
prvič odločeno o davčni obveznosti iz naslova dohodnine, ki so postale dokončne
do konca meseca pred mesecem, v katerem se izteče rok za nakazilo. Pri tem FURS
upošteva veljavne zahteve iz prejšnjega člena, s katerimi razpolaga na 31.
december leta, za katero se odmerja dohodnina.
(2) FURS nakaže donacijo posameznemu upravičencu, če je
znesek njemu namenjene donacije, ugotovljen v skladu s prejšnjim odstavkom, višji
kot en euro. Donacija se nakaže na transakcijski račun upravičenca, ki ga mora
imeti upravičenec odprtega pri ponudniku plačilnih storitev.
(3) Če se pri nakazilu donacije ugotovi, da upravičenec ne
obstaja ali da je zahteva neveljavna, namenjena dohodnina pripade proračunu
Republike Slovenije.
5. člen
FURS v letnem poročilu iz drugega odstavka 5. člena Zakona o
finančni upravi (Uradni list RS, št. 25/14) objavi tudi podatke o nakazanih
donacijah v preteklem letu.

Uredba o namenitvi dela dohodnine za donacije
(Uradni list RS, št. 155/21) vsebuje naslednjo prehodno in
končne določbe:
»PREHODNA IN KONČNE DOLOČBE
6. člen
Ne glede na določbo drugega odstavka 2. člena organ, ki je v
skladu z zakonom, ki ureja versko svobodo, pristojen za vodenje Registra cerkva
in drugih verskih skupnosti, ministrstvu, pristojnemu za finance, za namen
priprave seznama upravičencev za leto 2021 pošlje podatke o registriranih
cerkvah in verskih skupnostih, ki imajo na dan 31. decembra preteklega leta
pridobljen status registrirane cerkve in druge verske skupnosti, vključno z
njihovimi sestavnimi deli, v elektronski obliki, najpozneje do 30. septembra
2021.
7. člen
Z dnem uveljavitve te uredbe preneha veljati Uredba o
namenitvi dela dohodnine za donacije (Uradni list RS, št. 78/19, 106/20 in
203/20).
8. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
namenitvi dela dohodnine za donacije (Uradni list RS, št. 15/22) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po objavi v Uradnem
listu Republike Slovenije.«.