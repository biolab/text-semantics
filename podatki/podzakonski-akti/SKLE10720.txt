I. SPLOŠNE DOLOČBE
1. člen
(vsebina sklepa)
Ta sklep določa pravila poslovanja administratorja
alternativnih investicijskih skladov (v nadaljnjem besedilu: administrator AIS),
ki jih mora glede na obseg poslovanja in kompleksnost poslov izpolnjevati
administrator AIS in podrobnejša navodila glede poročanja administratorja AIS.
2. člen
(pojmi)
Za namene tega sklepa veljajo naslednje opredelitve pojmov:
1.     
»stranka« pomeni alternativni investicijski sklad (v nadaljnjem besedilu:
AIS) in upravljavca AIS, za katerega administrator AIS opravlja dodatne
storitve iz 2. točke 57. člena Zakona o upravljavcih alternativnih
investicijskih skladov (Uradni list RS, št. 32/15; v nadaljnjem besedilu:
ZUAIS);
2.     
»imetnik enote« pomeni vsako fizično osebo, pravno osebo in drug subjekt
zasebnega in javnega prava, ki je imetnik enot SIS;
3.     
»vlagatelj« pomeni imetnika enote oziroma potencialnega imetnika enote;
4.     
»zadevna oseba« v zvezi z administratorjem AIS pomeni:
a.   
člana uprave, izvršnega direktorja ali poslovodjo administratorja AIS;
b.   
zaposlenega v administratorju AIS ter vsako drugo fizično osebo,
katerega storitev je na voljo administratorju AIS in je pod njegovim nadzorom,
in ki je vključena v opravljanje storitev iz 2. točke 57. člena ZUAIS;
c.   
fizično osebo, ki se neposredno ukvarja z izvajanjem storitev za
upravljavca SIS na podlagi pogodbe o prenosu posameznih storitev oziroma poslov
upravljanja SIS;
5.     
»zaposleni« so osebe, ki poleg članov uprave za upravljavca SIS
opravljajo naloge na podlagi pogodbe o zaposlitvi, sklenjene z upravljavcem
SIS, vendar z najmanj polovičnim delovnim časom;
6.     
»trajni nosilec podatkov« je sredstvo, ki omogoča stranki shraniti nanjo
osebno naslovljene informacije na način, ki ji bo omogočal dostop do teh
informacij ter njihovo reprodukcijo v nespremenjeni obliki v določenem časovnem
obdobju, glede na namen teh informacij;
7.     
»Slovenski računovodski standardi« so veljavni računovodski standardi,
ki jih sprejme Slovenski inštitut za revizijo v skladu z zakonom, ki ureja
gospodarske družbe;
8.     
»Mednarodni standardi ocenjevanja vrednosti« so veljavni standardi
ocenjevanja vrednostni, ki jih sprejme Odbor za Mednarodne standarde
ocenjevanja vrednosti;
9.     
»vrednotenje« pomeni »ocenjevanje vrednosti«, kot je opredeljeno z
Mednarodnimi standardi ocenjevanja vrednosti.
II. SPLOŠNA PRAVILA POSLOVANJA ADMINISTRATORJA AIS
3. člen
(splošne zahteve)
Administrator AIS mora upoštevaje značilnosti, obseg in
zapletenost storitev in poslov, ki jih opravlja izpolnjevati splošne
organizacijske zahteve tako, da:
1.     
pripravi, izvaja in vzdržuje postopke odločanja ter organizacijsko strukturo,
ki jasno in na dokumentiran način določa linije poročanja in razporeja naloge,
pooblastila in odgovornosti;
2.     
zaposli osebje, ki razpolaga z usposobljenostjo, znanjem in strokovnostjo,
ki so potrebni za izvrševanje dodeljenih odgovornosti;
3.     
zagotovi, da so vse zadevne osebe seznanjene s postopki ki jih morajo
upoštevati za pravilno izvrševanje svojih odgovornosti;
4.     
zagotovi, da posameznim zadevnim osebam, ki opravljajo več nalog, to ne
preprečuje opravljanja posamezne naloge na preudaren, pošten in strokoven način
ter ustrezno razmeji naloge, ki jih ne more opravljati ista oseba;
5.     
vzdržuje primerne in urejene evidence svojih poslov in dokumentov v
zvezi z notranjo organizacijo in postopki;
6.     
vzpostavi, izvaja in vzdržuje učinkovito notranje poročanje ter pretok
informacij na vseh ustreznih ravneh ter poročanje in pretok informacij do
upravljavca AIS za katerega opravlja storitve in posle;
7.     
sprejme, izvaja in vzdržuje primerno politiko, ki zagotavlja, da se v
primeru prekinitve poslovanja, ki je posledica izpada sistemov in postopkov,
ohranjajo ključni podatki ter da se prepreči oškodovanje strank upravljavca
SIS, za katerega opravlja storitve na podlagi pogodbe o prenosu.
4. člen
(organizacija poslovanja)
(1) Organizacija poslovanja administratorja AIS
zagotavlja pogoje za učinkovito vodenje administratorja AIS in omejuje oziroma
preprečuje nastanek nasprotij med interesi strank administratorja AIS, interesi
administratorja AIS in njegovih zaposlenih.
(2) Administrator AIS zagotavlja transparenten in
dokumentiran potek sprejemanja poslovnih odločitev za storitve, ki jih opravlja
za upravljavca AIS, za ustrezen pretok informacij in dokumentacije med
organizacijskimi enotami ter med njimi in drugimi osebami, vključenimi v
posamezen delovni proces, ki so potrebne za sprejemanje odločitev ter za
ustrezen pretok informacij do upravljavca AIS za katerega opravlja storitve.
5. člen
(zaposleni)
Administrator AIS mora zaposlovati zadostno število ustrezno
izobraženih, strokovno usposobljenih in izkušenih oseb, glede na potrebe svoje
organizacijske strukture ter obsega in zahtevnosti delovnih procesov. Strokovna
usposobljenost in izkušnje zaposlenih morajo ustrezati njihovim pristojnostim
in odgovornostim ter zahtevnosti delovnih aktivnosti, ki jih opravljajo.
6. člen
(elektronska podpora poslovanju)
(1) Elektronski informacijski sistem administratorja AIS
zagotavlja zanesljivost, celovitost, razpoložljivost in zaupnost informacij in
podatkov, ki jih administrator SIS obdeluje v skladu z zakonodajo in na podlagi
pogodbe o prenosu opravljanja storitev z upravljavcem AIS.
(2) Administrator AIS zagotavlja, da dobavitelj
programske opreme oziroma drug pogodbeni partner administratorja AIS zagotavlja
ustrezne posodobitve računalniške programske opreme.
7. člen
(notranje kontrole)
(1) Notranje kontrole so v delovanje administratorja SIS
načrtno in sistematično vgrajeni procesi, ki s svojim delovanjem zagotavljajo
čim bolj varno in učinkovito opravljanje storitev za njegovo lastno poslovanje
in za stranke. Osnovni cilj notranjih kontrol je zmanjšanje tveganj na
sprejemljivo raven.
(2) Notranje kontrole zajemajo vse aktivnosti, katerih
namen je zagotavljanje:
1.     
primernega upravljanja tveganj;
2.     
zanesljivosti in pravilnosti finančnih in drugih informacij;
3.     
poslovanja, skladnega s predpisi;
4.     
primernega varovanja podatkov;
5.     
doseganja zadanih poslovnih ciljev;
6.     
ekonomične in učinkovite rabe sredstev.
(3) Notranje kontrole se izvajajo na ravni vsakega
posamičnega delovnega procesa administratorja AIS, vključno s spremljanjem delovanja
elektronskih informacijskih sistemov ter delovanja zaposlenih administratorja
AIS.
(4) Administrator AIS, upoštevaje značilnosti, obseg in
zapletenost storitev in poslov, ki jih opravlja, vzpostavi ustrezen sistem
notranjih kontrol in zagotavlja, da deluje v skladu s tem sklepom.
8. člen
(področja sprotnih notranjih kontrol)
(1) Sprotne notranje kontrole se preko računalniškega
in/ali človeškega nadzora izvajajo tekom delovnih procesov administratorja AIS.
(2) Sprotne notranje kontrole pomenijo zlasti
zagotavljanje in stalno preverjanje:
1.     
delovnih aktivnosti;
2.     
poročanja upravljavca AIS ter obveščanja vlagateljev, kadar za
upravljavca AIS administrator AIS opravlja navedene storitve;
3.     
delovanja elektronskega informacijskega sistema.
(3) Obseg sprotnih notranjih kontrol administrator AIS
prilagodi tveganjem, ki jim je izpostavljen na posameznih področjih.
9. člen
(skladnost poslovanja s predpisi)
(1) Administrator AIS sprejeme, izvaja in vzdržuje
politike in postopke, katerih namen je zaznavanje tveganja neskladnosti
poslovanja administratorja AIS z obveznostmi iz ZUAIS in na njegovi podlagi
izdanimi sklepi Agencije.
(2) Pri izpolnjevanju zahteve iz prejšnjega odstavka
administrator AIS upošteva naravo, obseg in kompleksnost poslovanja ter naravo
in obseg storitev in poslov, ki jih opravlja.
III. POSEBNE ZAHTEVE POVEZANE S POSAMEZNIMI STORITVAMI
1. Administrator AIS, ki opravlja storitev vodenja
poslovnih knjig in sestavljanja poslovnih poročil
10. člen
(računovodski postopki)
(1) Administrator AIS sprejme, izvaja in vzdržuje
računovodske politike in postopke, ki mu omogočajo, da izdela in pravočasno
posreduje finančna in druga poročila za upravljavca AIS za katerega opravlja
storitev vodenja poslovnih knjig in sestavljanja poslovnih poročil, ki
prikazujejo resnično in pošteno sliko ter so skladna z vsemi veljavnimi
računovodskimi standardi in drugimi pravili.
(2) V pogodbi o prenosu storitev vodenja poslovnih knjig
in sestavljanja poslovnih poročil se lahko določijo posebnosti politik in
postopkov iz prvega odstavka tega člena, v kolikor niso v nasprotju z določbami
ZUAIS, na njegovi podlagi izdanih aktov in Uredbe 231/2013, ki se uporabljajo
za poslovanje upravljavca AIS oziroma AIS, za katerega administrator AIS
opravlja storitve.
2. Administrator AIS, ki opravlja storitev vrednotenja
sredstev in obveznosti ter izračunavanje vrednosti enote 
11. člen
(postopki vrednotenja sredstev in obveznosti SIS)
(1) Administrator AIS, ki za upravljavca AIS opravlja
storitve vrednotenja sredstev in obveznosti mora izpolnjevati zahteve, ki jih
za zunanjega cenilca določa 79. člen ZUAIS.
(2) Administrator AIS zagotovi, da se vrednotenje
sredstev SIS opravi skladno z:
1.     
Mednarodnimi standardi ocenjevanja vrednosti;
2.     
za sredstva, ki se nahajajo v Republiki Sloveniji, tudi drugimi pravili
ocenjevanja vrednosti razvrščenimi v Hierarhijo pravil ocenjevanja vrednosti in
3.     
notranjimi politikami in postopki, ki jih je za potrebe vrednotenja
sredstev sprejel upravljavec AIS.
12. člen
(postopki pri izračunu čiste vrednosti sredstev in vrednosti
enote premoženja)
Administrator AIS zagotovi, da se čista vrednost sredstev vsakega
AIS in vrednost enote vsakega AIS, ki ga upravlja, izračuna na podlagi
računovodskih politik in postopkov iz 10. člena tega sklepa, ter da se vsa
vplačila in izplačila obračunajo po pravilni vrednosti enote oziroma čiste
vrednosti sredstev.
3. Administrator AIS, ki opravlja storitev vodenja
evidence imetnikov enot in drugih evidenc
13. člen
(način vodenja evidenc)
(1) Evidenca se vodi s posebno skrbnostjo, tako da se
podatki v evidenco vpisujejo takoj ob nastopu dogodka, ki je predmet vnosa v
evidenco, oziroma takoj, ko je to mogoče.
(2) Administrator AIS evidence vodi v elektronski obliki
oziroma na drug primeren način. Evidence in dokumentacijo administrator AIS
hrani na trajnem nosilcu podatkov, na katerem se informacije hranijo tako, da
ima Agencija po potrebi dostop do njih, pri čemer mora biti zagotovljena
popolna sledljivost sprememb o evidenci in podatkih evidence.
(3) Administrator AIS način vodenja evidenc, ki
vsebujejo osebne podatke, uskladi z določbami zakona in predpisov, ki urejajo
varstvo osebnih podatkov.
14. člen
(evidenca imetnikov enot AIS)
(1) Administrator AIS ločeno za vsak AIS, za katerega
opravlja storitev iz tega oddelka, vodi evidenco imetnikov enot AIS.
(2) Evidenca imetnikov enot AIS vsebuje najmanj
naslednje podatke:
1.     
opredelitev AIS;
2.     
opredelitev imetnika;
3.     
datum in čas sprejetja naročila za nakup oziroma odkup enot;
4.     
datum izvedbe;
5.     
bruto vrednost naročila, vključno s provizijo za vpis, ali neto znesek
za odkup brez provizije.
4. Administrator AIS, ki opravlja storitev trženja
enot AIS
15. člen
(omejitev trženja)
(1) Administrator AIS, ki za upravljavca AIS opravlja
storitev trženja enot AIS na podlagi 4. poglavja ZUAIS sprejme ureditve, ki
zagotavljajo, da se enote AIS ne bodo tržile neprofesionalnim vlagateljem.
(2) Administrator AIS, ki za upravljavca AIS opravlja
storitev trženja enot AIS na podlagi izjeme iz drugega odstavka 199. člena
ZUAIS, mora izpolnjevati pogoje iz 4. Poglavja Zakona o investicijskih skladih
in družbah za upravljanje (Uradni list RS, št. 31/15 in 81/15) in Sklepa o
načinu in pogojih za trženje enot investicijskih skladov (Uradni list RS, št.
100/15).
IV. POROČANJE ADMINISTRATORJA AIS
16. člen
(poročanje Agenciji)
(1) Administrator AIS do 31. 1. tekočega leta Agenciji
za trg vrednostnih papirjev (v nadaljnjem besedilu: Agencija) sporoči podatke
iz prvega odstavka 244. člena ZUAIS po stanju na dan 31. 12. preteklega leta.
(2) Administrator AIS poroča podatke iz tega sklepa v
skladu z navodili objavljenimi na spletni strani Agencije.
V. KONČNA DOLOČBA
17. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-1/2016-4
Ljubljana, dne 4. februarja 2016
EVA 2016-1611-0037
Predsednik sveta
Agencije za trg vrednostnih papirjev
mag. Miloš Čas l.r.