1. SPLOŠNE DOLOČBE
1. člen
(vsebina sklepa)
(1) Ta sklep za izvajanje Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju: Uredba 575/2013/EU) določa nekatere opcije in diskrecijske
pravice ter njihov način izvajanja s strani Agencije za trg vrednostnih
papirjev (v nadaljevanju: Agencija), kadar je ta pristojna in odgovorna za
izvajanje nadzora. 
(2) Kadar se ta sklep sklicuje na določbe Zakona o trgu
finančnih instrumentov (Uradni list RS, št. 108/10 – UPB3, 78/11, 55/12,
105/12 – ZBan-1J, 63/13 – ZS-K, 30/16 in 44/16 – ZRPPB; v nadaljevanju: ZTFI)
oziroma Uredbe 575/2013/EU, se te določbe uporabljajo v njihovem vsakokrat
veljavnem besedilu.
(3) Pojmi uporabljeni v tem sklepu, imajo enak pomen kot
v določbah Uredbe 575/2013/EU.
(4) Nacionalni ukrepi za prenos Direktive 2006/48/ES
Evropskega parlamenta in sveta z dne 14. junija 2006 o začetku opravljanja
in opravljanju dejavnosti kreditnih institucij (UL L št. 177 z dne
30. junija 2006, str. 1; v nadaljevanju: Direktiva 2006/48/ES) in
Direktive 2006/49/ES Evropskega parlamenta in Sveta za dne 14. junija 2006
o kapitalski ustreznosti investicijskih podjetij in kreditnih institucij (UL L
št. 177 z dne 30. junija 2006, str. 201), na katere se sklicuje uredba so
ZTFI in na njegovi podlagi sprejeti predpisi.
2. NAČIN IZVRŠEVANJA OPCIJ IN DISKRECIJSKIH PRAVIC
2. člen
(kapital in kapitalski količniki)
(1) Brez poseganja v 90. člen Uredbe 575/2013/EU
borznoposredniške družbe pri izračunu kapitalskih zahtev v skladu z delom 3
Uredbe 575/2013/EU uporabijo utež tveganja 1250 % za višjega izmed naslednjih
zneskov 
(a)   
znesek kvalificiranih deležev v družbah iz prvega odstavka
89. člena Uredbe 575/2013/EU, ki presega 15 % sprejemljivega kapitala
borznoposredniške družbe, in
(b)   
skupen znesek kvalificiranih deležev v družbah iz drugega odstavka
89. člena Uredbe 575/2013/EU, ki presega 60 % sprejemljivega kapitala
borznoposredniške družbe.
(2) Borznoposredniška družba mora v zvezi s prvim
odstavkom 467. člena Uredbe 575/2013/EU v obdobju od 1. januarja 2017
do 31. decembra 2017 v izračun postavk navadnega lastniškega temeljnega
kapitala vključiti 80 % nerealiziranih izgub, merjenih po pošteni vrednosti,
vključno z izgubami iz naslova izpostavljenosti do enot centralne ravni države,
razvrščenih v kategorijo »razpoložljiv za prodajo«.
(3) Na glede na prejšnji odstavek tega člena
borznoposredniška družba med sestavine kapitala ne vključuje nerealiziranih
dobičkov ali izgub iz naslova izpostavljenosti do enot centralne ravni države,
razvrščenih v kategorijo »razpoložljiv za prodajo« v skladu z mednarodnim
računovodskim standardom 39 oziroma smiselno v skladu z drugimi uporabljenimi
računovodskimi standardi, dokler Komisija ne sprejme uredbe na podlagi Uredbe
(ES) št. 1606/2002 Evropskega parlamenta in Sveta z dne 19. julija
2002 o uporabi mednarodnih računovodskih standardov (UL L 243 z dne
11. septembra 2002, str. 1; v nadaljevanju: Uredba 1606/2002/EU) za
nadomestitev mednarodnega računovodskega standarda 39.
(4) Borznoposredniška družba mora v zvezi s prvim
odstavkom 468. člena Uredbe 575/2013/EU v izračunu postavk navadnega
lastniškega temeljnega kapitala v obdobju od 1. januarja 2017 do
31. decembra 2017 izključiti 20 % nerealiziranih dobičkov, merjenih po
pošteni vrednosti.
(5) Ne glede na četrti odstavek tega člena
borznoposredniška družba iz izračuna postavk navadnega lastniškega temeljnega kapitala
v celoti izključi nerealizirane dobičke iz naslova izpostavljenosti do enot
centralne ravni države, razvrščene v kategorijo »razpoložljiv za prodajo«,
dokler Komisija ne sprejme uredbe na podlagi Uredbe 1606/2002/EU za
nadomestitev mednarodnega računovodskega standarda 39.
(6) Borznoposredniška družba pri izračunu kapitala ne
sme upoštevati izvzetij iz odbitka deležev v lastniški kapital zavarovalnic od
postavk navadnega lastniškega temeljnega kapitala na podlagi 471. člena
Uredbe 575/2013/EU.
(7) Borznoposredniška družba pri izračunu navadnega
lastniškega temeljnega kapitala ne sme upoštevati odstopanja zaradi uvedbe
sprememb mednarodnega računovodskega standarda 19 oziroma smiselno zaradi
uvedbe drugih uporabljenih računovodskih standardov na podlagi 473. člena
Uredbe 575/2013/EU.
(8) Borznoposredniška družba mora v zvezi z drugim
odstavkom 478. člena Uredbe 575/2013/EU uporabiti naslednje veljavne
odstotke za odbitke od postavk navadnega lastniškega temeljnega kapitala za
odložene terjatve za davek, ki se nanašajo na prihodnji dobiček:
(a)   
30 % v obdobju od 1. januarja 2017 do 31. decembra 2017,
(b)   
40 % v obdobju od 1. januarja 2018 do 31. decembra 2018,
(c)   
50 % v obdobju od 1. januarja 2019 do 31. decembra 2019,
(d)   
60 % v obdobju od 1. januarja 2020 do 31. decembra 2020,
(e)   
70 % v obdobju od 1. januarja 2021 do 31. decembra 2021,
(f)    
80 % v obdobju od 1. januarja 2022 do 31. decembra 2022,
(g)   
90 % v obdobju od 1. januarja 2023 do 31. decembra 2023.
(9) Borznoposredniška družba mora v zvezi s točkami (a)
do (d) tretjega odstavka 478. člena Uredbe 575/2013/EU uporabiti naslednje
veljavne odstotke:
(a)   
80 % v obdobju od 1. januarja 2017 do 31. decembra 2017,
(b)   
100 % od 1. januarja 2018.
(10) V obdobju od 1. januarja 2017 do
31. decembra 2017 se 20 % postavk iz prvega odstavka 479. člena
Uredbe 575/2013/EU, ki bi se uvrstile med konsolidacijske rezerve v skladu z
nacionalnimi ukrepi za izvajanje 65. člena Direktive 2006/48/ES šteje za
konsolidiran navadni lastniški temeljni kapital.
(11) Borznoposredniška družba mora v zvezi z drugim
odstavkom 480. člena Uredbe 575/2013/EU v izračunu konsolidiranega
kapitala v obdobju od 1. januarja 2017 do 31. decembra 2017
upoštevati faktor 0,8.
(12) Borznoposredniška družba mora v zvezi s prvim in
petim odstavkom 481. člena Uredbe 575/2013/EU v izračun kapitala
upoštevati dodatne filtre in odbitke v višini 0 %.
(13) Borznoposredniška družba mora v zvezi z drugim do
četrtim odstavkom 486. člena Uredbe 575/2013/EU uporabiti naslednje
veljavne odstotke za upoštevanje instrumentov za postavke navadnega lastniškega
temeljnega kapitala, dodatnega temeljnega kapitala in dodatnega kapitala:
(a)   
50 % v obdobju od 1. januarja 2017 do 31. decembra 2017,
(b)   
40 % v obdobju od 1. januarja 2018 do 31. decembra 2018,
(c)   
30 % v obdobju od 1. januarja 2019 do 31. decembra 2019,
(d)   
20 % v obdobju od 1. januarja 2020 do 31. decembra 2020,
(e)   
10 % v obdobju od 1. januarja 2021 do 31. decembra 2021.
3. člen
(kvalificirani deleži izven finančnega sektorja)
Borznoposredniška družba mora v zvezi s tretjim odstavkom
89. člena Uredbe 575/2013/EU za kvalificirane deleže iz prvega in drugega
odstavka 89. člena Uredbe 575/2013/EU uporabiti obravnavo iz točke (a)
tretjega odstavka 89. člena Uredbe 575/2013/EU.
4. člen
(kapitalske zahteve za kreditno tveganje)
(1) Delnice iz drugega odstavka 4. člena Uredbe
575/2013/EU, ki pomenijo enakovreden posredni delež nepremičnine, se ne
obravnavajo kot neposredni delež nepremičnine.
(2) Pri opredelitvi neplačila dolžnika v zvezi s točko
(b) prvega odstavka 178. člena uredbe se za izpostavljenosti, zavarovane s
stanovanjskimi ali poslovnimi nepremičninami MSP v kategoriji izpostavljenosti
na drobno, in za izpostavljenosti do subjektov javnega sektorja upošteva 90 dni
zamude.
(3) Kreditna obveznost v zamudi v zvezi s točko (d)
drugega odstavka 178. člena Uredbe 575/2013/EU je pomembna najkasneje, ko
vse kreditne obveznosti v zamudi posameznega dolžnika presegajo 2 % črpane
izpostavljenosti do tega dolžnika ali 50.000 EUR, vendar niso manjše kot
200 EUR. Črpana izpostavljenost dolžnika je seštevek črpanih zneskov po
posameznih pogodbah postavk finančnih sredstev (brez delnic, deležev in
dolgoročnih naložb v kapital).
(4) Za posle navedene v šestem odstavku 282. člena
Uredbe 575/2013/EU, borznoposredniške družbe uporabijo metodo tekoče
izpostavljenosti iz 274. člena Uredbe 575/2013/EU.
(5) Borznoposredniška družba in EU podrejene družbe
borznoposredniške družbe v Republiki Sloveniji lahko v zvezi s prvim odstavkom
495. člena Uredbe 575/2013/EU do 31. decembra 2017 iz obravnave IRB
izvzamejo vse izpostavljenosti iz naslova lastniških instrumentov, ki jih imajo
na dan 31. decembra 2007.
(6) Za nadrejene enote iz prvega odstavka
496. člena Uredbe 575/2013/EU, ki jih izdajo francoski Fonds Commun de
Creances ali njemu enakovredne ustanove za listinjenje, velja zgornja meja 10
%.
5. člen
(kapitalske zahteve za tržno tveganje)
Borznoposredniška družba v zvezi z drugim odstavkom
327. člena Uredbe 575/2013/EU ne sme upoštevati pobota med zamenljivim
vrednostnim papirjem in nasprotno pozicijo v njegovem osnovnem instrumentu.
6. člen
(kapitalske zahteve za tveganje poravnave)
Borznoposredniški družbi v zvezi s 380. členom Uredbe
575/2013/EU v primeru splošnega izpada sistema poravnave, klirinškega sistema
ali centralne nasprotne stranke v času dokler se razmere ne uredijo, ni
potrebno izračunavati kapitalske zahteve za tveganje poravnave v skladu s 378.
in 379. členom Uredbe 575/2013/EU. V tem primeru se nezmožnost nasprotne
stranke za poravnavo posla ne šteje kot neplačilo za namen kreditnega tveganja.
7. člen
(likvidnost)
(1) Dokler Komisija Evropskemu parlamentu in Svetu na
podlagi tretjega odstavka 508. člena Uredbe 575/2013/EU ne poroča o
ustrezni ureditvi bonitetnega nadzora za investicijska podjetja in podjetja iz
točke 2(b) in (c) prvega odstavka 4. člena Uredbe 575/2013/EU je
borznoposredniška družba izvzeta iz izpolnjevanja obveznosti iz dela 6 Uredbe
575/2013/EU.
(2) Ne glede na prejšnji odstavek lahko Agencija ob upoštevanju
narave, obsega in zapletenosti dejavnosti borznoposredniške družbe slednji
naloži, da obveznosti iz dela 6 Uredbe 575/2013/EU izpolnjuje v posameznem
delu ali v celoti.
(3) Dokler Komisija Evropskemu parlamentu in Svetu na
podlagi drugega odstavka 508. člena Uredbe 575/2013/EU ne poroča o tem ali
in kako je potrebno zahtevo za likvidnostno kritje iz dela 6 Uredbe 575/2013/EU
uporabiti pri investicijskih podjetjih je borznoposredniška družba iz drugega
stavka tretjega odstavka 11. člena Uredbe 575/2013/EU izvzeta iz
izpolnjevanja obveznosti iz dela 6 Uredbe 575/2013/EU na konsolidirani podlagi.
8. člen
(finančni vzvod)
Borznoposredniška družba lahko v zvezi s tretjim odstavkom
499. člena Uredbe 575/2013/EU od 1. januarja 2017 do
31. decembra 2017 izračuna količnik finančnega vzvoda ob koncu četrtletja
namesto enostavne aritmetične sredine mesečnih količnikov finančnega vzvoda za
četrtletje.
9. člen
(velike izpostavljenosti)
(1) Omejitev vrednosti velike izpostavljenosti v smislu
prvega odstavka 395. člena Uredbe 575/2013/EU ni nižja od 150 milijonov
EUR.
(2) Izpostavljenosti, navedene v točki (a) drugega
odstavka 400. člena 575/2013/EU, so v celoti izvzete iz uporabe prvega
odstavka 395. člena Uredbe 575/2013/EU, če so izpolnjeni pogoji iz
tretjega odstavka 400. člena Uredbe 575/2013/EU.
(3) Izpostavljenosti, navedene v točki (b) drugega
odstavka 400. člena Uredbe 575/2013/EU, so v celoti izvzete iz uporabe
prvega odstavka 395. člena Uredbe 575/2013/EU, če so izpolnjeni pogoji iz
tretjega odstavka 400. člena Uredbe 575/2013/EU.
(4) Izpostavljenosti, navedene v točki (c) drugega
odstavka 400. člena Uredbe 575/2013/EU, so v celoti izvzete iz uporabe
prvega odstavka 395. člena Uredbe 575/2013/EU, če so izpolnjeni pogoji iz
tretjega odstavka 400. člena Uredbe 575/2013/EU.
(5) Borznoposredniška družba oceni, ali so izpolnjeni
pogoji iz tretjega odstavka 400. člena Uredbe 575/2013/EU. Agencija lahko
to oceno kadar koli preveri in zahteva, da ji borznoposredniška družba za ta
namen predloži ustrezno dokumentacijo.
3. KONČNA DOLOČBA
10. člen
(veljavnost določb)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-6/2016-3
Ljubljana, dne 4. novembra 2016
EVA 2016-1611-0116
Predsednik Sveta
Agencije za trg vrednostnih papirjev
mag. Miloš Čas l.r.