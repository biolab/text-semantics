I. SPLOŠNI DOLOČBI
1. člen
(1) Ta pravilnik ureja registracijo, označevanje,
plovnost ter listine in knjige vojaških zrakoplovov Ministrstva za obrambo (v
nadaljnjem besedilu: ministrstvo). 
(2) Za vprašanja glede registracije, plovnosti in
certifikacij vojaških zrakoplovov, ki s tem pravilnikom ali drugimi predpisi,
ki urejajo vojaško letalstvo, niso posebej urejena, se uporabljajo splošni
predpisi o letalstvu.
2. člen
(1) Posamezni izrazi, uporabljeni v tem pravilniku,
pomenijo:
1.     
brezpilotni vojaški zrakoplov (v nadaljnjem besedilu: BPZ) po tem
pravilniku je vojaški zrakoplov, ki je konstruiran in opremljen za izvajanje
operacij brez posadke, potnikov na zrakoplovu in ni opredeljen kot vodeni
izstrelek za enkratno uporabo. Tak zrakoplov mora biti sposoben izvršiti let po
vnaprej programiranem načrtu in je upravljan na daljavo;
2.     
izkaz vojaške letalsko tehnične usposobljenosti (v nadaljnjem
besedilu: izkaz) je listina, ki jo izda Vojaški letalski organ (v nadaljnjem
besedilu: VLO) na podlagi veljavne civilne licence;
3.     
majhno popravilo vojaškega zrakoplova ali komponente zrakoplova je
sprememba oziroma popravilo, ki neposredno ne vpliva na izpolnitev ustreznih
tehničnih pogojev za plovnost, vendar pomeni odstopanje od predpisanih
tehničnih pogojev za plovnost, če se ne izvede;
4.     
obvezujoči servisni bilten je navodilo imetnika certifikata tipa
zrakoplova, komponente, dela ali opreme, katerega izvedba je obvezna za varno
uporabo zrakoplova, komponente, dela ali opreme. Na podlagi obvezujočega
servisnega biltena lahko VLO izda plovnostno tehnično zahtevo;
5.     
odpovedi BPZ so:
- 
katastrofalna odpoved: vse odpovedi, ki niso kritične ali velike
odpovedi, pri čemer BPZ ni sposoben varnega leta ali pristanka, in lahko
povzročijo tudi poškodbe ljudi,
- 
kritična odpoved: vse odpovedi, razen varnega leta, pri čemer BPZ ni več
zmožen doseči načrtovane pristajalne točke oziroma točke za vrnitev
nepoškodovanega BPZ,
- 
velika odpoved: vse odpovedi, ki rezultirajo v bistveni spremembi
statusa brezhibnosti za izvedbo določene vrste naloge, naloga je prekinjena,
varen let in zasilni pristanek v predvideni točki pristanka sta še mogoča,
- 
manjša odpoved: vse odpovedi z manjšimi spremembami statusa brezhibnosti
za izvedbo določene vrste naloge, naloga se lahko nadaljuje, varen let in
pristanek sta še mogoča;
6.     
operativno tehnična zahteva je zahteva VLO, ki se nanaša na letalsko
tehnične postopke in procese, ki zagotavljajo pravilnost in ustrezno kakovost
izvedbe del, velja pa za celotno floto vojaških zrakoplovov ali pa samo za njen
določen del;
7.     
operater vojaškega zrakoplova je ustrezna letalska enota Slovenske
vojske;
8.     
organizacija za vzdrževanje vojaških zrakoplovov je organizacija, ki je
organizirana v skladu s predpisi o vojaškem letalstvu ali splošnimi predpisi o
letalstvu, in ima veljavno potrdilo o ustreznosti, ki ga je izdal VLO;
9.     
plovnostno tehnična zahteva je zahteva VLO, katere izvedba predstavlja
pogoj za zagotavljanje plovnosti vojaškega zrakoplova. Plovnostno tehnična
zahteva se nanaša na zrakoplov, njegovo komponento, del ali vgrajeno opremo
oziroma na uporabo zrakoplova;
10.  
potrdilo o priznanju tipa je listina, s katero VLO prizna certifikat
tipa, ki so ga izdali pristojni letalski organi druge države za tip zrakoplova;
11.  
sistem BPZ je sistem, ki poleg BPZ obsega tudi elemente za upravljanje
in delovanje takega zrakoplova;
12.  
sistem za prekinitev leta BPZ je sistem za takojšnjo ročno oziroma tudi
avtomatsko prekinitev leta;
13.  
spričevalo o plovnosti vojaškega zrakoplova je dokument zrakoplova, s
katerim se izkazuje, da vojaški zrakoplov izpolnjuje predpisane pogoje za varno
uporabo oziroma letenje;
14.  
upravljavec sistema BPZ je oseba, ki upravlja sistem BPZ, pri čemer mora
biti sposoben v vsakem trenutku prekiniti programiran in avtonomen let.
Upravljavec se šteje kot vodja zrakoplova v skladu s predpisi, ki urejajo
letenje vojaških zrakoplovov;
15.  
veliko popravilo je velika sprememba oziroma popravilo vojaškega
zrakoplova ali komponente zrakoplova, ki neposredno vpliva na izpolnitev zahtev
iz predpisov o plovnosti;
16.  
VLO je enota Slovenske vojske, ki opravlja strokovne in nadzorne naloge
nad izvajanjem tega pravilnika, letalskih predpisov in standardov, ki veljajo
za vojaške zrakoplove in vojaško letalsko tehnično osebje. Organiziran je kot
samostojna in strokovna neodvisna vojaška organizacijska enota, podrejena
neposredno načelniku Generalštaba Slovenske vojske;
17.  
vojaški zrakoplov je zrakoplov, vpisan v
register vojaških zrakoplovov. Vojaški zrakoplov je tudi BPZ, katerega energija
ob trku ne presega 66 J, in je vpisan v evidenco brezpilotnih vojaških
zrakoplovov, katerih energija ob trku ne presega 66 J (v nadaljnjem besedilu:
evidenca BPZ);
18.  
zasilni sistem BPZ je sistem za upravljanje s postopki za letenje v
sili.
(2) Ostali izrazi, uporabljeni v tem pravilniku, pomenijo
enako, kot to določajo splošni predpisi o letalstvu.
II. REGISTRACIJA VOJAŠKIH ZRAKOPLOVOV
3. člen
(1) Vojaški zrakoplovi se vpišejo v register vojaških
zrakoplovov.
(2) Register vojaških zrakoplovov vodi organizacijska
enota ministrstva, pristojna za splošne zadeve. Kopijo registra vojaških
zrakoplovov hrani VLO.
(3) Register vojaških zrakoplovov se lahko vodi v
elektronski obliki.
4. člen
(1) Vojaški zrakoplov se vpiše v register vojaških
zrakoplovov ali se iz njega izbriše na podlagi sklepa ministra, pristojnega za
obrambo (v nadaljnjem besedilu: minister). Predlog za vpis ali izbris ministru
poda VLO.
(2) Vpis vojaškega zrakoplova v register vojaških
zrakoplovov opravi organizacijska enota ministrstva, pristojna za splošne
zadeve in o tem izda potrdilo na obrazcu, ki je kot priloga 1 sestavni del tega
pravilnika.
(3) Če se vojaški zrakoplov začasno vpiše v register
vojaških zrakoplovov ali se v register vojaških zrakoplovov vpiše zrakoplov v
izdelavi, organizacijska enota iz prejšnjega odstavka izda potrdilo o začasni
registraciji ali potrdilo o vpisu vojaškega zrakoplova v izdelavi.
5. člen
(1) K predlogu za vpis vojaškega zrakoplova v register
vojaških zrakoplovov je treba priložiti:
1.     
listino o izdelavi oziroma nakupu zrakoplova, drugo listino o lastninski
pravici ali listino o pravici uporabe zrakoplova;
2.     
tehnično dokumentacijo o zrakoplovu;
3.     
dovoljenja za delovanje radijskih postaj;
4.     
dokazilo o izbrisu iz drugega registra zrakoplovov, če je bil zrakoplov
predhodno že vpisan v drug register zrakoplovov.
(2) Za listine iz 1. in 2. točke prejšnjega odstavka
zadostuje, da se pri vpisu navede, kje so, listino iz 3. točke prejšnjega
odstavka pa se predloži, ko se jo pridobi od pristojnega organa.
6. člen
(1) Vojaški zrakoplov, ki ga ministrstvo vzame v zakup,
se lahko vpiše v register vojaških zrakoplovov, če se tako določi z zakupno
pogodbo.
(2) K predlogu za vpis vojaškega zrakoplova, ki je bilo
vzeto v zakup, je poleg listin iz prejšnjega člena treba priložiti še:
1.     
listino o zakupu;
2.     
spričevalo o sposobnosti zrakoplova za letenje ali primerljivo listino
vojaškega zrakoplova države, v kateri je ali je bil zrakoplov registriran
oziroma evidentiran;
3.     
dokaz, da je zakup zrakoplova vpisan v register zrakoplovov države, v
kateri je zrakoplov registriran oziroma evidentiran, če je vpis zrakoplova v
register zrakoplovov oziroma drugo ustrezno evidenco določen s predpisi te
države oziroma, da je izbrisan iz tega registra oziroma evidence;
4.     
izjavo ali drugo listino, iz katere je razvidno, da je lastnik
zrakoplova privolil, da se zrakoplov lahko vpiše v register vojaških
zrakoplovov po tem pravilniku.
(3) Zrakoplov, ki se uporablja za obrambne potrebe na
podlagi materialne dolžnosti, se ne vpisuje v register vojaških zrakoplovov.
7. člen
(1) Vojaški zrakoplov, izdelan v Republiki Sloveniji,
kateremu VLO izda dovoljenje za preizkušanje in ugotavljanje njegovih letalnih
in tehničnih lastnosti, se začasno vpiše v register vojaških zrakoplovov.
(2) V register vojaških zrakoplovov se lahko vpiše
vojaški zrakoplov v izdelavi, ki se izdeluje v Republiki Sloveniji po predpisih
o gradnji zrakoplovov, ki veljajo v Republiki Sloveniji, če je lastnik oziroma
naročnik izdelave ministrstvo ali če vpis zrakoplova zahteva tuji lastnik
oziroma naročnik izdelave zrakoplova, če se vojaški zrakoplov izdeluje za
tujega operaterja 
8. člen
(1) Vojaški zrakoplov se iz registra vojaških
zrakoplovov izbriše v primeru:
1.     
prodaje oziroma predloga za vpis v drug register zrakoplovov;
2.     
trajne neuporabnosti vojaškega zrakoplova;
3.     
dokazila o umiku vojaškega zrakoplova iz uporabe.
(2) K predlogu za izbris vojaškega zrakoplova iz
registra vojaških zrakoplovov je treba priložiti prodajno pogodbo, kopijo
računa, zapisnik pristojne komisije o letalski nesreči, zapisnik o trajni
neuporabnosti, akt o izločitvi iz uporabe ali drugo ustrezno dokazilo, ki
izkazuje eno od okoliščin iz prejšnjega odstavka.
III. GLAVNA KNJIGA REGISTRA VOJAŠKIH ZRAKOPLOVOV
9. člen
V glavno knjigo registra vojaških zrakoplovov se vpisujejo:
1.     
letala;
2.     
helikopterji;
3.     
BPZ, katerega energija ob trku presega 66 J;
4.     
vojaški zrakoplovi v izdelavi.
10. člen
(1) Glavna knjiga registra vojaških zrakoplovov je
sestavljena iz enega ali več zvezkov, ki so oštevilčeni z zaporednimi rimskimi
številkami. Vsak zvezek vsebuje določeno število vložkov. Število vložkov v
posameznem zvezku določi organizacijska enota ministrstva, pristojna za splošne
zadeve.
(2) Obrazec zvezka glavne knjige je kot priloga 2
sestavni del tega pravilnika.
(3) V vsakem zvezku glavne knjige so vložki oštevilčeni
z zaporednimi številkami. Vsak zvezek vsebuje potrdilo organizacijske enote
ministrstva, pristojne za splošne zadeve, označbo naslova glavne knjige, tekočo
številko zvezka in število vložkov.
(4) Vsak vojaški zrakoplov se vpiše v samostojen vložek.
(5) Za vojaške zrakoplove v izdelavi se v vpisni list
vložka glavne knjige registra vojaških zrakoplovov v rubriko “opombe” vpiše
zabeležka o dogovoru ali o pogodbi za izdelavo.
11. člen
(1) V vložku se vojaški zrakoplov vpiše v vpisni list,
ki vsebuje naslednje rubrike:
1.     
zaporedna številka vpisa;
2.     
registrska oznaka;
3.     
proizvajalec;
4.     
tip;
5.     
serijska številka;
6.     
leto izdelave;
7.     
kategorija;
8.     
namen;
9.     
številka certifikata tipa zrakoplova države izdelovalca ali primerljive
listine;
10.  
številka certifikata tipa zrakoplova Republike Slovenije;
11.  
prejšnja registracija v drugi državi, registrska oznaka in datum
izbrisa;
12.  
dodatna oprema;
13.  
oborožitev;
14.  
datum vpisa;
15.  
datum izbrisa;
16.  
veljavnost spričevala o plovnosti;
17.  
opombe.
(2) Obrazec vpisnega lista je kot priloga 3 sestavni del
tega pravilnika.
12. člen 
(1) V lastninski list vložka glavne knjige se vpišejo
podatki o lastniku zrakoplova, domicilno letališče lastnika in podatki o tem,
na kakšen način je ministrstvo pridobilo pravico do vpisa zrakoplova v register
vojaških zrakoplovov.
(2) Obrazec lastninskega lista je kot priloga 4 sestavni
del tega pravilnika.
13. člen
(1) Zbirka listin se vodi posebej za vsak vložek glavne
knjige.
(2) Zbirka listin vsebuje v potrjenem prepisu listine,
na podlagi katerih je bil opravljen vpis vojaškega zrakoplova v register
vojaških zrakoplovov, sklepe in dopise pristojnih organov ter vse druge
listine, ki se nanašajo na vpis v vpisni list.
(3) Zbirka listin se vodi na obrazcu, ki je kot priloga
5 sestavni del tega pravilnika.
14. člen
Poleg glavne knjige in zbirke listin se vodijo tudi pomožne
knjige oziroma listine v obliki kartic, in sicer:
1.     
imenik vojaških zrakoplovov, ki vsebuje seznam vojaških zrakoplovov po
zaporedju določanja registrskih oznak vojaških zrakoplovov, z navedbo številke
vložka glavne knjige. Imenik vojaških zrakoplovov se vodi na obrazcu, ki je kot
priloga 6 sestavni del tega pravilnika;
2.     
imenik izbrisanih vojaških zrakoplovov, ki vsebuje seznam izbrisanih
vojaških zrakoplovov po datumu izbrisa. Imenik izbrisanih vojaških zrakoplovov
se vodi na obrazcu, ki je kot priloga 7 sestavni del tega pravilnika.
III.A EVIDENTIRANJE BPZ, KATEREGA ENERGIJA OB TRKU NE PRESEGA
66 J
14.a člen
(1) BPZ, katerega
energija ob trku ne presega 66 J, se vpiše v evidenco BPZ, na podlagi akta
načelnika Generalštaba Slovenske vojske, na obrazcu, ki je kot priloga 7a
sestavni del tega pravilnika.
(2) K predlogu za vpis
BPZ, katerega energija ob trku ne presega 66 J, se v evidenco BPZ priloži
listina o izdelavi oziroma nakupu, druga listina o lastninski pravici ali
listina o pravici uporabe BPZ, katerega energija ob trku ne presega 66 J, ter
tehnična dokumentacija o BPZ, katerega energija ob trku ne presega 66 J.
(3) Evidenco BPZ vodi
bataljon, njemu enaka ali višja enota Slovenske vojske, ki razpolaga z BPZ,
katerega energija ob trku ne presega 66 J.
(4) Enota Slovenske
vojske iz prejšnjega odstavka o vsakokratni spremembi evidence BPZ obvešča
organizacijsko enoto ministrstva, pristojno za splošne zadeve, in VLO, ki
hranita kopijo evidenc BPZ.
(5) Evidenca BPZ se kot
evidenčni list za posamezen BPZ, katerega energija ob trku ne presega 66 J,
vodi v fizični ali elektronski obliki, in obsega:
1.     
zaporedno številko vpisa;
2.     
podatke o kompletu sistema BPZ;
3.     
podatke o proizvajalcu;
4.     
serijsko ali evidenčno številko;
5.     
tip ali model;
6.     
leto izdelave;
7.     
namen uporabe;
8.     
podatke o dodatni opremi;
9.     
datum vpisa;
10.  
datum izbrisa;
11.  
opombe.
(6) BPZ, katerega
energija ob trku ne presega 66 J, se izbriše iz evidence BPZ v primeru:
-       
prodaje oziroma predloga za vpis v drugo evidenco;
-       
trajne neuporabnosti;
-       
dokazila o umiku iz uporabe.
IV. OZNAČEVANJE VOJAŠKIH ZRAKOPLOVOV
15. člen
(1) Vojaški zrakoplovi, razen BPZ, katerega energija ob trku
ne presega 66 J, se označijo z zastavo Republike Slovenije.
(2) Zastava se namesti na zgornjem delu obeh strani
smernega stabilizatorja, na zgornji del zunanjih strani smernih
stabilizatorjev, če ima zrakoplov dva ali več smernih stabilizatorjev, oziroma
na obe strani zadnjega dela trupa, če zrakoplov nima smernega stabilizatorja.
(3) Dolžina zastave Republike Slovenije je najmanj 40 cm
in se lahko prilagaja velikosti zrakoplova, če je velikost uporabne površine
smernega stabilizatorja ali zadnjega dela trupa premajhna za namestitev zastave
v minimalni dolžini. Velikost zastave na BPZ se prilagodi njegovi velikosti.
(4) Vojaški zrakoplovi so praviloma maskirne barve z
razporeditvijo barv, ki je določena s predpisom, ki ureja registracijo in
označevanje motornih in bojnih vozil Slovenske vojske.
16. člen
(1) Oznako pripadnosti zrakoplova vojaškemu letalstvu
Slovenske vojske sestavljajo trije koncentrični krogi v barvah državne zastave.
Zunanji krog je bele, srednji modre in notranji rdeče barve. Oznaka pripadnosti
vojaškemu letalstvu Slovenske vojske se namesti na obe strani zadnjega dela
trupa, na zgornjo površino desnega krila in na spodnjo površino levega krila.
Če vojaški zrakoplov nima kril, se oznaka pripadnosti namesti na obe strani
zadnjega dela trupa. Premer oznake je dve širini zastave iz prejšnjega člena.
(2) Oblika oznake pripadnosti vojaškemu letalstvu
Slovenske vojske je določena na risbi, ki je kot priloga 8 sestavni del tega
pravilnika.
17. člen
(1) Registrska oznaka vojaških zrakoplovov je
sestavljena iz dveh delov, ki sta ločena s pomišljajem. Prvi del je sestavljen
iz kombinacije črke in številke ter označuje vrsto in tip zrakoplova, drugi del
je dvomestna registrska številka, ki se določi ob vpisu v register vojaških
zrakoplovov.
(2) Registrska oznaka se namesti pod zastavo Republike
Slovenije. Višina oznake je polovica dolžine zastave, dolžina oznake pa je
enaka dolžini zastave.
(3) Registrska številka vojaškega zrakoplova se namesti
na obe strani sprednjega dela trupa, na zgornjo površino levega krila in na
spodnjo površino desnega krila. Če vojaški zrakoplov nima kril, se registrska
številka namesti na obe strani prednjega dela trupa. Višina številk je enaka
višini oznake pripadnosti vojaškemu letalstvu Slovenske vojske.
17.a člen
(1) Evidenčna številka
BPZ, katerega energija ob trku ne presega 66 J (v nadaljnjem besedilu:
evidenčna številka), je lahko serijska številka BPZ, ki jo določi proizvajalec.
(2) Evidenčno številko
lahko določi tudi enota Slovenske vojske, ki vodi evidenco BPZ.
(3) Evidenčna številka
iz prejšnjega odstavka mora biti pred vpisom v evidenco BPZ usklajena z VLO.
(4) Evidenčno številko
se namesti na BPZ, katerega energija ob trku ne presega 66J, razen če to zaradi
velikosti tega BPZ ni mogoče.
18. člen
Vojaški zrakoplovi so lahko označeni tudi z oznako
pripadnosti določenemu poveljstvu ali enoti. Posamezen vojaški zrakoplov ima
lahko tudi svoje ime.
19. člen
Zrakoplovi, ki se uporabljajo za obrambne potrebe na podlagi
materialne dolžnosti, se v vojni označijo s primerno veliko oznako pripadnosti
Slovenski vojski.
20. člen
Slovenska vojska izdela tehnično in tehnološko dokumentacijo
za registrske oznake, oznake pripadnosti in barvanje vojaških zrakoplovov ter
določi mesta označevanja na zrakoplovih v skladu s tem pravilnikom.
V. PLOVNOST VOJAŠKIH ZRAKOPLOVOV
1. Plovnost letal in helikopterjev
21. člen
(1) Določbe tega poglavja se uporabljajo za zrakoplove
ministrstva, ki so v postopku vpisa ali so že vpisani v register vojaških
zrakoplovov.
(2) Določbe tega poglavja se smiselno uporabljajo tudi
za ugotavljanje plovnosti BPZ nad 150 kg največje vzletne mase.
22. člen
(1) Za plovnost vojaškega zrakoplova je odgovoren
poveljnik letalsko tehnične enote v letalski enoti.
(2) Če poteka na vojaškem zrakoplovu nadgradnja ali
modifikacija in je bila za to imenovana projektna skupina, ki je začasno
zadolžila vojaški zrakoplov, je za izpolnjevanje zahtev o plovnosti takšnega
zrakoplova odgovoren vodja projektne skupine.
23. člen
(1) VLO izda ali podaljša spričevalo o plovnosti
vojaškega zrakoplova (v nadaljnjem besedilu: spričevalo) z veljavnostjo 12
mesecev ali z neomejenim rokom veljavnosti.
(2) Pogoje za izdajo spričevala z neomejenim rokom
veljavnosti določi VLO v skladu s predpisi.
(3) Ugotavljanje plovnosti vojaškega zrakoplova se ne
izvaja za vojaški zrakoplov v izdelavi.
24. člen
(1) V spričevalo se vpišejo podatki o vrsti zrakoplova,
registrski oznaki, proizvajalcu zrakoplova, tipu in modelu zrakoplova, serijski
številki zrakoplova, kategoriji, namenu uporabe zrakoplova, veljavnosti
spričevala in omejitvah.
(2) Obrazec spričevala je kot priloga 9 sestavni del
tega pravilnika.
25. člen
(1) V primeru prodaje ali donacije vojaškega zrakoplova,
VLO v skladu z veljavnimi predpisi, po pregledu vojaškega zrakoplova in
ugotovitvi njegove skladnosti s certifikatom tipa ali primerljive odobritve,
izda izvozno spričevalo.
(2) Postopek za izdajo izvoznega spričevala je enak
postopku za izdajo spričevala o plovnosti.
(3) Obrazec izvoznega spričevala je kot priloga 10
sestavni del tega pravilnika.
26. člen
(1) Vložnik mora zahtevo za izdajo spričevala vložiti na
obrazcu, ki ga določi VLO.
(2) Če se vojaškemu zrakoplovu spričevalo izdaja prvič,
mora vložnik k zahtevi iz prejšnjega odstavka predložiti dokumentacijo
zrakoplova po seznamu, ki ga določi VLO.
(3) Zrakoplov, ki ga pridobi Slovenska vojska in se
vpiše v register vojaških zrakoplovov, mora izpolnjevati plovnostne in
okoljevarstvene zahteve. Zrakoplov mora imeti certifikat tipa ali primerljivo
odobritev, ki jo izda oziroma prizna VLO.
(4) Za rabljen zrakoplov, ki v celoti ne izpolnjuje
zahtev v zvezi s certifikatom tipa ali primerljivo odobritvijo in to ne vpliva
na varnost, se lahko izda spričevalo z omejitvami.
27. člen
(1) Vložnik zahteve za izdajo spričevala za nov tip
zrakoplova, mora VLO zagotoviti komplet publikacij za uporabo in vzdrževanje
zrakoplova z naročnino revizij za vsaj eno periodično obdobje naročanja, kot ga
opredeli proizvajalec zrakoplova. Revizije publikacij za uporabo in vzdrževanje
zrakoplova po preteku prvega periodičnega obdobja naročanja za VLO zagotavlja
enota Slovenske vojske, v okviru katere je vzdrževalna organizacija najvišjega
nivoja vzdrževanja tega tipa zrakoplova.
(2) Če gre za nov tip zrakoplova, se pooblaščenemu
osebju VLO zagotovi ustrezno usposabljanje pri proizvajalcu zrakoplova ali z
njegove strani pooblaščeni organizaciji.
28. člen
VLO opravi pregled vojaškega zrakoplova za ugotavljanje plovnosti
v naslednjih primerih:
1.     
ob izdaji ali podaljšanju spričevala;
2.     
pred vrnitvijo spričevala;
3.     
ob zamenjavi spričevala, in sicer v primeru zahteve za spremembo
namembnosti letalske operacije, ki se želi izvajati z vojaškim zrakoplovom, in
tudi v primeru zahteve za odpravo omejitev, vpisanih v spričevalo;
4.     
če je na vojaškem zrakoplovu nastala večja poškodba ali obstaja sum, da
je bil zrakoplov poškodovan;
5.     
v primeru uporabe vojaškega zrakoplova, ki ni v skladu z letalnim
priročnikom zrakoplova;
6.     
v primeru dvoma, ali vojaški zrakoplov izpolnjuje pogoje plovnosti.
29. člen
(1) Postopek izdaje, podaljšanja ali odvzema spričevala
se začne na podlagi zahteve za pregled vojaškega zrakoplova za ugotavljanje
plovnosti, vodijo pa ga letalski nadzorniki iz sestave VLO.
(2) Zahteva za pregled vojaškega zrakoplova za
ugotavljanje plovnosti mora biti vložena na obrazcu, ki ga določi VLO.
(3) Na pregledu vojaškega zrakoplova za ugotavljanje
plovnosti mora biti prisoten licencirani letalski inženir iz enote Slovenske
vojske, v okviru katere se izvaja vzdrževanje najvišjega nivoja v Slovenski
vojski.
(4) Letalski nadzornik lahko pri konkretni izvedbi
postopka izdaje ali podaljšanja spričevala po svoji presoji pozove k
sodelovanju tudi strokovno letalsko osebje, ki je sodelovalo pri izvedbi del na
posameznem vojaškem zrakoplovu (letalski tehniki, preizkusni piloti itd.).
(5) Letalskim nadzornikom morata biti zagotovljena prost
dostop do vseh prostorov, opreme in do vojaškega zrakoplova ter pomoč, ki jo
potrebujejo za izvršitev svojih nalog.
30. člen
(1) Če je pregled vojaškega zrakoplova za ugotavljanje
plovnosti načrtovan v tujini, mora oseba iz tretjega odstavka prejšnjega člena
zagotoviti vse tehnične pogoje za nemoteno izvedbo takšnega pregleda v tujini.
(2) Namera o nabavi novega tipa vojaškega zrakoplova ali
namera o tehničnih spremembah na vojaških zrakoplovih, ki so že v uporabi v
Slovenski vojski, ki jih ni odobril imetnik tipskega certifikata za tak tip
zrakoplova (nadgradnja vojaškega zrakoplova), ali nabava ostalih letalsko
tehničnih materialnih sredstev, kot so oprema, sistemi in komponente za
vgradnjo na vojaški zrakoplov ali za njegovo vzdrževanje, mora biti VLO
sporočena v fazi določanja tehničnih specifikacij, vezanih na plovnost
zrakoplova, in sicer pred izdelavo poziva za ponudbe. Na podlagi odobritve VLO
zahtevanih tehničnih specifikacij glede plovnosti zrakoplova s strani VLO, za
namen kasnejše certifikacije in podelitve spričevala, se lahko izvede izdaja
poziva za pridobitev ponudbe.
31. člen
Pregledi vojaških zrakoplovov, ki jih opravlja VLO za
ugotavljanja plovnosti, so osnovni, redni in izredni.
32. člen
(1) Osnovni pregled vojaškega zrakoplova za ugotavljanje
plovnosti (v nadaljnjem besedili: osnovni pregled) se izvaja:
1.     
pred prvo izdajo spričevala o plovnosti vojaškega zrakoplova;
2.     
na vseh ostalih vojaških zrakoplovih po obnovi oziroma popravilu večjega
dela nosilne konstrukcije ali spremembi, ki lahko vpliva na spremembo osnovnih
lastnosti vojaškega zrakoplova (trdnost, življenjska doba in tehnične
karakteristike);
3.     
po izvedbi večjih modifikacij in nadgradnje na vojaškem zrakoplovu, ki
lahko vpliva na spremembo njegovih osnovnih lastnosti (trdnost, življenjska
doba in tehnične karakteristike).
(2) Osnovni pregled vsebuje pregled vojaškega
zrakoplova, preverjanje delovanja njegovih naprav in opreme na zemlji, pregled
tehnične dokumentacije in njegovo preverjanje v letu.
33. člen
(1) Redni pregled vojaškega zrakoplova za ugotavljanje
plovnosti (v nadaljnjem besedilu: redni pregled) se izvaja pred podaljšanjem
veljavnosti spričevala.
(2) Izjemoma se lahko redni pregled za ugotavljanje
plovnosti opravi tudi v času veljavnosti spričevala, če za to obstajajo
utemeljeni razlogi, kot je na primer predvidena napotitev vojaškega zrakoplova
na opravljanje nalog za daljše časovno obdobje.
(3) Redni pregled vsebuje pregled vojaškega zrakoplova
in pregled njegove tehnične dokumentacije.
34. člen
(1) Izredni pregled za ugotavljanje plovnosti vojaškega
zrakoplova (v nadaljnjem besedilu: izredni pregled) odredi letalski nadzornik:
1.     
v primeru dvoma, ali zrakoplov izpolnjuje pogoje plovnosti;
2.     
če je poškodovana osnovna konstrukcija zrakoplova ali obstaja sum, da je
bila poškodovana;
3.     
v primeru uporabe zrakoplova, ki ni v skladu z letalnim priročnikom
zrakoplova.
(2) Izredni pregled vojaškega zrakoplova vsebuje:
1.     
pregled tehnične dokumentacije;
2.     
pregled vojaškega zrakoplova ali njegovih posameznih sestavnih delov,
opreme ali naprav;
3.     
nujne funkcionalne preizkuse na zemlji in preizkušanje vojaškega
zrakoplova v letu, če se s pregledom na zemlji ne more ugotoviti njegove
sposobnosti za varno letenje.
35. člen
(1) O pregledu vojaškega zrakoplova za ugotavljanja
plovnosti se vodi zapisnik.
(2) V primeru ugotovljenih nepravilnosti ali
pomanjkljivosti se v zapisniku določijo zahteve, ki morajo biti izpolnjene za
izpolnjevanje plovnostnih zahtev ter določijo roki, do katerih morajo biti
dostavljena potrdila o izpolnjevanju teh zahtev.
(3) O odpravi nepravilnosti ali pomanjkljivosti vložnik
pisno obvesti izdajatelja zahtev.
(4) Pregled vojaškega zrakoplova za ugotavljanje
plovnosti se v primeru ugotovljenih nepravilnosti ali pomanjkljivosti lahko
začasno prekine.
(5) Obrazec zapisnika iz tega člena določi VLO.
36. člen
(1) Pregled vojaškega zrakoplova za ugotavljanje
plovnosti se izvaja s pregledom njegove dokumentacije, s pregledom zrakoplova
ter po potrebi s preizkusom njegovega delovanja na zemlji in v letu.
(2) Če vojaški zrakoplov izpolnjuje pogoje plovnosti z
omejitvami, se omejitve evidentirajo v spričevalu.
37. člen
(1) Vsako odstopanje od zahtev plovnosti pomeni, da je
vojaški zrakoplov neploven.
(2) VLO lahko kadarkoli na podlagi utemeljenih razlogov
prekliče veljavnost izdanega spričevalo.
(3) Neveljavno spričevalo mora uporabnik vrniti VLO v
roku, ki ne sme biti daljši od treh delovnih dni.
(4) Pri zavrnitvi zahteve za izdajo oziroma podaljšanje
spričevala se izda zapisnik o zavrnitvi zahteve za izdajo oziroma podaljšanje
veljavnosti spričevala. Odločitev o zavrnitvi zahteve za izdajo oziroma
podaljšanje veljavnosti spričevala je dokončna. Vložnik lahko ponovno vloži
zahtevo za izdajo oziroma podaljšanje spričevala takrat, ko so izpolnjeni vsi
pogoji oziroma zahteve, zaradi katerih je bila prvotna zahteva zavrnjena.
38. člen
Spričevalo in dokumentacijo vojaškega zrakoplova lahko v
skladu s predpisom, ki ureja preiskovanje letalskih nesreč vojaških
zrakoplovov, začasno zaseže preiskovalec Stalne komisije za preiskovanje
letalskih nesreč, resnih incidentov in incidentov vojaških zrakoplovov (v
nadaljnjem besedilu: preiskovalec), ki ga je imenoval glavni preiskovalec.
Preiskovalec, ki je spričevalo zasegel, o tem takoj obvesti VLO.
39. člen
(1) Vsi vpisi v dokumentacijo vojaškega zrakoplova
morajo biti jasni in natančni. Če je treba vpis popraviti, se popravek opravi
na način, ki razločno kaže prvotni vpis. Vsak popravek mora biti opremljen z
datumom popravka in s podpisom osebe, ki je popravek opravila.
(2) Letalske enote Slovenske vojske morajo zagotoviti
trajno hrambo dokumentov in vse povezane listinske dokumentacije, ki izkazuje
izpolnjevanje pogojev plovnosti vojaških zrakoplovov.
40. člen
(1) Vojaškemu zrakoplovu, ki ima vgrajeno nedelujočo
opremo, se ne izda oziroma se ne podaljša veljavnost spričevala, razen če to
dopuščajo lista minimalne potrebne delujoče opreme zrakoplova (MEL – Minimum
Equipment List) ali tabele minimalnih sistemskih zahtev za različne operativne
pogoje (GO/NO GO tabela).
(2) V primeru nedelovanja opreme, lahko VLO izjemoma
izda spričevalo z omejitvijo. Vzroki nedelovanja opreme morajo biti odpravljeni
v odrejenem roku.
(3) Nedelujoča oprema mora biti označena v skladu z MEL
oziroma z GO/NO GO tabelo in navedena v listi odloženih del (Hold Item List).
(4) Del, komponenta ali oprema s pretečenim resursom
oziroma življenjsko dobo se ne sme vgraditi v vojaški zrakoplov.
41. člen
(1) Če pride do okvare, zaradi katere je vojaški
zrakoplov sposoben za varno letenje z določenimi omejitvami, lahko VLO izda
dovoljenje za tehnični prelet zrakoplova do letališča popravila.
(2) Izjemoma lahko vojaški zrakoplov, ki je izvršil
zasilni pristanek zaradi okvare ali poškodbe, opravi tehnični prelet do
letališča, določenega za pristanek, če so v tehničnem sistemu za vzdrževanje in
letalnem priročniku predpisani postopki, pogoji in način preleta glede na vrsto
okvare ali poškodbe.
(3) Obrazec dovoljenje za tehnični prelet določi VLO.
42. člen
(1) Radijske, navigacijske in pitostatične sisteme
vojaških zrakoplovov je treba testirati minimalno na 12 mesecev.
(2) Funkcionalno preverjanje vojaških zrakoplovov v letu
je treba izvesti minimalno na 12 mesecev.
43. člen
V vojaški zrakoplov je dovoljeno vgraditi le brezhibne in
nepoškodovane komponente, opremo in dele, ki so certificirani za uporabo v
letalstvu in so izdelani oziroma vzdrževani v pooblaščeni organizaciji za
proizvodnjo, oziroma v pooblaščeni organizaciji za vzdrževanje ter opremljeni s
predpisanimi dokumenti o izvoru in ustreznosti.
44. člen
(1) Za tip vojaškega
zrakoplova, ki se prvič vpiše v register vojaških zrakoplovov, se mora
predhodno izvesti certifikacijski postopek.
(2) Za nadgradnjo ali
modifikacijo v Slovenski vojski že registriranega tipa vojaškega zrakoplova se
mora izvesti postopek ustrezne certifikacije, s katerim se ugotovi, ali so
izpolnjeni pogoji za plovnost.
(3) VLO lahko prizna
certifikat tipa vojaškega zrakoplova ali drugo primerljivo listino, če jo je
izdal tuji vojaški certifikacijski letalski organ.
(4) VLO lahko prizna
certifikat tipa zrakoplova, če ga je izdala Evropska agencija za varnost v
letalstvu ali država, ki ima sklenjen sporazum z Evropsko agencijo za varnost v
letalstvu.
(5) VLO lahko izvede
dodatni certifikacijski postopek, če konfiguracija in oprema zrakoplova
odstopata od podatkov iz vojaških ali civilnih certifikacijskih listin, ki jih
izda tuji vojaški certifikacijski organ ali pristojna agencija za civilno
letalstvo.
45. člen
(1) Vzdrževanje, popravila, zamenjave, izboljšave,
obnove in nadgradnje vojaških zrakoplovov lahko izvajajo le tiste letalske
enote Slovenske vojske in organizacije izven sestave Slovenske vojske, ki jih
je preveril in odobril VLO.
(2) Načrtovanje in gradnjo vojaških zrakoplovov,
motorjev, propelerjev, opreme in delov vojaških zrakoplovov za potrebe
Slovenske vojske, lahko izvajajo le tiste letalske enote Slovenske vojske in
organizacije izven sestave Slovenske vojske, ki so jih preverile in odobrile
pristojne letalske oblasti, o čemer odloči VLO.
(3) Zahteve, ki jih morajo izpolnjevati letalske enote
in organizacije iz prvega in drugega odstavka tega člena, določi VLO na podlagi
splošnih predpisov o letalstvu oziroma posebnih vojaških letalskih predpisov in
standardov.
(4) VLO redno opravlja preverjanje organizacij izven
sestave Slovenske vojske z nadzori v obdobjih, ki ne smejo biti daljši od 24
mesecev.
(5) Na podlagi izvedenih nadzorov in izpolnjevanja
zahtev VLO izda letalskim enotam in organizacijam iz tega člena potrdilo o
ustreznosti za izvedbo vzdrževalnih in drugih del na vojaških zrakoplovih (v
nadaljnjem besedilu: potrdilo o ustreznosti).
(6) Če se v okviru nadzorov ali kako drugače v letalskih
enotah ali organizacijah iz prejšnjega odstavka ugotovijo nepravilnosti, lahko
VLO omeji, začasno prekliče veljavnost ali razveljavi potrdilo o ustreznosti.
(7) Obrazec potrdila o ustreznosti letalske enote ali
organizacije po tem členu določi VLO.
(8) Ne glede na določbe prvega in drugega odstavka tega
člena, VLO praviloma ne preverja in ne odobrava proizvajalcev zrakoplovov, ki
so jih že odobrile druge pristojne letalske oblasti, in tudi ne proizvajalcev
motorjev, propelerjev, opreme in delov, ki so vgrajeni na zrakoplov.
46. člen
(1) Vzdrževanje vojaških zrakoplovov, vpisanih v
register vojaških zrakoplovov, se izvaja na podlagi potrjenega sistema
vzdrževanja in programa vzdrževanja za posamezen tip zrakoplova.
(2) Sistem vzdrževanja zrakoplova proizvajalca
zrakoplova strokovno verificira VLO in ga s sklepom potrdi minister.
(3) Za izdelavo programov vzdrževanja je odgovorna
letalsko tehnična enota Slovenske vojske, ki izvaja bazno vzdrževanje vojaških
zrakoplovov. Programe vzdrževanja strokovno verificira najvišji častnik,
pristojen za nadzor kakovosti vzdrževanja v enoti, v okviru katere je
vzdrževalna organizacija najvišjega nivoja vzdrževanja tega tipa vojaškega
zrakoplova, odobri pa jih VLO.
47. člen
V poveljstvu letalske enote, ki v svojem sestavu vsebuje
najmanj letalsko tehnični vod, mora biti razporejen častnik, ki je licenciran
letalski inženir in je odgovoren za vzpostavitev in zagotavljanje sistema
kakovosti izvajanja letalsko tehničnih del v enoti oziroma poveljstvu.
48. člen
(1) Letalska tehnična enota ali projektna skupina za
nabavo, nadgradnjo ali modifikacijo vojaškega zrakoplova, mora o odpovedi ali
napaki, ki se je zgodila ali je bila zaznana, in bi lahko vplivala na varnost
letenja, najpozneje v treh delovnih dneh po odkritju posredovati poročilo v
VLO.
(2) Če se napaka pojavi zaradi nepravilnega ravnanja
tehničnega osebja, se morajo takoj sprejeti in izvesti ustrezni ukrepi za
preprečitev ponavljanja napak.
(3) Poročilo o zabeleženem dogodku mora vsebovati:
1.     
tip vojaškega zrakoplova;
2.     
podrobnosti o letu;
3.     
opis dogodka ali poškodbe in tehnične podrobnosti;
4.     
ime osebe, ki je izdelala poročilo.
(4) V poročilu iz prejšnjega odstavka mora biti
pojasnjena tudi napaka, navedeni sprejeti ukrepi in seznam obveščenih o
dogodku.
(5) O dogodkih, ki so si podobni, se poroča ločeno in
pri tem enkratno poročanje ni dovoljeno. Obrazec poročila iz tega člena določi
VLO.
(6) Postopek odpravljanja odpovedi ali napak je določen
v Operativnem priročniku letalskih enot Slovenske vojske.
49. člen
(1) VLO s posebnim tehničnim navodilom določi definicije
posameznih tipov preizkusov oziroma preverjanj vojaškega zrakoplova v letu.
(2) Če je vojaški zrakoplov na vzdrževanju, popravilu
ali modifikaciji in je za dokončanje del treba izvesti njegov preizkus oziroma
preverjanje v letu, pri tem pa mu je potekla veljavnost spričevala o plovnosti,
mora letalska enota ali imenovana projektna skupina v VLO dostaviti zahtevo za
preizkus ali preverjanje v letu. Obrazec zahteve za preizkus ali preverjanje
vojaškega zrakoplova v letu določi VLO.
(3) Dovoljenje za preizkus oziroma preverjanje vojaškega
zrakoplova v letu se izda na obrazcu, ki ga določi VLO.
(4) Preizkuse oziroma preverjanja vojaškega zrakoplova v
letu lahko izvajajo samo piloti iz seznama pilotov za izvajanje tovrstnih
letov, ki ga izda VLO.
(5) Vodja posadke, ki izvaja preizkus oziroma
preverjanje vojaškega zrakoplova v letu na posameznem zrakoplovu mora ostati
isti od začetka do konca izvedbe preizkusa oziroma preverjanja zrakoplova v
letu. V primeru zamenjave vodje posadke med izvajanjem preizkusa oziroma
preverjanja vojaškega zrakoplova v letu (če je treba preizkus oziroma
preverjanje zrakoplova izvesti v več zaporednih letih), se mora preizkus
oziroma preverjanje zrakoplova v letu izvesti ponovno od začetka in v celoti.
(6) Po posebni odobritvi VLO lahko na preizkusu oziroma
preverjanju vojaškega zrakoplova v letu sodeluje tudi letalski nadzornik in
letalsko tehnično osebje, ki je potrebno za izvedbo leta. To osebje mora biti
poimensko določeno v dovoljenju za preizkus oziroma preverjanje vojaškega zrakoplova
v letu.
(7) Če preizkus oziroma preverjanje vojaškega zrakoplova
v letu izvaja član posadke, ki ni pripadnik Slovenske vojske, mora VLO
predhodno validirati njegovo strokovno usposobljenost.
50. člen
Če v sklopu vzdrževalnega pregleda ali drugih del na vojaškem
zrakoplovu ni mogoče izvesti vseh predvidenih del na zemlji, mora oseba,
pristojna za izdajo potrdila o vrnitvi vojaškega zrakoplova v uporabo, po
zaključku vseh del na zemlji, izdati potrdilo o njegovi vrnitvi v uporabo z
omejitvijo do dokončanja vseh predpisanih del na zrakoplovu.
51. člen
(1) Letalsko tehnično osebje, ki vzdržuje vojaške
zrakoplove, mora imeti veljaven izkaz vojaške letalsko tehnične
usposobljenosti. Letalsko tehničnemu osebju izven sestave Slovenske vojske mora
VLO predhodno validirati njihovo strokovno usposobljenost.
(2) Izkaz vojaške letalsko tehnične usposobljenosti se
podaljšuje v skladu s predpisi.. Vojaške osebe, ki izvajajo strokovna dela in
naloge na letalsko tehničnem področju, podaljšujejo izkaz na podlagi potrdila o
opravljenem delu v svoji enoti.
(3) (prenehal
veljati).
(4) (prenehal
veljati).
2. Plovnost BPZ do 150 kg največje vzletne mase 
52. člen
Za izvajanje postopkov ugotavljanja izpolnjevanja
certifikacijskih in plovnostnih zahtev, izdajo certifikatov o ustreznosti ter
izdajo, podaljševanje in odvzem spričeval za BPZ iz tega podpoglavja, je
pristojen VLO.
53. člen
(1) Za potrebe izpolnjevanja plovnostnih zahtev se BPZ glede
na največjo dovoljeno vzletno maso BPZ delijo v tri vrste, in sicer:
1.     
mikro BPZ z največjo vzletno maso do vključno 5 kg;
2.     
mini BPZ z največjo vzletno maso do vključno 25 kg;
3.     
lahki BPZ z največjo vzletno maso do vključno 150 kg.
(2) BPZ z največjo vzletno maso večjo od 25 kg so
podvrženi postopku certifikacije. Uspešna certifikacija dokazuje, da je
delovanje BPZ zanesljivo in onemogoča nenamerno zapustitev predvidenega območja
letenja. Na koncu postopka certifikacije VLO izda ustrezno potrdilo o
ustreznosti liste tehničnih podatkov s predvidenim območjem letenja.
(3) Postopke ugotavljanja plovnosti VLO preverja na BPZ,
katerih največja vzletna masa presega 5 kg.
(4) Mikro BPZ in BPZ, katerega energija ob trku ne presega 66
J, nista podvržena postopkom testiranja in verifikacije.
54. člen
Plovnost BPZ je mogoče vzpostaviti, če:
1.     
je odobren osnovni načrt gradnje in plovnostnih zahtev BPZ;
2.     
je BPZ skladen z dokumentacijo načrta gradnje tipa BPZ;
3.     
je bilo ugotovljeno s preračuni, verifikacijo in testi, da je BPZ varen
in njegovo delovanje brez težav;
4.     
BPZ izpolnjuje zahteve za delovanje oziroma opravljanje nalog;
5.     
BPZ izpolnjuje okoljevarstvene zahteve.
55. člen
BPZ mora imeti za izvajanje posamezne letalske naloge
veljavno listo tehničnih podatkov, ki vsebuje status certificirane
konfiguracije BPZ za izvajanje naloge ter tudi specifične zadržke in omejitve
za izvedbo naloge.
56. člen
(1) BPZ se razvrščajo v tri skupine, ki se določijo v
skladu z načrtovanim konceptom naloge.
(2) V skupino 1 se
razvrščajo BPZ, ki lahko letijo do višine 120 m nad terenom, znotraj
vidnega polja upravljalca sistema BPZ in nad neposeljenim območjem.
(3) V skupino 2 se
razvrščajo BPZ, ki lahko letijo nad 120 m nad terenom, zunaj vidnega območja
upravljalca sistema BPZ in nad neposeljenim območjem.
(4) V skupino 3 se
razvrščajo BPZ, ki lahko letijo nad poseljenim območjem ali prevažajo nevarni
tovor.
2.1 Testiranje BPZ skupine 1
57. člen
(1) Za BPZ skupine 1 se vzpostavi program testiranja, ki
ga potrdi VLO ter vključuje teoretično preverjanje, eksperimentalno preverjanje
in program testiranja v letu.
(2) Testira se celoten sistem BPZ, vključno z vsemi
podsistemi in opremo ter tudi računalniško programsko opremo, ki vpliva na
izpolnjevanje zahtev o omejitvi območja letenja.
(3) Dodatno mora biti določen sistem zanesljivosti, ki
jasno pokaže redundance ali singularitete in posledice v primeru okvare.
Posledice odpovedi posamezne enote ali podsistema morajo biti analizirane v
oceni okvare.
(4) V primeru modifikacij celotnega sistema mora biti
izvedeno preverjanje z namenom, da se dokaže, da spremembe ne vplivajo na
izpolnjevanje zahtev za letenje znotraj predvidenega območja.
58. člen
(1) Sistem BPZ mora izpolnjevati standarde zanesljivosti
za avtomatsko prekinitev leta, ki preprečuje BPZ zapustitev predvidenega
območja letenja.
(2) Pot leta in stanje zrakoplova morata biti
kontinuirano spremljana in prikazana pilotu BPZ v času, ki mora biti čim bližje
realnemu času.
(3) Razvoj in testiranje računalniške programske opreme
se izvede na podlagi ustreznega predpisa ali navodila, ki predstavlja jamstvo
za izpolnjevanje zahtev za letenje znotraj predvidenega območja.
(4) Na zemlji mora biti zagotovljen postopek zapisovanja
podatkov o parametrih leta, ki omogoča rekonstrukcijo celotnega leta tudi v
primeru zrušitve BPZ.
2.2 Testiranje in verifikacija BPZ skupine 2
59. člen
(1) Proizvajalec tipa BPZ mora za potrebe verifikacije
pripraviti program testiranja, ki vključuje teoretično preverjanje,
eksperimentalno preverjanja in testiranje celotnega sistema BPZ v letu.
(2) V okviru verifikacije mora biti izveden:
1.     
nadzor plovnostni celotnega sistema, ki ga opravi VLO;
2.     
pregled posameznih sistemov in opreme, vključno z računalniško
programsko opremo, zahtevano za ugotovitev plovnosti BPZ oziroma izvedbo varnih
letov, in tudi pregled zemeljske opreme, potrebne za varno letenje;
3.     
pregled sistemov za izvajanje letenja v sili;
4.     
pregled postopkov za zagotovitev standardov zanesljivosti. Posledice
odpovedi posamezne enote in podsistema morajo biti analizirane v oceni okvare;
5.     
ugotovitev izpolnjevanja plovnostnih zahtev za:
- 
opremo, potrebno za izvedbo nalog;
- 
opremo, ki bistveno ne vpliva na varnost letenja;
- 
zemeljsko podporno in testno opremo, namenjeno za uporabo na oziroma z
BPZ, ki neposredno vpliva na plovnost.
60. člen
(1) Sistem BPZ mora izpolnjevati zahteve glede
opremljenosti za vključevanje BPZ v nekontroliran zračni prostor.
(2) Sistem BPZ mora biti opremljen s sistemi za prekinitev
leta in sistemi za izvajanje postopkov v sili.
(3) Pot leta in stanje BPZ morata biti kontinuirano
spremljana in prikazana upravljavcu sistema BPZ v času, ki mora biti čim bližje
realnemu času.
(4) Z namenom zagotovitve rekonstrukcije celotnega leta
BPZ, tudi v primeru zrušitve, morajo biti zagotovljeni postopki za zapisovanje
podatkov o parametrih leta:
1.     
v osnovi vgrajeno na BPZ vsaj za zadnjih 15 minut leta;
2.     
v kontrolni postaji za celotno misijo.
(5) Na BPZ vgrajena oprema izpolnjuje plovnostne
zahteve, če:
1.     
so navedeni razlogi za uporabo komercialne opreme;
2.     
je komercialna oprema skladna z industrijskimi standardi kot minimum,
oziroma je priložena specifikacijska lista ali lista tehničnih podatkov;
3.     
je zagotovljen sistem kakovosti med izdelavo;
4.     
je bilo s preračuni, preverjanji in testnimi leti dokazano, da je sistem
BPZ z vgrajeno opremo varen za uporabo;
5.     
so bili testi obremenitev izvedeni brezhibno.
(6) Za razvoj in testiranje računalniške programske
opreme se zahteva uporaba ustreznega predpisa ali standarda. To še posebej
velja za postopke kontrole kakovosti, vključno za vse dele računalniške
programske opreme, ki lahko privedejo do:
1.     
katastrofalnih odpovedi celotnega sistema;
2.     
kritičnih odpovedi celotnega sistema;
3.     
velikih odpovedi celotnega sistema.
2.3 Testiranje in certifikacija BPZ skupine 3
61. člen
(1) Proizvajalec tipa BPZ mora za potrebe certifikacije
pripraviti program testiranja, ki vključuje teoretično preverjanje,
eksperimentalno preverjanje in testiranje celotnega sistema BPZ v letu. Prav
tako je v postopku certifikacije treba preveriti zmožnost integracije BPZ v
kontroliranem zračnem prostoru.
(2) V okviru tipske certifikacije morajo biti izvedeni:
1.     
nadzor plovnostni celotnega sistema, ki ga opravi VLO;
2.     
nadzor plovnosti posameznih sistemov in opreme, vključno z računalniško
programsko opremo za ugotovitev plovnosti BPZ, oziroma izvedbo varnih letov, ki
vključujejo tudi vzlet in pristanek ali kontrolirano zrušitev na točki
destinacije;
3.     
nadzor zemeljske opreme, potrebne za varno letenje;
4.     
nadzor plovnostnih postopkov za letenje v sili;
5.     
pregled postopkov za zagotovitev standardov zanesljivosti. Posledice
odpovedi posamezne enote in podsistema morajo biti analizirane v oceni okvare;
6.     
preverjanje izpolnjevanja plovnostnih zahtev BPZ za:
- 
opremo za izvedbo misij in bojno opremo;
- 
opremo, ki bistveno ne vpliva na varnost letenja;
- 
zemeljsko podporno in testno opremo, namenjeno za uporabo na oziroma z
zrakoplovom, ki neposredno vpliva na plovnost.
62. člen
(1) Preverjanje s testnimi programi zajema podsisteme in
sisteme, vključno z računalniško programsko opremo, vgrajene v BPZ in potrebno
zemeljsko opremo, ki lahko vpliva na varne lete.
(2) Dodatno mora biti določen sistem zanesljivosti, ki
jasno pokaže redundance ali singularitete in posledice v primeru okvare.
Posledice odpovedi posamezne enote ali podsistema morajo biti analizirane v
oceni okvare.
(3) Na podlagi analize zanesljivosti se vzpostavi
program za eksperimentalno preverjanje, testne lete in obseg testiranja
računalniške programske opreme. Zahtevane verjetnosti morajo biti preverjene
kot del testiranja s strani proizvajalca in evaluacije.
63. člen
(1) Sistem BPZ mora izpolnjevati zahteve glede
opremljenosti za vključevanje BPZ v kontroliran zračni prostor.
(2) Sistem BPZ mora biti opremljen s sistemi za
prekinitev leta in sistemi za izvajanje postopkov v sili, ki morajo biti
skladni z zahtevami kontrole zračnega prostora, kjer se bo BPZ uporabljal.
(3) Pot leta in stanje zrakoplova morata biti
kontinuirano spremljana in prikazana upravljavcu sistema BPZ v času, ki mora
biti čim bližje realnemu času. Pilotu BPZ mora biti zagotovljena možnost
spremembe načrta leta. Vse izjeme mora odobriti VLO.
(4) Z namenom zagotovitve rekonstrukcije celotnega leta,
tudi v primeru zrušitve, morajo biti zagotovljeni postopki za zapisovanje
podatkov o parametrih leta in govorne komunikacije:
1.     
vgrajeno na zrakoplovu vsaj za zadnjih 30 minut leta;
2.     
v kontrolni postaji za celotno misijo.
(5) Za razvoj in testiranje računalniške programske
opreme se zahteva uporaba ustreznega predpisa ali standarda. To še posebej
velja za postopke kontrole kakovosti, vključno za vse dele računalniške
programske opreme, ki lahko privedejo do:
1.     
katastrofalnih odpovedi celotnega sistema;
2.     
kritičnih odpovedi celotnega sistema;
3.     
velikih odpovedi celotnega sistema.
(6) Zahteve za postopke letenja v sili izhajajo iz
klasifikacije odpovedi in analize tveganj. Ti postopki so obvezni za dogodke
kritičnih in katastrofalnih odpovedi.
(7) Odpoved prenosa podatkov med kontrolno postajo in
BPZ ali odpoved kontrolne postaje ne sme voditi v katastrofalno odpoved.
(8) Na zrakoplov vgrajena oprema izpolnjuje plovnostne
zahteve, če:
1.     
so navedeni razlogi za uporabo komercialne opreme;
2.     
je komercialna oprema skladna z industrijskimi standardi kot minimum,
oziroma je priložena specifikacijska lista ali lista tehničnih podatkov;
3.     
je zagotovljen sistem kakovosti med izdelavo;
4.     
je bilo s preračuni, preverjanji in testnimi leti dokazano, da je sistem
BPZ z vgrajeno opremo varen za uporabo;
5.     
so bili testi obremenitev izvedeni brezhibno.
VI. LISTINE IN KNJIGE VOJAŠKEGA ZRAKOPLOVA
64. člen
Vojaški zrakoplov, ki je v operativni uporabi, mora imeti
listine in knjige, predpisane s tem pravilnikom. Če se vojaški zrakoplov
uporablja za dejavnosti, ki se ne štejejo za vojaške, morajo biti izpolnjeni
pogoji za opravljanje teh dejavnosti v skladu s splošnimi predpisi, razen če ta
pravilnik ali drug predpis, ki ureja vojaško letalstvo, ne določa drugače.
65. člen
(1) Za vojaški zrakoplov iz prejšnjega člena se vodijo
naslednje listine in knjige:
1.     
potrdilo o vpisu vojaškega zrakoplova v register vojaških zrakoplovov;
2.     
spričevalo;
3.     
dovoljenja za delo radijskih postaj;
4.     
operativni dnevnik vojaškega zrakoplova – knjižica vojaškega zrakoplova;
5.     
nalog za let – načrt letenja;
6.     
letalni priročnik;
7.     
lista minimalne delujoče opreme;
8.     
letalsko tehnična dokumentacija.
(2) Če se vojaški zrakoplov uporablja za prevoz oseb in
tovora, se vodijo tudi naslednje listine in knjige:
1.     
list obremenitve in položaja težišča;
2.     
dokumenti za pripravo leta;
3.     
list s podatki o vkrcanem tovoru;
4.     
seznam reševalne opreme, s katero je opremljen.
(3) BPZ, katerega energija ob trku ne presega 66 J in ki je v
operativni uporabi, mora imeti:
1.     
tehnično knjižico;
2.     
evidenco vzdrževalnih del, popravil in modifikacij;
3.     
navodila za uporabo;
4.     
navodila za osnovno vzdrževanje in
5.     
dovoljenje za uporabo frekvenčnega spektra.
(4) Listine in knjige iz prvega in drugega odstavka tega
člena se vodijo in hranijo v enoti Slovenske vojske, v kateri je vojaški
zrakoplov v operativni uporabi.
66. člen
(1) V potrdilo o vpisu vojaškega zrakoplova v register
vojaških zrakoplovov se vnesejo podatki o državni pripadnosti in lastniku
vojaškega zrakoplova, registrski oznaki, proizvajalcu, tipu in modelu
zrakoplova ter podatki o serijski številki zrakoplova.
(2) Dovoljenja za delo radijskih postaj izkazuje oziroma
potrjuje, da se določena radijska sredstva uporabljajo v skladu s predpisi o
radijskih zvezah.
(3) V operativni dnevnik vojaškega zrakoplova – knjižico
vojaškega zrakoplova se vnašajo podatki o posadki, njegovem gibanju, delovanju
motorjev, sistemov in naprav, poškodbah, popravilih in pregledih ter njegova
pripravljenost za letenje.
(4) Letalni priročnik vsebuje navodilo za uporabo
vojaškega zrakoplova, oborožitve, sistemov in naprav na njem ter opis rednih
postopkov in postopkov v sili.
(5) V list obremenitve in položaja težišča se vnašajo
podatki o številu oseb, teži in razporeditvi tovora, količini goriva in
oborožitvi, ki jo nosi vojaški zrakoplov.
(6) V dokumente za pripravo leta se vnašajo podatki o
vremenu, načrtu leta ter podatki za vzletanje in pristajanje vojaškega
zrakoplova.

Priloga
1: Obrazec potrdila o vpisu
Priloga
2: Obrazec zvezka glavne knjige registra vojaških zrakoplovov
Priloga
3: Obrazec vpisnega lista
Priloga
4: Obrazec lastninskega lista
Priloga
5: Obrazec zbirke listin vojaškega zrakoplova
Priloga
6: Obrazec imenika vojaških zrakoplovov
Priloga
7: Obrazec imenika izbrisanih vojaških zrakoplovov
Priloga
7a: Evidenca brezpilotnih vojaških zrakoplovov, katerih energija ob trku ne
presega 66 J
Priloga
8: Risba oznake pripadnosti vojaškemu letalstvu Slovenske vojske
Priloga
9: Obrazec spričevala o plovnosti vojaškega zrakoplova
Priloga
10: Obrazec izvoznega spričevala o plovnosti vojaškega zrakoplova

Pravilnik o registraciji, označevanju,
plovnosti ter listinah in knjigah vojaških zrakoplovov (Uradni list RS, št. 42/16) vsebuje naslednji prehodni in
končno določbo:
»VII. PREHODNI IN KONČNA DOLOČBA
67. člen
(1) Obrazec zahteve za izdajo spričevala iz prvega
odstavka 26. člena, seznam dokumentacije iz drugega odstavka
26. člena, obrazec zahteve za pregled vojaškega zrakoplova iz drugega
odstavka 29. člena, obrazec zapisnika o pregledu vojaškega zrakoplova iz
petega odstavka 35. člena, obrazec dovoljenja za tehnični prelet iz
tretjega odstavka 41. člena, obrazec potrdila o ustreznosti letalske enote
ali organizacije iz sedmega odstavka 45. člena, obrazec poročila iz petega
odstavka 48. člena, obrazec zahteve za preizkus ali preverjanje vojaškega
zrakoplova v letu iz drugega odstavka 49. člena ter obrazec dovoljenja za
preizkus oziroma preverjanje vojaškega zrakoplova v letu iz tretjega odstavka
49. člena tega pravilnika izda VLO najpozneje v enem mesecu od dneva
uveljavitve tega pravilnika.
(2) Akti in dokumentacija, izdani na podlagi pravilnikov
iz 68. člena tega pravilnika, se uskladijo z določbami tega pravilnika
najpozneje v šestih mesecih od dneva uveljavitve tega pravilnika.
68. člen
(1) Z dnem uveljavitve tega pravilnika preneha veljati
Pravilnik o registraciji vojaških zrakoplovov (Uradni list RS, št. 51/96
in 18/01 – ZLet).
(2) Z dnem uveljavitve tega pravilnika se v delu, ki se
nanaša na vojaške zrakoplove, preneha uporabljati Pravilnik o registraciji in
označevanju vozil, zrakoplovov in vodnih plovil Ministrstva za obrambo (Uradni
list RS, št. 116/07, 21/09, 111/09 in 106/10 – ZMV).
69. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
licenciranju vojaškega letalsko tehničnega osebja (Uradni list RS, št. 113/22) vsebuje naslednjo končno določbo:
»20. člen
(začetek
veljavnost)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o registraciji, označevanju, plovnosti
ter listinah in knjigah vojaških zrakoplovov (Uradni list RS, št. 50/23)
vsebuje naslednjo prehodno in končno določbo:
»PREHODNA IN KONČNA DOLOČBA
18. člen
Evidence BPZ iz novega 14.a člena pravilnika se vzpostavijo v
dveh mesecih od uveljavitve tega pravilnika.
19. člen
Ta pravilnik začne veljati petnajsti dan po objavi v Uradnem
listu Republike Slovenije.«.