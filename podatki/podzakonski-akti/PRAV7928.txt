I. SPLOŠNE DOLOČBE
1. člen
(vsebina pravilnika)
(1) Ta pravilnik določa kadrovske, prostorske, organizacijske
in druge pogoje, ki jih mora izpolnjevati pooblaščena organizacija oziroma
delodajalec, ki je s pogodbo o koncesiji pooblaščena za opravljanje strokovnih
nalog posredovanja dela, ki vključujejo tudi posredovanje začasnih in občasnih
del dijakom in študentom, za opravljanje posredovanja zaposlitve, izdelavo
zaposlitvenega načrta in izvajanja ukrepov aktivne politike zaposlovanja,
oziroma agencija, ki lahko na podlagi vpisa v register agencij za zagotavljanje
dela zagotavlja delo delavcev drugemu delodajalcu (v nadaljnjem besedilu:
agencija).
(2) S tem pravilnikom se določajo podrobnejša pravila
postopka podelitve koncesije, posebnosti posredovanja začasnega in občasnega
dela za dijake in študente na podlagi napotnice ter način obračuna priznanih
stroškov agenciji, ki posreduje začasna in občasna dela za dijake in študente.
(3) Ta pravilnik ureja postopek za vpis in izbris iz registra
agencij za zagotavljanje dela ter vsebino in način vodenja registra, kakor tudi
pogoje, ki jih mora za zagotavljanje dela delavcev drugemu delodajalcu
izpolnjevati tuja agencija iz četrtega odstavka 6.b člena Zakona o zaposlovanju
in zavarovanju za primer brezposelnosti (v nadaljnjem besedilu: zakon).
(4) S tem pravilnikom se določa tudi način sodelovanja
agencij s pristojnimi organi in organizacijami, obveznost poročanja agencij in
nadzor nad delom agencij.
2. člen
(dejavnost agencije)
Dejavnost agencije je v skladu z zakonom:
-       
posredovanje zaposlitve,
-       
posredovanje dela, ki vključuje tudi posredovanje začasnih in občasnih
del dijakom in študentom,
-       
zagotavljanje dela delavcev drugemu delodajalcu,
-       
izdelava zaposlitvenega načrta za brezposelne osebe,
-       
izvajanje ukrepov aktivne politike zaposlovanja za osebe, ki se vodijo v
evidenci Zavoda Republike Slovenije za zaposlovanje (v nadaljnjem besedilu:
zavod) in so vključene v programe aktivne politike zaposlovanja.
3. člen
(posredovanje zaposlitve in dela, zagotavljanje dela
delavcev drugemu delodajalcu)
(1) Agencija opravlja dejavnost posredovanja zaposlitve in
posredovanja dela tako, da za brezposelne osebe in druge osebe išče zaposlitev
ali delo in jih napotuje k delodajalcem zaradi sklenitve delovnega razmerja ali
zaradi vključitve v delo.
(2) Posredovanje zaposlitve in posredovanje dela obsega
iskanje, izbiro in nameščanje oseb ter delo v zvezi z njihovim zaposlovanjem za
potencialne delodajalce in delojemalce.
(3) Agencija lahko opravlja dejavnost posredovanja dela tudi
tako, da posreduje začasno in občasno delo dijakom in študentom.
(4) Agencija opravlja dejavnost zagotavljanja dela delavcev
drugemu delodajalcu tako, da delavce, ki so pri njej zaposleni, na podlagi
posebne pogodbe posreduje drugemu delodajalcu zaradi opravljanja dela.
4. člen
(osebe, za katere opravlja agencija dejavnost)
Agencija lahko opravlja dejavnost iz 2. člena tega pravilnika
za državljane Republike Slovenije, državljane držav članic Evropske unije in
Evropskega gospodarskega prostora, če jim je omogočen prosti dostop na
slovenski trg dela ter za osebe, ki niso državljani držav članic Evropske unije
ali Evropskega gospodarskega prostora in so pridobile dovoljenje za stalno prebivanje
v Republiki Sloveniji, če z mednarodnim sporazumom ni drugače določeno.
5. člen
(plačilo storitev agenciji)
(1) Za posredovanje zaposlitve in posredovanje dela agencija
ne sme zahtevati plačila od brezposelne ali druge osebe, ki išče zaposlitev ali
delo (v nadaljnjem besedilu: iskalec zaposlitve).
(2) Zavod zagotavlja agenciji plačilo za posredovanje
zaposlitve ali dela iz sredstev proračuna Republike Slovenije v skladu z
pogodbo o sodelovanju, ki jo agencija in zavod skleneta na podlagi in pod pogoji
iz 8. člena zakona.
II. POGOJI ZA OPRAVLJANJE DEJAVNOSTI
6. člen
(delavci, ki opravljajo dejavnost agencije)
(1) Agencija lahko opravlja dejavnost iz 2. člena tega
pravilnika le z osebami, ki so pri njej v delovnem razmerju in imajo najmanj
višješolsko izobrazbo ali njej enakovredno raven izobrazbe in najmanj dve leti
ustreznih delovnih izkušenj ter so opravile strokovni izpit iz 66.a člena
zakona.
(2) Agencija lahko začne opravljati dejavnost iz drugega
člena tega pravilnika tudi z osebami iz prejšnjega odstavka, ki niso opravile
strokovnega izpita iz 66.a člena zakona, vendar pa morajo ta izpit opraviti v
roku treh mesecev od dneva sklenitve koncesijske pogodbe.
(3) Ustrezne delovne izkušnje so, zlasti delo na kadrovskem
področju in izobraževanju ter drugo delo na področju zaposlovanja, kakor je
pedagoško, andragoško, psihološko in podobno delo.
(4) Administrativno-tehnično osebje lahko opravlja le pomožne
naloge in ne sme samostojno izvajati dejavnosti iz 2. člena tega pravilnika.
(5) Agencija mora imeti na vsaki lokaciji, kjer izvaja
dejavnost, zaposlenega vsaj enega delavca, ki izpolnjuje pogoje po tem
pravilniku.
7. člen
(poslovni prostori in oprema)
(1) Agencija, ki opravlja dejavnost iz 2. člena tega
pravilnika, mora imeti ustrezne delovne in pomožne prostore (poslovni prostori)
ter ustrezno pisarniško in tehnično opremo, ki zagotavlja vodenje ustreznih
evidenc, ter pristojnim organom in pooblaščenim osebam omogoča vpogled v njeno
poslovanje.
(2) Delovni prostor predstavlja samostojna soba ali ločen
prostor, ki zagotavlja varstvo osebnih podatkov strank. Pomožni prostor je od
delovnega prostora ločeni predprostor, ki strankam omogoča primerno čakanje.
Agencija mora imeti tudi sanitarije za stranke in zaposlene.
(3) V poslovnih prostorih mora biti na vidnem mestu izobešeno
potrdilo o podeljeni koncesiji ali potrdilo o vpisu agencije v register.
(4) Agencija mora zagotoviti izvajanje dejavnosti iz 2. člena
tega pravilnika tako, da je dostopno tudi invalidnim osebam.
8. člen
(podružnice oziroma organizacijske enote)
Agencija, ki opravlja dejavnost iz 2. člena tega pravilnika,
lahko opravlja dejavnost tudi v krajevno ločenih podružnicah oziroma
organizacijskih enotah, ki morajo biti razvidne iz žiga agencije, pri čemer
morajo biti za vsako podružnico oziroma organizacijsko enoto izpolnjeni vsi
pogoji iz 6. in 7. člena tega pravilnika.
III. AGENCIJE ZA POSREDOVANJE ZAPOSLITVE IN DELA
1. Pravila postopka podelitve koncesije
9. člen
(vloga)
(1) Organizacija oziroma delodajalec, ki želi posredovati
zaposlitev ali delo, naslovi vlogo za podelitev koncesije na ministrstvo,
pristojno za delo (v nadaljnjem besedilu: ministrstvo).
(2) Vloga iz prejšnjega odstavka mora vsebovati:
-       
firmo in sedež pravne osebe ali samostojnega podjetnika posameznika,
podatke o poslovodnem organu, zastopanju in obsegu pooblastil,
-       
področje dejavnosti iz 2. člena tega pravilnika, za katero se vlaga
vloga,
-       
podatke o osebah, ki bodo opravljale koncesijsko dejavnost, z dokazili o
sklenitvi delovnega razmerja in dokazili o doseženi vrsti in stopnji strokovne
izobrazbe z opisom in trajanjem zahtevanih delovnih izkušenj in potrdilo o
opravljenem strokovnem izpitu iz 66.a člena zakona,
-       
seznam in opis tehnične opremljenosti za izvajanje dejavnosti,
-       
način zavarovanja osebnih podatkov v skladu s predpisi o varstvu osebnih
podatkov,
-       
navedbo, ali poleg nameravane dejavnosti opravlja tudi katero drugo
dejavnost,
-       
točen naslov kraja opravljanja nameravane dejavnosti in opis prostorov s
tlorisno skico in dokazili o pravici do razpolaganja s prostori,
-       
predvidene finančne vire za opravljanje dejavnosti.
(3) Organizacija oziroma delodajalec, ki bo opravljal
dejavnost posredovanja zaposlitve in dela, ki ne bo vključevala tudi začasnih
in občasnih del za dijake in študente, mora vlogi iz prejšnjega odstavka priložiti
cenik storitev.
(4) Organizacija oziroma delodajalec, ki bo opravljal le
dejavnost posredovanja del za dijake in študente, mora k vlogi iz drugega
odstavka tega člena priložiti podatke o načinu oblikovanja in višini sredstev
rizičnega sklada.
(5) Organizacije oziroma delodajalci, ki imajo že sklenjeno
pogodbo o koncesiji z ministrstvom, vložijo vlogo za podelitev nove koncesije
najmanj dva meseca pred iztekom veljavnosti koncesijske pogodbe. Te vloge se
obravnavajo kot hkrati prispele vloge. Druge vloge za podelitev koncesije se
obravnavajo po vrstnem redu prejema na ministrstvu.
10. člen
(dejavniki, ki se upoštevajo pri odločanju o podelitvi
koncesije)
(1) Ministrstvo pri odločitvi o vlogi za podelitev koncesije
upošteva število brezposelnih oseb pri območni službi zavoda, potrebe
delodajalcev po delu ali po zaposlitvi novih delavcev na tem območju, vrsto in
obseg programov aktivne politike zaposlovanja, število dijakov in študentov na
posameznem območju ter njihov socialni položaj, število koncesionarjev na
posameznem območju in spoštovanje predpisov pri dotedanjem poslovanju
vlagatelja.
(2) V primeru dejavnosti posredovanja zaposlitve in dela
lahko ministrstvo o podelitvi koncesije pridobi mnenje zavoda, v primeru
dejavnosti posredovanja dela samo dijakom in študentom pa mnenje Študentske
organizacije Slovenije.
11. člen
(sklenitev koncesijske pogodbe)
(1) Ministrstvo odloča o podelitvi koncesije z odločbo v
upravnem postopku. Po pravnomočnosti izdane odločbe ministrstvo sklene z
vložnikom koncesijsko pogodbo.
(2) Ministrstvo posreduje kopijo sklenjene koncesijske
pogodbe za dejavnost posredovanja zaposlitve in dela Inšpektoratu Republike
Slovenije za delo (v nadaljnjem besedilu: inšpektorat) in zavodu, za dejavnost
posredovanja dela samo dijakom in študentom pa posreduje kopijo sklenjene
koncesijske pogodbe inšpektoratu in Študentski organizaciji Slovenije.
12. člen
(vsebina koncesijske pogodbe)
Koncesijska pogodba, s katero koncedent in koncesionar
uredita medsebojno koncesijsko razmerje, vsebuje poleg sestavin iz zakona tudi
naslednje podatke in določila:
-       
pogodbeni stranki (koncedent in koncesionar) in odgovorne osebe,
-       
navedbo poslovnih prostorov z vsemi lokacijami, kjer bo koncesionar
opravljal dejavnost ali vpisoval dijake in študente v svoje evidence ter
izdajal napotnice,
-       
kategorije oseb, ki jim koncesionar ne sme zaračunavati storitev,
-       
obveznost ločenega vodenja finančnih, računovodskih in drugih podatkov
za koncesijsko in drugo dejavnost, če koncesionar poleg koncesijske opravlja
tudi drugo dejavnost,
-       
obveznost sodelovanja z zavodom ali v primeru posredovanja dela dijakom
in študentom tudi sodelovanje s Študentsko organizacijo Slovenije,
-       
obveznost ločenega vodenja finančnih, računovodskih in drugih podatkov o
posredovanju zaposlitve, posredovanju dela ter o posredovanju začasnih in
občasnih del dijakom in študentom po podružnicah ali organizacijskih enotah,
-       
obveznost koncesionarja, da podpisani dodatek h koncesijski pogodbi
dostavi ministrstvu v roku 15 dni od prejema dodatka,
-       
dolžnost in način poročanja koncesionarja o njegovem delu in omogočanje
ministrstvu in pristojnim organom kadar koli vpogled v poslovanje koncesionarja
tako, da omogoči vstop v prostore na kraju samem, kjer se izvaja koncesijska
dejavnost in da omogoči vpogled v finančne in računovodske evidence ter
poslovne knjige,
-       
pri dejavnosti posredovanja dela dijakom in študentom mora biti omogočen
pregled nad poslovanjem tako, da je razviden fakturiran prihodek iz koncesijske
dejavnosti in stroški ter odvedena sredstva za namene iz sedmega in osmega
odstavka 6. člena zakona tudi za podružnice oziroma organizacijske enote,
-       
plačilo storitev za posredovanje zaposlitve in posredovanje dela skladno
s 5. členom tega pravilnika,
-       
razlogi za odvzem koncesije, odpoved pogodbe in odpovedni rok,
-       
druge medsebojne pravice in obveznosti.
13. člen
(trajanje koncesijske pogodbe)
Koncesijska pogodba se sklene za določen čas, vendar največ
za 1 leto.
14. člen
(sprememba koncesijske pogodbe)
(1) Če agencija, ki ima že sklenjeno koncesijsko pogodbo,
želi razširiti izvajanje koncesijske dejavnosti na novo podružnico oziroma
organizacijsko enoto, vloži na ministrstvo vlogo za spremembo koncesijske
pogodbe.
(2) Ministrstvo na podlagi te vloge preveri izpolnjevanje
pogojev iz 6., 7. in 10. člena tega pravilnika za novo podružnico oziroma
organizacijsko enoto.
(3) Ob izpolnjevanju pogojev iz prejšnjega odstavka,
ministrstvo in agencija skleneta dodatek h koncesijski pogodbi.
15. člen
(prenehanje koncesijske pogodbe)
(1) Koncesijska pogodba preneha:
-       
z iztekom časa, za katerega je bila sklenjena,
-       
z odpovedjo ene od pogodbenih strank,
-       
z odvzemom koncesije,
-       
s prenehanjem agencije ali z dnem uvedbe stečajnega ali likvidacijskega
postopka.
(2) O odpovedi koncesijske pogodbe ene od pogodbenih strank
in o prenehanju agencije ali podružnice oziroma organizacijske enote mora vsaka
stranka nasprotno stranko obvestiti pisno.
(3) Agencija mora o nameravanem prenehanju opravljanja
dejavnosti agencije ali podružnice oziroma organizacijske enote obvestiti
ministrstvo najmanj 3 mesece pred nameravanim prenehanjem opravljanja
dejavnosti.
(4) Agencija, ki preneha opravljati dejavnost posredovanja
dela dijakom in študentom v celoti ali samo v podružnici oziroma organizacijski
enoti, mora v roku 30 dni sporočiti vse potrebne podatke, da se opravi poračun
za odvajanje sredstev v skladu s 25. členom tega pravilnika.
16. člen
(odvzem koncesije)
(1) Ministrstvo lahko brez predhodnega obvestila agenciji
odvzame koncesijo z odločbo iz razlogov iz 6. e člena zakona in o tem obvesti
inšpektorat.
(2) Koncesionar izpolni obveznost opravljanja koncesijske
dejavnosti v letu, za katero poroča, če v letnem poročilu izkaže, da je v tem
času realiziral vsaj 24 zaposlitev oziroma vključitev v delo.
(3) Ob ugotovljenih pomanjkljivostih pri poslovanju agencije
lahko ministrstvo koncesijo odvzame za določen čas in agenciji naloži, da
ugotovljene pomanjkljivosti odpravi.
(4) Ministrstvo z odločbo odvzame agenciji koncesijo v celoti
ali samo za podružnico oziroma organizacijsko enoto.
(5) V primeru odvzema koncesije mora agencija dokončati
začete posle v roku 30 dni od dneva odvzema koncesije, podati ministrstvu
končno poročilo in mu izročiti vso dokumentacijo, ki se nanaša na podeljeno
koncesijo.
(6) V roku za dokončanje začetih poslov agencija ne sme
izdajati napotnic. Z dnem preteka roka za dokončanje poslov preneha tudi
veljavnost napotnic.
(7) Če je datum odvzema koncesije enak datumu prenehanja
veljavnosti koncesijske pogodbe, preneha veljavnost izdanim napotnicam hkrati s
prenehanjem veljavnosti koncesijske pogodbe. V tem primeru mora agencija
dokončati začete posle v roku 30 dni od dneva odvzema koncesije, poslati ministrstvu
končno poročilo in mu izročiti vso dokumentacijo, ki se nanaša na podeljeno
koncesijo. O takšnem odvzemu koncesije mora biti koncesionar obveščen najmanj
30 dni pred prenehanjem časovne veljavnosti koncesijske pogodbe.
(8) Ne glede na določbo prvega odstavka tega člena
ministrstvo o odvzemu koncesije agenciji, ki je opravljala dejavnost
posredovanja zaposlitve in dela, obvesti tudi zavod, o odvzemu koncesije
agencije, ki je opravljala dejavnost posredovanja dela samo dijakom in
študentom, pa obvesti tudi Študentsko organizacijo Slovenije.
17. člen
(sporočanje sprememb)
Agencija mora ministrstvu sporočati vse spremembe, ki
vplivajo na obstoj koncesijskega razmerja, v roku 8 dni po nastanku spremembe.
2. Posredovanje dela za dijake in študente
18. člen
(splošni pogoji)
(1) Agencija posreduje delo dijakom in študentom na podlagi
napotnice, pri čemer se za realizirano posredovanje šteje opravljeno delo, ki
ga na napotnici potrdi delodajalec, in izvršeno plačilo dijaku ali študentu.
(2) Vpis dijakov in študentov je dovoljen le pri agenciji
oziroma njeni organizacijski enoti, ki je vpisana v koncesijsko pogodbo in
izpolnjuje pogoje iz 6. in 7. člena tega pravilnika. Pri vpisu koncesionar
preveri osebno identifikacijo dijaka ali študenta.
(3) Izdelava in izdaja napotnic za delo dijakov in študentov
zgolj z elektronsko napravo za obdelavo podatkov (računalnik), brez
izpolnjevanja pogojev iz 6. in 7. člena tega pravilnika, ni dovoljena.
(4) Agencija lahko posreduje delo za dijake in študente le
za:
-       
osebe s statusom dijaka v Republiki Sloveniji, ki so že dopolnili 15
let,
-       
osebe s statusom študenta v Republiki Sloveniji,
-       
osebe s statusom udeležencev izobraževanja odraslih, ki so mlajši od 26
let in se izobražujejo po javno veljavnih programih osnovnega, poklicnega,
srednjega in višjega strokovnega izobraževanja.
(5) Poleg oseb iz prejšnjega odstavka tega člena lahko
agencija posreduje delo za dijake in študente tudi za državljane Republike
Slovenije, ki imajo status dijaka ali študenta v tujini, kar se dokazuje s
potrdilom o vpisu, izdanem po predpisih v državi tuje šole.
(6) Delo na podlagi napotnice lahko opravljajo tudi osebe, ki
so zaključile srednjo šolo v tekočem šolskem letu in bodo na podlagi vpisa na
visokošolski zavod pridobile status študenta ob začetku novega šolskega leta.
(7) Delo na podlagi napotnice lahko opravljajo tudi študentje
tujih univerz, ki v okviru mednarodnih izmenjalnih programov opravljajo
študijske obveznosti v Republiki Sloveniji.
(8) Dijaki in študenti lahko opravljajo delo na podlagi
napotnice, če niso zaposleni ali vpisani v evidenco brezposelnih oseb pri
zavodu.
(9) Agencija mora hraniti potrdila o statusu dijaka ali
študenta za tekoče šolsko ali študijsko leto.
19. člen
(napotnica)
(1) Obvezni podatki na izdani napotnici so:
-       
sedež, davčna številka in naziv ali ime agencije z navedbo podružnice
oziroma organizacijske enote, kjer se izdaja napotnica,
-       
zaporedna številka napotnice,
-       
naziv, sedež in davčna številka delodajalca,
-       
ime, priimek, rojstni datum, številka osebnega dokumenta in davčna
številka dijaka ali študenta,
-       
naziv izobraževalne organizacije,
-       
vrsta dela, ki ga bo opravljal dijak ali študent,
-       
časovna veljavnost napotnice,
-       
obdobje opravljanja dela, podatke o opravljenem delu in znesek izplačil,
-       
rok plačila,
-       
rok nakazila,
-       
datum in kraj izdaje napotnice,
-       
opozorilo delodajalcu, da mora ob začetku dela napotnico potrditi in
dijaku ali študentu izročiti en izvod napotnice.
(2) Skupno število opravljenih ur na napotnici mora biti
enako seštevku dejansko opravljenih ur, ki jih dnevno evidentira delodajalec.
20. člen
(postopek z napotnico)
(1) Napotnica mora biti izdana v štirih izvodih.
(2) Ob pričetku dela morajo biti vsaj trije izvodi napotnice
potrjeni, sicer napotnica ni veljavna. Napotnica je potrjena, ko jo podpišeta
ali žigosata delavec pri agenciji, ki je vpisan v koncesijski pogodbi kot
oseba, ki opravlja koncesijsko dejavnost in delodajalec. Dijak ali študent ob
začetku dela prejme en izvod potrjene napotnice.
(3) Agencija ob izdaji napotnice posreduje njeno kopijo
inšpektoratu v fizični ali elektronski obliki.
(4) Napotnica velja le ob predložitvi osebnega dokumenta
dijaka ali študenta.
21. člen
(elektronska napotnica)
(1) Ne glede na določbo drugega in tretjega odstavka 18.
člena tega pravilnika lahko agencija izdaja napotnice tudi v elektronski obliki
v skladu s predpisi, ki urejajo elektronsko poslovanje in elektronski podpis.
(2) Agencija lahko izda elektronsko napotnico tako, da jo
elektronsko podpiše delavec pri agenciji, ki je vpisan v koncesijski pogodbi
kot oseba, ki opravlja koncesijsko dejavnost, pred pričetkom dela pa jo morata
potrditi ali podpisati tudi delodajalec. Dokler elektronska napotnica ni
potrjena ni veljavna.
(3) Dijaku ali študentu se na njegovo zahtevo izda napotnica
tudi v pisni obliki.
(4) Določbe, ki veljajo za napotnico v pisni obliki, smiselno
veljajo tudi za elektronsko napotnico.
3. Priznani stroški agenciji za posredovanje dela za dijake in
študente, rizični sklad in odvajanje sredstev
22. člen
(priznani stroški agenciji)
(1) Agenciji, ki posreduje dela za dijake in študente, se
priznajo stroški v višini 37,5% obračunanega prihodka, obračunanega iz 12%
koncesijske dajatve.
(2) Priznani stroški iz prejšnjega odstavka vključujejo
stroške, ki so neposreden pogoj za opravljanje koncesijske dejavnosti po obsegu
in vrstah stroškov, kakor so:
-       
stroški materiala in storitev,
-       
stroški dela,
-       
amortizacija.
23. člen
(priznani stroški za nove koncesionarje)
Agenciji, ki je začela z opravljanjem koncesijske dejavnosti,
se za prva dva meseca poslovanja akontativno določijo stroški v višini 37,5% od
prihodka iz koncesijske dejavnosti v pavšalni višini 1.900 € za posamezen
mesec.
24. člen
(rizični sklad)
(1) Agencija mora vsako leto, ko je ugotovljen dejanski
prihodek iz koncesijske dejavnosti za preteklo leto, na podlagi tega oblikovati
rizični sklad v višini 0,8% od prihodka iz koncesijske dejavnosti v preteklem
letu za primer neplačila delodajalcev za opravljena dela dijakov in študentov
in določiti način koriščenja sredstev sklada tako, da v svojem splošnem aktu oblikujejo
merila upravičenosti, vrstnega reda izplačil, roke ter pravila evidentiranja
poslovnih dogodkov v zvezi s terjatvami. Sredstva rizičnega sklada se smejo
uporabiti za plačilo dela dijakom ali študentom ter sodne takse.
(2) Agencija mora začeti postopek izterjave dolžnika
najkasneje z dnem plačila za delo iz rizičnega sklada. Agencija s pravili
poslovanja sklada seznani ministrstvo in zagotovi, da so ta pravila javno
dostopna vsem zainteresiranim.
(3) Za izplačana sredstva iz rizičnega sklada agencija
uveljavlja terjatve proti dolžniku po splošnih pravilih civilnega prava.
(4) Sredstva rizičnega sklada se vodijo na posebnem kontu.
(5) Ko se sredstva rizičnega sklada za tekoče leto izčrpajo,
se nadaljnja plačila izplačujejo v naslednjem letu, ko se oblikuje nov rizični
sklad.
25. člen
(odvajanje sredstev)
(1) Agencija mesečno odvaja 37,5% obračunanih sredstev iz
koncesijske dajatve Študentski organizaciji Slovenije za namene, določene v
osmem odstavku 6. člena zakona.
(2) Agencija mora sredstva iz prejšnjega odstavka v višini
mesečnih zneskov odvajati Študentski organizaciji Slovenije na poseben enoten
račun.
(3) Agencija mora Študentski organizaciji Slovenije
najkasneje do desetega dne v mesecu pošiljati poročila o obračunanem prihodku
iz koncesijske dejavnosti v preteklem mesecu.
(4) Agencija mora opraviti poračun odvedenih sredstev
Študentski organizaciji Slovenije v roku enega meseca po roku za oddajo
podatkov iz izkaza poslovnega izida za preteklo leto in o tem obvestiti
ministrstvo ter predložiti dokumentacijo.
(5) Agencija mora en izvod pogodbe o odvajanju sredstev
dostaviti ministrstvu v roku 30 dni po sklenitvi koncesijske pogodbe.
(6) Agencija mora mesečno namenjati v javni sklad za
štipendije 25% obračunanih sredstev iz koncesijske dajatve.
IV. AGENCIJE ZA ZAGOTAVLJANJE DELA
1. Postopek za vpis in izbris iz registra
26. člen
(register)
(1) Organizacija oziroma delodajalec lahko opravlja dejavnost
zagotavljanja dela delavcev drugemu delodajalcu pod pogojem, da je vpisana v
register agencij za zagotavljanje dela (v nadaljnjem besedilu: register).
(2) Register je javna knjiga, ki ga vodi ministrstvo, in je
dostopen na spletni strani ministrstva.
27. člen
(vloga)
(1) Organizacija oziroma delodajalec, ki želi opravljati
dejavnost zagotavljanja dela delavcev drugemu delodajalcu, naslovi vlogo za
vpis v register na ministrstvo.
(2) Vloga iz prejšnjega odstavka mora vsebovati:
-       
firmo in sedež pravne osebe oziroma ime samostojnega podjetnika
posameznika, podatke o poslovodnem organu, zastopanju in obsegu pooblastil,
-       
podatke o osebah, ki bodo opravljale dejavnost zagotavljanja dela
delavcev drugemu delodajalcu z dokazili o sklenitvi delovnega razmerja in
dokazili o doseženi vrsti in stopnji strokovne izobrazbe z opisom zahtevanih
delovnih izkušenj in potrdilo o opravljenem strokovnem izpitu iz 66. a člena
zakona,
-       
natančen naslov kraja opravljanja dejavnosti in opis prostorov s
tlorisno skico in dokazili o pravici do razpolaganja s prostori,
-       
seznam in opis tehnične opremljenosti za izvajanje dejavnosti,
-       
način zavarovanja osebnih podatkov v skladu s predpisi o varstvu osebnih
podatkov,
-       
navedbo, ali poleg nameravane dejavnosti opravlja tudi katero drugo
dejavnost,
-       
predvidene finančne vire za opravljanje dejavnosti,
-       
cenik storitev.
28. člen
(odločanje o vlogi in vpis v register)
(1) Ministrstvo odloča o vlogi za vpis v register z odločbo v
upravnem postopku.
(2) Vpis v register se opravi po pravnomočnosti odločbe o
vpisu v register.
29. člen
(vsebina registra)
Register vsebuje naslednje podatke agencije:
-       
evidenčno oznako agencije,
-       
firmo oziroma ime in sedež agencije,
-       
podatke o poslovodnem organu, zastopanju in obsegu pooblastil,
-       
številko odločbe o vpisu v register,
-       
področje dejavnosti, kamor agencija napotuje delavce.
30. člen
(izbris iz registra)
(1) V primerih, določenih v zakonu, ministrstvo odloča o
izbrisu agencije iz registra z odločbo v upravnem postopku.
(2) Izbris iz registra se opravi po pravnomočnosti odločbe o
vpisu v register.
31. člen
(sporočanje sprememb)
Agencija mora ministrstvu sporočati vse spremembe, ki
vplivajo na vpis v register, v roku 8 dni po nastanku spremembe.
2. Zagotavljanje dela delavcev drugemu delodajalcu preko tujih
agencij
32. člen
(agencije iz držav članic EU in EGP)
(1) Agencija, ki lahko zagotavlja delo delavcev drugemu
delodajalcu na podlagi predpisov države članice Evropske unije ali Evropskega
gospodarskega prostora v tej državi članici, lahko opravlja to dejavnost tudi
na območju Republike Slovenije, če izpolnjuje pogoje iz tega člena in pred
začetkom opravljanja dejavnosti v Republiki Sloveniji na ministrstvu prijavi
opravljanje dejavnosti na obrazcu EU – agencija, ki je sestavni del tega
pravilnika.
(2) K obrazcu iz prejšnjega odstavka je treba priložiti
fotokopijo listine, ki ni starejša od enega leta, na podlagi katere lahko agencija
v državi članici, kjer ima sedež, ali v več državah članicah opravlja to
dejavnost.
(3) Agencijo, ki izpolnjuje pogoje za prijavo opravljanja
dejavnosti v Republiki Sloveniji, vpiše ministrstvo v posebno evidenco.
(4) Pri izvajanju dejavnosti mora agencija spoštovati
slovensko delovnopravno zakonodajo, ki ureja medsebojne pravice in obveznosti
med agencijo, uporabnikom in napotenim delavcem.
(5) Agencija mora zagotoviti, da imajo vsi napoteni delavci
med opravljanjem dela pri uporabniku v Sloveniji pri sebi obrazec E101, ki
dokazuje, da je delavec zaposlen pri agenciji, ki ga je napotila.
(6) Agencija iz prvega odstavka tega člena mora ob letnemu
poročilu priložiti dokazilo, da lahko dejavnost opravlja v državi članici, kjer
ima sedež dejavnosti. Letno poročilo mora oddati najkasneje do 31. marca za
preteklo leto in v njem navesti naslednje podatke:
-       
seznam vseh delavcev, ki jih je napotila k uporabnikom v Republiko
Slovenijo z navedbo njihove izobrazbe in poklica,
-       
seznam slovenskih uporabnikov, h katerim je napotila svoje delavce, z
navedbo dejavnosti uporabnika,
-       
število dni in delovnih ur za vsakega delavca, napotenega k posameznemu
delodajalcu v Republiki Sloveniji, z navedbo delovnega mesta in bruto plače,
izplačane za ta čas.
(7) Ministrstvo agencijo iz prvega odstavka tega člena
izbriše iz posebne evidence če:
-       
ne dokaže, da lahko opravlja dejavnost v državi članici, kjer ima sedež
poslovanja,
-       
krši delovnopravno zakonodajo Republike Slovenije,
-       
ali ne odda poročila v skladu s prejšnjim odstavkom.
V. SODELOVANJE AGENCIJ S PRISTOJNIMI ORGANI, EVIDENCE IN
POSREDOVANJE PODATKOV
33. člen
(sodelovanje agencije in zavoda)
(1) Agencija, ki izvaja dejavnost iz 2. člena tega
pravilnika, mora sodelovati z zavodom in izmenjevati informacije o ponudbi in
povpraševanju na trgu dela.
(2) Pri obravnavi brezposelne osebe mora agencija upoštevati
zakon, predpise, izdane na njegovi podlagi, ter splošne akte zavoda, ki se
nanašajo na posredovanje zaposlitev in dela brezposelnih oseb,
(3) V času sodelovanja skrbita zavod in agencija za varstvo
podatkov brezposelnih oseb, ki jih skupaj obravnavata.
(4) Zavod mora posredovati agenciji podatke, ki so nujni
zaradi posredovanja zaposlitve in dela, izdelave zaposlitvenega načrta ali
vključitve v ukrepe aktivne politike zaposlovanja.
34. člen
(sodelovanje agencije, ki posreduje delo za dijake in
študente)
Agencija, ki v skladu s koncesijsko pogodbo opravlja
dejavnost posredovanja dela za dijake in študente, mora sodelovati s Študentsko
organizacijo Slovenije.
35. člen
(evidence in dokumentacija)
(1) Agencija, ki opravlja dejavnost iz 2. člena tega
pravilnika, razen agencija, ki posreduje delo za dijake in študente, mora
voditi istovrstne poimenske evidence delojemalcev in delodajalcev ter druge
evidence, ki jih zaradi izvajanja dejavnosti posredovanja dela in posredovanja
zaposlitve vodi zavod.
(2) Agencija mora o vseh aktivnostih, ki jih izvajajo za
brezposelne osebe, ki vplivajo na vodenje evidenc pri zavodu obveščati zavod in
hraniti vso poslovno dokumentacijo najmanj tri leta od sklenitve koncesijske
pogodbe, če zakon za posamezne listine ne določa daljšega roka hrambe.
VI. POROČANJE IN NADZOR
36. člen
(poročanje agencije, ki posreduje zaposlitev in delo)
Agencija, ki opravlja dejavnost posredovanja zaposlitve in
dela, mora ministrstvu podati letno poročilo o svojem delu najpozneje do 31.
marca za preteklo leto. Poročilo mora vsebovati naslednje podatke:
a)    
status iskalca zaposlitve:
- 
stopnjo izobrazbe,
- 
poklic;
b)    
realizirane zaposlitve iskalca zaposlitve:
- 
status iskalca zaposlitve,
- 
stopnjo izobrazbe,
- 
poklic,
- 
čas trajanja zaposlitve (določen, nedoločen);
c)    
realizirane zaposlitve iskalca zaposlitve s subvencijo zavoda:
- 
status iskalca zaposlitve,
- 
stopnjo izobrazbe iskalca zaposlitve,
- 
poklic,
- 
delodajalca in področje dejavnosti,
- 
čas trajanja zaposlitve (določen, nedoločen);
d)    
kopijo izkaza poslovnega izida;
e)    
finančne in druge podatke o posredovanju zaposlitve ali dela.
37. člen
(poročanje agencije, ki posreduje delo za dijake in
študente)
(1) Agencija, ki posreduje delo za dijake in študente, mora
oddati letno poročilo najpozneje do 31. marca za preteklo leto in v njem
navesti naslednje podatke:
-       
število izdanih napotnic (dijaki, študentje, skupno),
-       
število realiziranih napotnic po opravljenem delu (dijaki, študentje,
skupno),
-       
kopijo izkaza poslovnega izida,
-       
prihodek iz koncesijske dejavnosti,
-       
realizirane stroške za opravljanje koncesijske dejavnosti (stroški dela,
materialni stroški, drugi stroški in stroški skupaj),
-       
višino odvedenih sredstev iz koncesijskih dajatev,
-       
število skupno zaposlenih v agenciji in podružnicah (določen čas,
nedoločen čas, ostale oblike),
-       
poročilo o izplačilih iz rizičnega sklada
(2) Agencija, ki posreduje delo za dijake in študente in
napotuje na delo osebe s statusom dijaka ali študenta v Republiki Sloveniji, ki
niso državljani Republike Slovenije, mora ministrstvu vsake tri mesece poročati
o opravljenem delu teh študentov in dijakov. Takšno poročilo mora obsegati
število izdanih napotnic, podatke o opravljenem delu in višino dohodka za delo,
opravljeno na podlagi napotnic.
(3) Ministrstvo lahko od agencije zahteva tudi dostavo
dodatnih podatkov, ločeno po podružnicah ali organizacijskih enotah po
posameznih mesecih, v skladu s pogodbo in danimi navodili ministrstva.
38. člen
(poročanje agencije, ki zagotavlja delo delavcev drugemu
delodajalcu)
Agencija, ki zagotavlja delo delavcev drugemu delodajalcu,
mora oddati letno poročilo najpozneje do 31. marca za preteklo leto in v njem
navesti naslednje podatke:
-       
število oseb, zaposlenih pri agenciji,
-       
število oseb, zaposlenih pri agenciji, ki jih agencija lahko napotuje na
delo drugemu delodajalcu, ločeno po osebah, ki so zaposlene za nedoločen čas in
za določen čas,
-       
seznam delavcev, zaposlenih za nedoločen čas, število ur dela in
dokazilo o višini izplačanih plač za delo, pri drugem delodajalcu,
-       
seznam delavcev, zaposlenih za določen čas, število ur dela in dokazilo
o višini izplačanih plač za delo, pri drugem delodajalcu,
-       
seznam delodajalcev, h katerim so bili delavci napoteni,
-       
prihodek agencije iz naslova napotitve delavcev k drugemu delodajalcu,
-       
področje dejavnosti, v katero so bile te osebe napotene,
-       
kopijo izkaza poslovnega izida.
39. člen
(poročanje na zahtevo ministrstva)
Agencija mora podati poročilo tudi na vsako zahtevo
ministrstva in mu omogočiti vpogled v poslovanje.
40. člen
(nadzor)
(1) Upravno strokovni nadzor nad delom agencije izvaja
ministrstvo.
(2) Nadzor nad zakonitostjo dela agencij izvaja ministrstvo,
inšpektorat in drugi pristojni organi.
(3) Za izvajanje nadzora iz prejšnjih dveh odstavkov se
uporabljajo določbe pravilnika, ki ureja izvajanje nadzora nad delom Zavoda
Republike Slovenije za zaposlovanje in drugih oseb na področju zaposlovanja.
(4) Nadzor nad namensko porabo sredstev iz osmega odstavka 6.
člena zakona izvajajo Računsko sodišče Republike Slovenije in pristojna
ministrstva v skladu z zakonom.
VII. PREHODNE IN KONČNE DOLOČBE
41. člen
(ureditev dosedanjih razmerij)
(1) Vloge za podelitev nove koncesije agencij, ki na dan
uveljavitve tega pravilnika opravljajo dejavnost posredovanja zaposlitve in
dela na podlagi koncesijske pogodbe, sklenjene z ministrstvom, in so bile
vložene pred uveljavitvijo tega pravilnika, se obravnavajo po določbah Zakona o
zaposlovanju in zavarovanju za primer brezposelnosti (Uradni list RS, št. 5/91,
10/91 – ZP, 17/91 – popr., 17/91 – ZUDE, 12/92, 13/93-ZP, 71/93, 2/94, 38/94,
80/97 – odločba US, 69/98, 97/01 – ZSDP, 67/02, 42/02 – ZDR, 2/04 – ZDSS-1 in
63/04 – ZZRZI) in izvršilnih predpisov, izdanih na njegovi podlagi, koncesijske
pogodbe pa se sklenejo za obdobje od 1. januarja do 31. decembra 2007.
(2) Osebe, ki bodo na podlagi vloge iz prejšnjega odstavka
pri agenciji opravljale dejavnost posredovanja dela za dijake in študente,
morajo opraviti strokovni izpit iz 66. a člena zakona v času veljavnosti
koncesijske pogodbe, sklenjene na podlagi podelitve nove koncesije v skladu s
prejšnjim odstavkom.
(3) Napotnice, ki so bile pred uveljavitvijo tega pravilnika
izdane osebam iz 5. člena Pravilnika o pogojih za opravljanje dejavnosti
agencij za zaposlovanje (Uradni list RS, št. 48/99, 79/00, 30/03 in 54/03), ki
so izgubile status študenta, vendar so obdržale pravico obiskovanja predavanj
in opravljanja izpitov, veljajo do izteka obdobja, za katerega so bile izdane,
vendar ne več kot 90 dni od izdaje.
(4) Vloge za podelitev nove koncesije agencij, ki na dan
uveljavitve tega pravilnika opravljajo dejavnost zagotavljanja dela delavcev
drugemu delodajalcu na podlagi koncesijske pogodbe, sklenjene z ministrstvom,
in so bile vložene pred uveljavitvijo tega pravilnika, se obravnavajo kot vloge
za vpis v register agencij za zagotavljanje dela po določbah Zakona o
spremembah in dopolnitvah zakona o zaposlovanju in zavarovanju za primer
brezposelnosti (Uradni list. RS, št. 79/06) in izvršilnih predpisov, izdanih na
njegovi podlagi.
42. člen
(prenehanje veljavnosti pravilnika)
Z dnem uveljavitve tega pravilnika preneha veljati Pravilnik
o pogojih za opravljanje dejavnosti agencij za zaposlovanje (Uradni list RS,
št. 48/99, 79/00, 30/03 in 54/03), razen določb o namenjanju sredstev iz
koncesijskih dajatev za posredovanje dela dijakom in študentom, ki se
uporabljajo do ustanovitve javnega sklada iz sedmega odstavka 6. člena Zakona
o zaposlovanju in zavarovanju za primer brezposelnosti (Uradni
list RS, št. 107/06 – uradno prečiščeno besedilo).
43. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 01701-33/2006/3
Ljubljana, dne 22. decembra 2006
EVA 2006-2611-0090
Marjeta Cotman l.r. 
Ministrica 
za delo, družino in socialne zadeve

Prijava
agencije iz države članice EU ali EGP za opravljanje dejavnosti zagotavljanja
dela delavcev uporabnikom v Republiki Sloveniji