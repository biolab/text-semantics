I. SPLOŠNE DOLOČBE
1. člen
(1) S to uredbo se urejajo naloge in postopki civilnih in
vojaških organov ter služb za nadzor zračnega prostora, medsebojna izmenjava
podatkov ter postopki in ukrepi v primeru kršitev zračnega prostora.
(2) Ta uredba se smiselno uporablja tudi za prestrezanje in
spremljanje zrakoplovov v sili, ki zaprosijo za pomoč, če predpisi o iskanju in
reševanju zrakoplovov ne določajo drugače.
(3) Ta uredba ne spreminja pristojnosti posameznih državnih
organov, če so na podlagi zakona ali mednarodne pogodbe dolžni sporočati
podatke v zvezi z nalogami, ki jih ureja ta uredba, drugim državam ali
mednarodnim organizacijam.
2. člen
(1) Nadzor zračnega prostora izvajajo organi, službe in
enote, določene v skladu s predpisi o obrambi. Pri nadzoru zračnega prostora
sodelujejo tudi organi in službe, določene s predpisi o letalstvu, ki izvajajo
kontrolo zračnega prometa. Kontrolo zračnega prometa vojaških zrakoplovov, ki
sodelujejo pri izvajanju nalog po tej uredbi, izvaja tudi pristojna vojaška
enota v skladu s predpisi.
(2) Pri izvajanju posameznih nalog nadzora zračnega prostora
lahko sodelujejo v skladu s skupnimi načrti na podlagi mednarodnih pogodb tudi
vojaški sistemi, službe in zrakoplovi zavezniških držav.
(3) Nadzor zračnega prostora in kontrola zračnega prometa se
izvajata neprekinjeno.
3. člen
(1) Pri izvajanju nadzora zračnega prostora se za
prestrezanje zrakoplovov uporabljajo naslednji ukrepi:
-       
vizualna identifikacija;
-       
radarsko ali vizualno spremljanje;
-       
preusmeritev zrakoplova;
-       
prisilni pristanek na določenem letališču;
-       
opozorilni strel s svetlečimi izstrelki ali svetlobnimi vabami;
-       
druge oblike uporabe orožja v skladu s tretjim odstavkom tega člena.
(2) Pri izvajanju te uredbe se upoštevajo naslednja načela:
-       
prestrezanje zrakoplovov je skrajno sredstvo za preprečitev kršitev
zračnega prostora;
-       
če je prestrezanje odrejeno in niso izpolnjeni drugi pogoji, določeni s
to uredbo, je prestrezanje omejeno na prepoznavanje zrakoplova in ugotovitev
njegove identitete ter dajanje navodil za pristanek na določenem letališču
razen, če je treba vrniti zrakoplov na načrtovano pot, ga usmeriti preko meja
zračnega prostora države, iz prepovedanega območja, iz območja omejenega
letenja ali nevarnega območja;
-       
če je mogoče vzpostaviti radijsko govorno zvezo, se prestreženemu
zrakoplovu dajejo navodila po tej zvezi;
-       
če mora prestreženi zrakoplov pristati na določenem letališču, se izbere
letališče, ki omogoča varen pristanek prestreženega zrakoplova;
-       
v zborniku letalskih informacij se objavljajo območja, ki so prepovedana
za letenje ali v katerih niso dovoljeni leti brez posebne odobritve pristojnega
organa, ter objavijo tudi opozorila o možnosti prestrezanja, če zrakoplov
vstopi v taka območja.
(3) Pri izvajanju nadzora zračnega prostora v miru se morajo
pristojni vojaški organi in službe vzdržati uporabe orožja proti zrakoplovom,
ki kršijo zračni prostor. Orožje se lahko uporabi le v primerih, v katerih
zakon dopušča uporabo orožja vojaškim osebam in če pristojni vojaški organi in
službe ne morejo odvrniti na drugačen način neposredne nevarnosti, ki jo
povzroča zrakoplov, ki krši zračni prostor. Proti zrakoplovu, ki krši zračni
prostor in izvaja neposreden napad, zaradi katerega je ogroženo življenje
večjega števila oseb, vojaški zrakoplov uporabi orožje, da tak napad prepreči,
vendar le po predhodnem soglasju ministra, pristojnega za obrambo, oziroma
drugega ministra, ki ga s sklepom pooblasti Vlada Republike Slovenije.
(4) Ne glede na določbe prejšnjega odstavka v primeru grožnje
vojaškega zrakoplova predhodno soglasje ni potrebno in o uporabi orožja odloča vodja
izmene Operativnega centra v Poveljstvu sil Slovenske vojske.
II. IZVAJANJE NADZORA ZRAČNEGA PROSTORA
4. člen
Nadzor zračnega prostora države izvajajo pristojne enote
Slovenske vojske samostojno in kot del integriranega sistema zračne obrambe
zavezništva v skladu s skupnimi načrti na podlagi mednarodnih pogodb. Pri tem
sodelujejo s kontrolo zračnega prometa.
5. člen
(1) Pristojna enota Slovenske vojske, ki izvaja nadzor
zračnega prostora, združuje in povezuje vojaške radarske in druge sisteme za
spremljanje razmer v zračnem prostoru, centre drugih enot Slovenske vojske, ter
v skladu s skupnimi načrti pristojne centre zavezniških držav, v centru za
nadzor in kontrolo zračnega prostora.
(2) Služba območne kontrole zračnega prometa centru za nadzor
in kontrolo zračnega prostora posreduje vse razpoložljive podatke, ki so
potrebni za vojaško identifikacijo vseh sledi v zračnem prostoru Republike
Slovenije. Podatke posreduje neprekinjeno oziroma v najkrajšem času po tem, ko
jih pridobi. Podatke o načrtih leta zrakoplovov v elektronski obliki pošilja v
center za nadzor in kontrolo zračnega prostora za zračni prostor Republike
Slovenije na enoten način in v obliki, ki je povezljiva s sistemom, ki ga
uporablja center za nadzor in kontrolo zračnega prostora.
(3) Center za nadzor in kontrolo zračnega prostora v primeru,
če ugotovi, da je v zračnem prostoru neznan zrakoplov, da leti v nasprotju s
predpisi ali načrti in v primerih drugih kršitev zračnega prostora (v
nadaljnjem besedilu: kršitve zračnega prostora), o tem nemudoma posreduje
podatke službi območne kontrole zračnega prometa. Služba območne kontrole
zračnega prometa preveri sprejete podatke in sprejme potrebne ukrepe v skladu s
predpisi, da bi zagotovil varnost zračnega prometa. O tem nemudoma obvesti
center za nadzor in kontrolo zračnega prostora.
(4) Služba območne kontrole zračnega prometa mora v primeru,
če ugotovi kršitev zračnega prostora, o tem obvestiti center za nadzor in
kontrolo zračnega prostora ter o ukrepih, ki jih je izvedel za zagotovitev
varnosti zračnega prometa. Služba območne kontrole zračnega prometa mora
preveriti tudi obvestila državnih organov, pristojnih za varovanje državne meje
oziroma finančno upravo, v zvezi s kršitvami zračnega prostora in o ugotovitvah
ter sprejetih ukrepih obveščati center za nadzor in kontrolo zračnega prostora.
(5) Služba območne kontrole zračnega prometa mora o kršitvah
zračnega prostora, sprejetih ukrepih za zagotovitev varnosti zračnega prometa
ter izvršenih prisilnih pristankih na določenih letališčih, obveščati tudi
operativno komunikacijski center Generalne policijske uprave, če se kršitev
zračnega prostora nanaša na varovanje državne meje in opravljanje mejne
kontrole, preprečevanje, odkrivanje in preiskovanje kaznivih dejanj ter
prijemanje storilcev kaznivih dejanj, vzdrževanje javnega reda ter varovanje
določenih oseb, organov, objektov in okolišev.
(6) Posredovanje podatkov o neidentificiranih zrakoplovih,
letenju v nasprotju s predpisi in načrti ter preverjanje, ali gre za kršitev
zračnega prostora med centrom za nadzor in kontrolo zračnega prostora in službo
območne kontrole zračnega prometa, ima prednost pred vsemi drugimi podatki
razen tistimi, ki se nanašajo na zrakoplove v sili oziroma reševanje
zrakoplovov.
(7) Minister, pristojen za obrambo, in izvajalec
navigacijskih služb zračnega prometa z dogovorom določita vrsto podatkov in
postopek za njihovo izmenjavo in usklajevanje med centrom za nadzor in kontrolo
zračnega prostora in službo območne kontrole zračnega prometa.
6. člen
(1) Center za nadzor in kontrolo zračnega prostora in služba območne
kontrole zračnega prometa, ki v skladu s to uredbo ugotavljata kršitve zračnega
prostora ter odločata o ukrepih in izvajanju ukrepov v primeru kršitve zračnega
prostora, morata vzdrževati neprekinjene zanesljive govorne in podatkovne zveze
ter se med seboj obveščati o ugotovitvah, poziciji zrakoplova, ki krši zračni
prostor, ter podatkih o njegovem letu, če je sprejeta odločitev o uporabi sile
za pristanek, pa tudi o izvajanju prestrezanja. Služba območne kontrole
zračnega prometa mora vzdrževati neprekinjene zveze s pristojnimi službami na
letališčih, ki se lahko določijo za pristanek zrakoplova, ki krši zračni
prostor, oziroma zveze s pristojnimi službami zračnega prometa.
(2) Vsi prenosi podatkov, ne glede na vrsto zvez med centri
in službami iz prejšnjega odstavka, morajo biti snemani in se hranijo najmanj
30 dni. Zapisi s podatki o izvajanju ukrepov v primeru kršitev zračnega
prostora se hranijo šest mesecev. Minister, pristojen za letalstvo, in
minister, pristojen za obrambo, uredita v okviru svojih pristojnosti hranjenje
in dostop do podatkov v zvezi z nadzorom zračnega prostora in kontrolo zračnega
prometa ter dovoljujeta vpogled v posneta gradiva s temi podatki.
7. člen
V primeru kršitve zračnega prostora, ki ne predstavlja
nevarnosti za zrakoplove oziroma druge neposredne nevarnosti, služba območne kontrole
zračnega prometa:
-       
opozori zrakoplov preko pristojne službe zračnega prometa na kršitev
zračnega prostora in zahteva letenje v skladu s predpisi;
-       
o kršitvi obvesti pristojni organ po predpisih o letalstvu.
8. člen
(1) V primeru, če služba območne kontrole zračnega prometa ne
more identificirati zrakoplova oziroma vzpostaviti z zrakoplovom zveze ali če
se zrakoplov ne odzove na pozive in ne sledi navodilom pristojne službe
zračnega prometa, o tem nemudoma obvesti center za nadzor in kontrolo zračnega
prostora. Služba območne kontrole zračnega prometa nemudoma obvesti center za
nadzor in kontrolo zračnega prostora tudi o zahtevi generalnega direktorja
policije oziroma osebe, ki jo on pooblasti, ali predstojnika finančne uprave oziroma
osebe, ki jo on pooblasti, za pristanek zrakoplova na najbližjem primernem
letališču zaradi javnega reda in varnosti.
(2) Če služba območne kontrole zračnega prometa oceni, da
kršitev zračnega prostora iz prejšnjega odstavka predstavlja nevarnost za druge
zrakoplove oziroma drugo neposredno nevarnost, o tem obvesti center za nadzor
in kontrolo zračnega prostora ter predlaga, da se izvedejo ukrepi prestrezanja
zrakoplova v skladu s to uredbo.
(3) Center za nadzor in kontrolo zračnega prostora v
primeru iz prejšnjega odstavka ugotovi oziroma preveri, ali gre za dejansko
kršitev zračnega prostora, in na podlagi predloga vodje izmene v centru o
kršitvi obvesti pristojni nadrejeni letalski operativni center zavezništva ter
Operativni center v Poveljstvu sil Slovenske vojske. O predlogu, da se izvedejo
ukrepi prestrezanja zrakoplova, odloči vodja izmene Operativnega centra v
Poveljstvu sil Slovenske vojske ali pristojni poveljnik zavezništva skladno s
skupnimi načrti zavezništva, če so izpolnjeni pogoji, določeni s to uredbo.
Vodja izmene Operativnega centra v Poveljstvu sil Slovenske vojske ali
pristojni poveljnik zavezništva izda ukaz pristojni enoti Slovenske vojske
oziroma pristojni enoti zavezništva, določeni za prestrezanje, da izvede
ustrezen ukrep prestrezanja.
(4) Na način, določen v prejšnjem odstavku, ravna center za
nadzor in kontrolo zračnega prostora tudi v primeru kršitve zračnega prostora,
ki jo povzroči zrakoplov, ki ni pod kontrolo službe območne kontrole zračnega
prometa.
(5) Center za nadzor in kontrolo zračnega prostora o
odločitvi iz tretjega in prejšnjega odstavka obvesti službo območne kontrole
zračnega prometa.
9. člen
(1) Poziv za prestrezanje oziroma prisilni pristanek
zrakoplova na določenem letališču, ki krši zračni prostor, se izda, če
zrakoplov s kršitvijo zračnega prostora predstavlja nevarnost za druge
zrakoplove oziroma drugo neposredno nevarnost in ne sledi navodilom pristojne
službe zračnega prometa, da s kršitvijo preneha.
(2) Letališče, na katerem mora pristati zrakoplov iz
prejšnjega odstavka, se določi tako, da je omogočen varen pristanek zrakoplova,
na katerega se poziv za pristanek nanaša.
(3) Letališče iz prejšnjega odstavka se lahko izjemoma določi
tudi v drugi državi, če se nadzor zračnega prostora izvaja v skladu s skupnimi
načrti na podlagi mednarodnih pogodb, kot del integriranega sistema zračne
obrambe zavezništva oziroma, če je tako dogovorjeno z mednarodnimi pogodbami.
III. IZVAJANJE PRISTANKA NA DOLOČENEM LETALIŠČU
10. člen
(1) Za izvedbo postopka poziva k pristanku morajo biti
izpolnjeni naslednji pogoji:
-       
nedvomno mora biti ugotovljena kršitev zračnega prostora ter druge
posledice iz prvega odstavka prejšnjega člena;
-       
določeno in pripravljeno mora biti ustrezno letališče za pristanek
zrakoplova;
-       
prometne okoliščine ter predpisani navigacijski postopki in navigacijske
službe morajo omogočati izvedbo postopka pristanka na določenem letališču;
-       
ni ugotovitev, ki bi kazale na to, da postopka poziva k pristanku in
pristanka ne bi bilo mogoče izvesti s sprejemljivo stopnjo tveganja;
-       
prestrezanje zrakoplova, ki krši zračni prostor, je mogoče izvesti.
(2) Izvedba prisilnega pristanka obsega poziv za pristanek na
določenem letališču, prestrezanje in usmerjanje na letališče, določeno za
pristanek, ter pristanek.
(3) Prestrezanje obsega vizualni ali radarski nadzor,
identifikacijo neznanega zrakoplova ali zrakoplova, ki je zašel, z uporabo
drugega zrakoplova ter spremljanje ali vodenje neidentificiranega zrakoplova s
pomočjo drugega zrakoplova.
11. člen
(1) Izvajanje poziva k pristanku na določenem letališču, na
podlagi odločitve centra za nadzor in kontrolo zračnega prostora v skladu s
tretjim odstavkom 8. člena te uredbe, izvedejo s prestrezanjem vojaški
zrakoplovi zavezniških držav v skladu s skupnimi načrti na podlagi mednarodnih
pogodb oziroma zrakoplovi Slovenske vojske.
(2) Če pri izvajanju nadzora zračnega prostora in izvajanju
ukrepov iz prejšnjega odstavka sodelujejo vojaški zrakoplovi zavezniških držav,
vstopajo v zračni prostor Republike Slovenije praviloma po predhodni najavi
leta pristojni službi za kontrolo zračnega prometa razen, če to razmere
onemogočajo, in z aktivno oborožitvijo, če izvršitev naloge in razmere to
zahtevajo.
(3) Šteje se, da je v primeru vstopa vojaškega zrakoplova iz
prejšnjega odstavka v zračni prostor Republike Slovenije dano predhodno
dovoljenje Vlade Republike Slovenije v skladu s predpisi in da je izvršena
predhodna najava leta Ministrstvu za zunanje zadeve.
(4) Vojaški zrakoplovi zavezniških držav se obravnavajo v
času izvajanja nalog v zračnem prostoru Republike Slovenije in na območju
Republike Slovenije kot zrakoplovi Slovenske vojske, če z mednarodno pogodbo ni
drugače določeno.
(5) Način izvajanja nadzora zračnega prostora in izvajanje
ukrepov iz tega člena, v katerih sodelujejo vojaški zrakoplovi zavezniških
držav, so določeni z dogovorom, ki ga Republika Slovenija sklene z
zavezništvom.
(6) Za zrakoplove zavezniških držav, ki sodelujejo pri
izvajanju nadzora zračnega prostora Republike Slovenije, veljajo omejitve in
pravila delovanja, ki jih predpisujejo skupni načrti zavezništva.
12. člen
(1) Za izvajanje nalog zračnega nadzora v skladu s to uredbo,
se lahko določi del zračnega prostora ali določeno območje za patruljiranje
oziroma zbiranje vojaških zrakoplovov, v skladu s predpisi o letalstvu.
(2) Vojaški zrakoplovi iz prejšnjega člena in prejšnjega
odstavka opravljajo naloge v zračnem prostoru Republike Slovenije, določene s
to uredbo, v skladu s predpisi o letalstvu, predpisi o obrambi ter mednarodnimi
pogodbami. Vojaški zrakoplov pri prestrezanju v skladu s to uredbo izjemoma
lahko leti na ustrezni višini tudi z nadzvočno hitrostjo, če je le tako mogoče
preprečiti kršitev zračnega prostora, ki predstavlja neposredno nevarnost, in
šteje se, da je v tem primeru dano tudi predhodno dovoljenje Vlade Republike
Slovenije za letenje z nadzvočno hitrostjo.
13. člen
(1) Izvajanje postopka prisilnega pristanka zrakoplova, ki
krši zračni prostor, spremljata neprekinjeno center za nadzor in kontrolo zračnega
prostora in pristojna služba zračnega prometa ter o tem obvestita tudi
Operativno komunikacijski center Generalne policijske uprave. Med seboj se
obveščata o vseh dejstvih, pomembnih za izvedbo postopka prisilnega pristanka.
Center za nadzor in kontrolo zračnega prostora izvaja kontrolo vojaških
zrakoplovov, ki izvajajo postopek prisilnega pristanka, pristojna služba
zračnega prometa pa zveze s pristojnimi službami na letališču, na katerem se
izvaja pristanek. Pristojna služba zračnega prometa lahko vodi tudi letenje
vojaških zrakoplovov med izvajanjem postopka prisilnega pristanka in v
primerih, ko zrakoplov razglasi, da je v stiski oziroma je potrebno njegovo
reševanje, če vodja izmene centra za nadzor in kontrolo zračnega prostora
oceni, da je zaradi zagotavljanja varnosti zračnega prometa to potrebno.
(2) Če se med izvajanjem postopka za prisilni pristanek
zrakoplova ugotovi, da ne gre za kršitev zračnega prostora, se postopek
nemudoma prekine. Prekinitev se izvede na način, ki ne ogroža udeležencev v
zračnem prometu. O tem se obvesti pristojne organe.
(3) Izvajanje postopka za prisilni pristanek zrakoplova se
prekine na način iz prejšnjega odstavka tudi v primeru, če pride do prekinitve
zvez med centrom za nadzor in kontrolo zračnega prostora, službo območne
kontrole zračnega prometa in pristojnimi službami zračnega prometa ter
vojaškimi zrakoplovi, ki izvajajo prestrezanje.
(4) Zrakoplov, ki je pristal po izvedbi postopka prisilnega
pristanka, mora biti na letališču pristanka parkiran na ločeni poziciji tako,
da ne moti drugega prometa ali ogroža ljudi in premoženja. Pristojne službe
državnih organov morajo začeti postopke, določene za kršitve zračnega prostora
s predpisi o letalstvu, o nadzoru državne meje, carinskimi in drugimi predpisi.
(5) Center za nadzor in kontrolo zračnega prostora o izvedbi
postopka prisilnega pristanka zrakoplova zaradi kršitve zračnega prostora
obvešča Operativni center v Poveljstvu sil Slovenske vojske in službo območne kontrole
zračnega prometa.
(6) Za izvajanje postopkov zavarovanja po pristanku, ko gre
za vojaške zrakoplove, je odgovorna Slovenska vojska, ko gre za civilne
zrakoplove, pa policija.
14. člen
(1) Pri izvajanju ukrepov iz prvega odstavka 3. člena te
uredbe se uporabljajo navodila, specifikacije, klicni znaki, vizualni in drugi
signali v skladu s skupnimi pravili in operativnimi določbami v zvezi z
navigacijskimi službami in postopki zračnega prometa ter slovenskimi vojaškimi
standardi.
(2) Opozorilni strel s svetlečimi izstrelki ali svetlobnimi
vabami vojaški zrakoplov, ki izvaja prestrezanje, lahko sproži samo v primeru,
če zrakoplov, ki krši zračni prostor, predstavlja neposredno nevarnost in se ne
odziva na signale iz prejšnjega odstavka ter nadaljuje s kršitvijo zračnega
prostora. Opozorilni strel se sproži tako, da ga posadka zrakoplova, ki krši
zračni prostor, opazi, vendar pri tem varnost letenja zrakoplova ni ogrožena.
(3) Opozorilni strel iz prejšnjega odstavka vojaški
zrakoplov, ki izvaja prestrezanje, lahko sproži le po predhodnem soglasju vodje
izmene Operativnega centra v Poveljstvu sil Slovenske vojske.

Priloga 1: (črtana)

Uredba o načinu izvajanja nadzora zračnega
prostora (Uradni list RS, št. 29/04) vsebuje naslednje prehodne in
končne določbe:
»IV. PREHODNE IN KONČNE DOLOČBE
15. člen
(1) Ministrstvi, pristojni za promet in za obrambo, Uprava
Republike Slovenije za civilno letalstvo, Prometni inšpektorat Republike
Slovenije, Generalštab Slovenske vojske, vsak v mejah svoje pristojnosti
določijo interna operativna navodila za:
-       
prepoznavanje in identifikacijo civilnih zrakoplovov;
-       
komuniciranje zrak-zemlja in javljanje položaja zrakoplovov;
-       
usklajevanje med enotami (centri) služb zračnega prometa;
-       
prenos sporočil med službami zračnega prometa;
-       
komuniciranje med letalskimi informacijskimi območji;
-       
usklajevanje med enotami in organi, ki opravljajo naloge nadzora
zračnega prostora, in enotami in organi služb zračnega prometa;
-       
ukrepanje enot služb zračnega prometa v zvezi z neidentificiranimi
zrakoplovi;
-       
identifikacijo z radarjem – ugotovitev radarske identitete;
-       
identifikacijo z radarjem – prenos radarske identitete;
-       
identifikacijo z radarjem – uporaba kod sekundarnega radarskega
odzivnika;
-       
identifikacijo z radarjem – postopki za uporabo radarskega odzivnika;
-       
identifikacijo z radarjem – postopki v sili;
-       
identifikacijo z radarjem – postopki pri okvari radijskih komunikacij;
-       
identifikacijo z radarjem – dejanja nezakonitega vmešavanja med letom;
-       
identifikacijo z vizualnimi sredstvi;
-       
izpolnjevanje načrtov leta;
-       
navigacijsko pomoč enot služb zračnega prometa;
-       
navigacijsko pomoč vojaških enot.
(2) Uprava Republike Slovenije za civilno letalstvo in
Generalštab Slovenske vojske morata izdelati interna navodila za prestrezanje:
-       
izvajanje predpisanih in planiranih varnostnih ukrepov;
-       
izvajanje ustreznih manevrov prestreznika pri vizualni identifikaciji;
-       
izvajanje ustreznih manevrov prestreznika pri navigacijskem vodenju,
vključno s pritegnitvijo pozornosti z vizualnimi sredstvi in vodenjem
prestreženega letala;
-       
zagotavljanje informacij za pristajanje;
-       
izvajanje ustreznih manevrov prestrezanega zrakoplova;
-       
komuniciranje zrak-zemlja;
-       
ustrezne postopke za nadzor prestrezanja – radijske komunikacije;
-       
ustrezne postopke enot služb zračnega prometa pri prestrezanju.
(3) Generalna policijska uprava izdela interno navodilo v
zvezi s postopki za izvajanje predpisanih in načrtovanih varnostnih ukrepov ter
izmenjavo informacij s pristojnimi organi in službami, za izvajanje nalog,
določenih s to uredbo. Navodila morajo biti usklajena z Upravo Republike
Slovenije za civilno letalstvo.
(4) Pri pripravi navodil iz tega člena se mora upoštevati
priloge h Konvenciji o mednarodnem civilnem letalstvu ter priročnike Mednarodne
organizacije civilnega letalstva, zlasti pa priročnik o prestrezanju civilnih
zrakoplovov (ICAO, Doc 9433) ter priročnik o varnostnih ukrepih, ki se nanašajo
na vojaške aktivnosti, potencialno nevarne za operacije civilnih zrakoplovov
(ICAO, Doc 9554).
16. člen
Usposabljanje za izvajanje nalog zračnega nadzora, določenih
s to uredbo, pri katerem sodelujejo vojaške enote ali sredstva, se izvaja po
predpisih, ki urejajo vaje v obrambnem sistemu. Pri usposabljanju za izvajanje
prestrezanja zrakoplovov, se ne sme uporabljati civilnih zrakoplovov.
17. člen
Izvajanje te uredbe nadzorujejo Ministrstvo za promet, Uprava
Republike Slovenije za civilno letalstvo in Prometni inšpektorat Republike
Slovenije ter Inšpektorat Republike Slovenije za obrambo.
18. člen
Naloge navigacijskih služb zračnega prometa, pomembne za
izvajanje te uredbe, v skladu z Zakonom o zagotavljanju navigacijskih služb
zračnega prometa (Uradni list RS, št. 101/03) opravlja pristojno javno podjetje
od dneva začetka opravljanja dejavnosti.
19. člen
Nadzor zračnega prostora v skladu s skupnimi načrti z
zavezniškimi državami po tej uredbi, se začne izvajati z dnem vstopa Republike
Slovenije v organizacijo Severnoatlantske pogodbe.
20. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
načinu izvajanja nadzora zračnega prostora (Uradni list RS, št. 46/15) spreminja 17. člen uredbe tako, da
se glasi:
»17. člen
Izvajanje te uredbe nadzorujejo Inšpektorat Republike
Slovenije za obrambo, Javna agencija za civilno letalstvo Republike Slovenije
in Vojaški letalski organ.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA 
11. člen 
(1) Ministrstvo, pristojno za obrambo, Generalštab
Slovenske vojske, Generalna policijska uprava ter Javno podjetje Kontrola
zračnega prometa Slovenije, d. o. o., vsak v mejah svojih
pristojnosti, najkasneje v šestih mesecih od uveljavitve te uredbe medsebojno
uskladijo svoja interna operativna navodila za izvajanje nalog, določenih s to
uredbo. V roku iz tega odstavka se sprejme tudi dogovor iz sedmega odstavka 5.
člena uredbe.
(2) Generalna policijska uprava izdela interno navodilo
v zvezi s postopki za izvajanje predpisanih in načrtovanih varnostnih ukrepov
ter izmenjavo informacij s pristojnimi organi in službami za izvajanje nalog,
določenih s to uredbo. Navodila morajo biti usklajena z Javno agencijo za
civilno letalstvo Republike Slovenije.
12. člen 
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah Uredbe o načinu izvajanja
nadzora zračnega prostora (Uradni list RS, št. 3/18) vsebuje naslednjo končno določbo:
»KONČNA DOLOČBA
5. člen
Ta uredba začne veljati petnajsti dan po objavi v Uradnem
listu Republike Slovenije.«.