1. člen
(1) Ta
uredba določa mehanizem oblikovanja najvišje dovoljene drobnoprodajne cene
električne energije za poslovne odjemalce kot jih določa Zakon o oskrbi z
električno energijo (Uradni list RS, št. 172/21).
(2) Ta uredba se uporablja za pogodbe
o dobavi električne energije poslovnim odjemalcem v letu 2023 in za posle, ki
se sklepajo na podlagi obstoječih pogodb o dobavi, s katerimi pogodbeni stranki
dogovorita celotne ali delne količine za dobave v letu 2023, sklenjene v
obdobju od vključno dne uveljavitve te uredbe do vključno 31. decembra
2022.
2. člen
(1) Do
ukrepov iz te uredbe je upravičen poslovni odjemalec, ki ni upravičen do
ukrepov iz Uredbe o določitvi cen električne energije (Uradni list RS, št.
95/22 in 98/22) (v nadaljnjem besedilu: odjemalec).
(2) Distribucijski
operater na zahtevo dobavitelja brezplačno zagotovi podatke o izpolnjevanju
pogoja iz prejšnjega odstavka za posameznega odjemalca.
3. člen
Cena iz 1. člena te uredbe je določena na
enoto proizvoda, ki je ena megavatna ura, brez DDV.
4. člen
(1) Dobavitelj
električne energije za maksimalno količino odjema električne energije odjemalca
kot je določena v prvem in drugem odstavku 5. člena te uredbe odjemalcu ponudi
in sklene pogodbo o dobavi za produkt fiksne cene za višjo in nižjo dnevno
tarifno postavko, ki je lahko enaka ali nižja od cene, oblikovane na podlagi
tega odstavka, pri čemer je način oblikovanja cene, njene sestavine ter merila,
po katerih se morajo oblikovati te sestavine, naslednji:
-       
cena za višjo dnevno tarifno postavko se izračuna na naslednji način (v
EUR/MWh):
CVT = 0,49892 x EEXbase + 0,59022 x EEXpeak + Cdob
-       
cena za nižjo dnevno tarifno postavko se izračuna na naslednji način (v
EUR/MWh):
CMT = 1,45128 x EEXbase – 0,50637 x EEXpeak + Cdob
Oznake v zgoraj navedenih formulah imajo
naslednji pomen:

CVT:

cena za višjo dnevno tarifno postavko


CMT: 

cena za nižjo dnevno tarifno
  postavko


EEXbase:

Best Ask cena letnega
  terminskega produkta pasovne energije na nemški terminski borzi EEX (German
  Power Futures Cal-23 Base), ki velja v trenutku, ko dobavitelj odjemalcu
  odda ponudbo za določitev cene


EEXpeak: 

Best Ask price cena letnega
  terminskega produkta trapezne energije na nemški terminski borzi EEX (German
  Power Futures Cal-23 Peak), ki velja v trenutku, ko dobavitelj odjemalcu
  odda ponudbo za določitev cene


Cdob:

strošek dobavitelja, ki znaša
  največ 10 EUR/MWh (brez DDV). Dobavitelju se prizna strošek največ v tej
  višini, ne glede na njegov dejanski strošek. Strošek dobavitelja vključuje
  stroške odstopanj in izravnave ter vse ostale stroške, ki jih ima dobavitelj
  z oskrbo reguliranim segmentom odjemalcev, in niso neposredno vezani na
  nabavo električne energije (zaposleni, poštni stroški, licence za trgovanje
  …).

(2) Dobavitelj odjemalcu za preostalo
količino odjema električne energije ponudi in sklene pogodbo o dobavi za ceno
za poljuben produkt, pri čemer pa mora kot skrben gospodar poskrbeti, da bo
cena odražala tržne cene. Dobavitelj je pri določitvi cene iz prejšnjega stavka
upravičen upoštevati strošek dobavitelja v maksimalni višini postavke Cdob.
5. člen
(1) Količina odjema električne energije
odjemalca, za katerega je dobavitelj električne energije dolžan ponuditi ceno
iz prvega odstavka prejšnjega člena, ne sme presegati 90 odstotkov porabe
odjemalca za enako obdobje v letu 2021.
(2) Če
na merilnem mestu v enakem obdobju leta 2021 ni bilo porabe, se upošteva 90
odstotkov povprečne porabe tega merilnega mesta v enakem obdobju v letih 2018,
2019 in 2020. Če gre za merilno mesto, za katerega je bilo izdano soglasje za
priključitev šele v letu 2021 ali 2022, se za posamezen obračunski mesec v letu
2023 upošteva 90 odstotkov povprečne mesečne porabe v letu v katerem je bilo
izdano soglasje za priključitev.
(3) Distribucijski
operater na zahtevo dobavitelja brezplačno zagotovi podatke o izpolnjevanju
pogojev iz tega člena za posameznega odjemalca.
6. člen
Dobavitelj, ki od uveljavitve te uredbe dobavlja
električno energijo odjemalcem, za katere se uporablja ta uredba, ne sme
prenehati z dejavnostjo dobave tem kategorijam odjemalcev. Dobavitelj mora
odjemalcem na zahtevo posredovati ponudbo in na njeni podlagi skleniti pogodbo
o dobavi, vse skladno s pogoji iz te uredbe.

Uredba o določitvi mehanizma oblikovanja cene
električne energije za poslovne odjemalce (Uradni list RS št. 147/22) vsebuje naslednjo končno določbo:
»KONČNA DOLOČBA
7. člen
Ta uredba začne veljati naslednji dan po
objavi v Uradnem listu Republike Slovenije in velja do vključno
31. decembra 2022.«.

Uredba o spremembi Uredbe o določitvi
mehanizma oblikovanja cene električne energije za poslovne odjemalce (Uradni
list RS, št. 154/22) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije in velja do vključno 31. decembra
2022.«.