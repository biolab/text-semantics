1. člen
Priložnostni kovanci ob 50-letnici zmage nad nacizmom in
fašizmom, se izdajo z glavnimi znamenji, ki so določena s to uredbo.
2. člen
Ob 50-letnici zmage nad nacizmom in fašizmom se izdajo: 
-       
priložnostni zlatniki z nominalno vrednostjo 5000 tolarjev, v količini
do največ 3000 kovancev in v skupni vrednosti 15,000.000 tolarjev; 
-       
priložnostni srebrniki z nominalno vrednostjo 500 tolarjev, v količini
do največ 10.000 kovancev in v skupni vrednosti 5,000.000 tolarjev; 
-       
priložnostni kovanci, izdelani iz kovin, iz katerih se izdelujejo
kovanci v obtoku, z nominalno vrednostjo 5 tolarjev, v količini 200.000
kovancev in v skupni vrednosti 1,000.000 tolarjev.
V prvi emisiji bo izdelano 1000 zlatnikov, 3000 srebrnikov in
200.000 tečajnih kovancev.
O kovanju zlatnikov in srebrnikov II. emisije do količin iz
prvega odstavka tega člena sporazumno odločita Banka Slovenije in Ministrstvo
za finance.
3. člen
Priložnostni zlatniki bodo izdelani iz zlata čistine 900/1000
v posebni tehniki z ravnimi površinami visokega sijaja in matiranimi reliefnimi
površinami priložnostnega motiva. 
Zlatniki bodo imeli težo 7 gramov in premer 24 milimetrov.
Pri vsakem posameznem priložnostnem zlatniku je dovoljen pri teži odmik do 1%
nad težo oziroma 1% pod težo.
4. člen
Priložnostni srebrniki bodo izdelani iz srebra čistine
925/1000, v posebni tehniki z ravnimi površinami visokega sijaja in matiranimi
reliefnimi površinami priložnostnega motiva. 
Srebrniki bodo imeli težo 15 gramov in premer 32 milimetrov.
Pri vsakem posameznem srebrniku je dovoljen pri teži odmik do 1% nad težo
oziroma 1% pod težo.
5. člen
Priložnostni kovanci, izdelani iz kovin, iz katerih se
izdelujejo kovanci v obtoku, bodo izdelani iz zlitine, ki vsebuje 78% bakra,
20% cinka in 2% niklja. 
Kovanci bodo imeli težo 6,4 grama in premer 26 milimetrov.
Pri vsakem posameznem kovancu je dopusten odmik od teže do 2% nad ali pod težo,
pri premeru pa do 0,1 mm nad oziroma pod premerom.
6. člen
Videz sprednje strani zlatnikov in tečajnih kovancev iz 3. in
5. člena te uredbe bo naslednji: 
-       
na levi polovici kovanca je pokončno postavljena pretrgana veriga z
delci zdrobljenega člena. Na desni polovici kovanca sta v sredini ena pod drugo
odtisnjeni letnici “1945” in “1995”, ob robu pa je v loku napis “ZMAGA NAD
NACIZMOM IN FAŠIZMOM”.
Videz zadnje strani zlatnikov in tečajnih kovancev bo
naslednji: 
-       
ob levem robu kovanca je napis “REPUBLIKA SLOVENIJA. 1995”, na desnem
delu pa je s številko izražena vrednost, pod njo pa je besedilo “PET TISOČ
TOLARJEV” oziroma “PET TOLARJEV”.
7. člen
Videz sprednje strani srebrnikov iz 4. člena te uredbe bo
naslednji: 
-       
na levi strani zgornje polovice kovanca sta stilizirana lika zvezde in
križa, ki ponazarjata skupen boj proti nacizmu in fašizmu. Interferenca obeh
likov daje podobo stilizirane ptice, kot simbola svobode, gibanja, miru. 
Desno od te kompozicije je številčna oznaka vrednosti kovanca
“500”, pod njo pa beseda “TOLARJEV”. V spodnji tretjini kovanca pa je napis
“ZMAGA NAD NACIZMOM IN FAŠIZMOM” ter letnici “1945-1995”. 
Videz zadnje strani srebrnikov bo naslednji: 
-       
celotno površino kovanca prekriva povečan osrednji motiv s sprednje
strani kovanca: stilizirana zvezda in križ, iz katerih se dviga ptica, kot
simbol svobode, gibanja, miru. Ob zgornjem robu kovanca je napis “REPUBLIKA
SLOVENIJA”, ki ga letnica izdaje “1995” razdeli na levo oziroma desno stran
namišljene osi kovanca.
8. člen
Priložnostni kovanci, izdani na podlagi te uredbe, so po
obodu nazobčani.
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-12/93-2/5-8
Ljubljana, dne 1. junija 1995.
Vlada Republike Slovenije
dr. Janez Drnovšek l. r. 
Predsednik