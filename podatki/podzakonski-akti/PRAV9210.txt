I. SPLOŠNI DOLOČBI
1. člen
(Predmet urejanja)
(1) S tem pravilnikom se določata način in
postopek preverjanja izpolnjevanja pogojev za napredovanje javnih uslužbencev na
delovnem mestu oziroma v nazivu v višji plačni razred na Državni revizijski
komisiji za revizijo postopkov oddaje javnih naročil (v nadaljnjem besedilu:
napredovanje javnih uslužbencev v plačne razrede).
(2) Napredovanje javnega uslužbenca v
plačne razrede po tem pravilniku ne izključuje hkratnega napredovanja javnega uslužbenca
v višji naziv, če javni uslužbenec izpolnjuje predpisane pogoje za napredovanje
v višji naziv v skladu z določbo akta, ki ureja pogoje in postopke napredovanja
oziroma pridobitve nazivov.
(3) Javni uslužbenec napreduje v plačni
razred vsaka tri leta, če izpolnjuje predpisane pogoje.
2. člen
(Pomen izrazov)
(1) Odgovorna oseba po tem pravilniku je
predstojnik.
(2) Napredovalno obdobje je čas od zadnjega
napredovanja oziroma prve zaposlitve v javnem sektorju, v katerem javni
uslužbenec pridobi tri letne ocene, ki mu omogočajo napredovanje.
(3) Ocenjevalno obdobje je obdobje od 1.
januarja do 31. decembra, v katerem se javnega uslužbenca oceni.
(4) Odlična ocena delovne uspešnosti,
pomeni odlično opravljeno delo, to je visoko nad pričakovanji glede na
kriterije ocenjevanja, v ocenjevalnem oziroma napredovalnem obdobju.
(5) Zelo dobra ocena delovne uspešnosti,
pomeni zelo dobro opravljeno delo, to je nad pričakovanji glede na kriterije ocenjevanja,
v ocenjevalnem oziroma napredovalnem obdobju.
(6) Dobra ocena delovne uspešnosti, pomeni
dobro opravljeno delo, to je v skladu s pričakovanji glede na kriterije
ocenjevanja, v ocenjevalnem oziroma napredovalnem obdobju.
(7) Zadovoljiva ocena delovne uspešnosti,
pomeni zadovoljivo opravljeno delo, to je delno pod pričakovanji glede na kriterije
ocenjevanja, v ocenjevalnem oziroma napredovalnem obdobju.
(8) Nezadovoljiva ocena delovne uspešnosti,
pomeni nezadovoljivo opravljeno delo, to je v celoti pod pričakovanji glede na
kriterije ocenjevanja, v ocenjevalnem oziroma napredovalnem obdobju.
II. NAČIN IN POSTOPEK PREVERJANJA IZPOLNJEVANJA POGOJEV
3. člen
(Način preverjanja izpolnjevanja pogojev)
(1) Preverjanje izpolnjevanja pogojev se
izvede na osnovi treh letnih ocen delovne uspešnosti. Letna ocena delovne uspešnosti
se opravi na osnovi elementov iz prvega odstavka 17. člena ZSPJS.
(2) Ocena delovne uspešnosti javnega
uslužbenca je lahko: odlično, zelo dobro, dobro, zadovoljivo in nezadovoljivo.
(3) Podrobnejša opredelitev kriterijev po
elementih delovne uspešnosti iz prvega odstavka tega člena je v Prilogi III, ki
je sestavni del tega pravilnika.
4. člen
(Postopek ocenjevanja)
(1) Javne uslužbence, ki so pri
proračunskem uporabniku zaposleni za določen ali nedoločen čas, za polni
delovni čas ali delovni čas, krajši od polnega delovnega časa, se oceni enkrat
letno.
(2) Postopek ocenjevanja javnega uslužbenca
se izvede vsako leto najkasneje do 15. marca tekočega leta za preteklo leto.
(3) Pri postopku ocenjevanja se ocenijo
javni uslužbenci, ki so v prejšnjem koledarskem letu opravljali delo najmanj
šest mesecev. Ocenijo se tudi tisti javni uslužbenci, ki so zaradi napotitve s
strani delodajalca odsotni več kot šest mesecev in, ki so odsotni več kot šest
mesecev zaradi poškodbe pri delu, poklicne bolezni in starševskega varstva
(porodniški dopust).
(4) V roku iz drugega odstavka tega člena
mora odgovorna oseba oziroma nadrejeni javnega uslužbenca, ki ga določi odgovorna
oseba, izpolniti Ocenjevalni list za oceno delovne uspešnosti javnega
uslužbenca v ocenjevalnem obdobju (Priloga I, ki je sestavni del tega
pravilnika) ter javnega uslužbenca seznaniti s pisno oceno in z utemeljitvijo.
Zbirni podatki o ocenah v napredovalnem obdobju se vpisujejo v Evidenčni list napredovanja
javnega uslužbenca v napredovalnem obdobju (Priloga II, ki je sestavni del tega
pravilnika). Ocenjevalni in evidenčni listi se hranijo v personalni mapi
javnega uslužbenca.
(5) Javnega uslužbenca, ki na podlagi
določb tretjega odstavka tega člena ni ocenjen, se oceni ob naslednjem roku ocenjevanja
iz 2. odstavka tega člena.
(6) Oceno javnega uslužbenca določi
odgovorna oseba oziroma nadrejeni javnega uslužbenca po pooblastilu odgovorne osebe.
5. člen
(Postopek preverjanja izpolnjevanja
pogojev)
(1) Postopek preverjanja izpolnjevanja
pogojev se izvede vsako leto do 15. novembra za vse javne uslužbence. Ocene
javnih uslužbencev se točkujejo, in sicer ocena odlično s 5 točkami, ocena zelo
dobro s 4 točkami, ocena dobro s 3 točkami in ocena zadovoljivo z 2 točkama.
Ocena nezadovoljivo se ne točkuje. Točke se vpišejo v Evidenčni list napredovanja
javnega uslužbenca v napredovalnem obdobju (Priloga II). Izpolnjevanje
preverjanja pogojev se ugotovi na podlagi seštevka treh letnih ocen.
(2) Za en plačni razred napredujejo tisti
javni uslužbenci, ki v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(3) Javni uslužbenci, ki izpolnjujejo
predpisane pogoje, lahko napredujejo za največ dva plačna razreda, če ob prvem napredovanju
dosežejo najmanj 14 točk, ob nadaljnjih napredovanjih pa 15 točk.
(4) Javnemu uslužbencu, ki na podlagi
seštevka treh letnih ocen ni zbral zadostnega števila točk za napredovanje, se
ponovno preveri izpolnjevanje pogojev za napredovanje naslednje leto ob
preverjanju izpolnjevanja pogojev za napredovanje. Javni uslužbenec napreduje,
ko skupaj doseže tri ocene, ki pomenijo izpolnitev pogojev za napredovanje. Pri
tem se upoštevajo tri najugodnejše ocene v obdobju od zadnjega napredovanja.
(5) Ne glede na določbe drugega, tretjega
in četrtega odstavka tega člena, napreduje javni uslužbenec za en plačni razred,
če je v času od zadnjega napredovanja oziroma prve zaposlitve preteklo najmanj
šest let in je v tem obdobju dosegel povprečno oceno najmanj tri.
6. člen
(Odločanje o napredovanju)
O napredovanju javnih uslužbencev odloča
odgovorna oseba.
7. člen
(Pisno obvestilo, aneks k pogodbi o
zaposlitvi)
(1) Ob izpolnitvi pogojev za napredovanje
javnega uslužbenca v plačne razrede se javnega uslužbenca obvesti s pisnim obvestilom
o napredovanju, o številu plačnih razredov napredovanja in o plačnem razredu osnovne
plače.
(2) Delodajalec hkrati z obvestilom o
napredovanju javnemu uslužbencu izroči pisni predlog aneksa k pogodbi o zaposlitvi.
(3) Obvestilo in pisni predlog aneksa
morata biti javnemu uslužbencu izročena najkasneje 30. novembra.
8. člen
(Napredovanje)
(1) Javni uslužbenec napreduje in pridobi
pravico do plače na osnovi plačnega razreda, pridobljenega z napredovanjem, s
1. decembrom v letu, ko izpolni pogoje za napredovanje v višji plačni razred.
(2) Pri prehodu na drugo delovno mesto v
okviru javnega sektorja se javnemu uslužbencu napredovalno obdobje ne prekine v
primeru, če zasede delovno mesto v istem ali nižjem tarifnem razredu v isti
plačni podskupini ali na istovrstnih oziroma sorodnih delovnih mestih v
različnih plačnih podskupinah.
(3) V primeru iz prejšnjega odstavka, mora
odgovorna oseba delodajalca, pri katerem je bil javni uslužbenec zaposlen večji
del ocenjevalnega obdobja, le-tega oceniti in mu kopijo ocene izročiti,
originali pa ostanejo shranjeni v personalni mapi javnega uslužbenca.
(4) Ne glede na določilo tretjega odstavka
4. člena tega pravilnika, mora odgovorna oseba v primerih, ko je javni uslužbenec
pri enem delodajalcu zaposlen manj kot šest mesecev in se zaposli pri drugemu
delodajalcu v javnem sektorju, izvesti postopek ocenjevanja in podati oceno za
to obdobje. Delodajalec, pri katerem javni uslužbenec izpolni pogoj najmanj
šestih mesecev zaposlitve, mora upoštevati vse predloge ocen predhodnih
delodajalcev javnega uslužbenca in na tej podlagi določiti oceno javnega
uslužbenca v ocenjevalnem obdobju.
III. NADZOR
9. člen
Nadzor nad izvajanjem tega pravilnika se
izvaja v okviru nadzora nad izvajanjem ZSPJS.

Priloga
I: Ocenjevalni list za oceno delovne uspešnosti javnega uslužbenca v
ocenjevalnem obdobju
Priloga
II: Evidenčni list napredovanja javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca
Priloga
IV: Evidenčni list napredovanja javnega uslužbenca v napredovalnem obdobju -
2008

Pravilnik o napredovanju javnih uslužbencev v
plačne razrede na Državni revizijski komisiji za revizijo postopkov oddaje
javnih naročil (Uradni list RS, št. 77/08) vsebuje naslednje prehodne in
končne določbe:
»IV. PREHODNE IN KONČNE DOLOČBE
10. člen
(1) Napredovalno obdobje se z dnem začetka
uporabe tega pravilnika ne prekine.
(2) Za javne uslužbence, katerih
napredovalno obdobje je pričelo teči v obdobju pred začetkom izplačila plač po
ZSPJS in pred začetkom uporabe tega pravilnika, se za ocenjevanje javnega
uslužbenca v obdobju do začetka uporabe tega pravilnika uporabljajo pravni akti
in predpisi, ki so se uporabljali do začetka izplačila plač po ZSPJS in na
njihovi osnovi izpolnijo ocenjevalni listi. Za obdobje po začetku izplačila
plač po ZSPJS, se uporablja ta pravilnik.
(3) Javni uslužbenci, ki izpolnijo pogoje
za napredovanje do 1. 9. 2008 po predpisih, ki so se uporabljali do izplačila
plač po ZSPJS, napredujejo v skladu s temi predpisi 1. 10. 2008
(4) V letu 2009 se za vse javne uslužbence,
razen tistih, ki v letu 2008 napredujejo v skladu s prejšnjim odstavkom, ugotovi
število doseženih točk in doseženega (pretečenega) napredovalnega obdobja v
skladu s predpisi, ki so se uporabljali do izplačila plač po ZSPJS, najkasneje
do roka iz drugega odstavka 4. člena tega pravilnika.
(5) Javnim uslužbencem se na podlagi
ugotovljenih točk v skladu s prejšnjim odstavkom določijo tri ocene, in sicer:
a)    
če bi javni uslužbenec na podlagi predpisov, ki
so se uporabljali do začetka izplačila plač po ZSPJS, imel pravico napredovati:
- 
za dva plačna razreda, se mu za posamezno leto ocenjevalnega obdobja
določi tri ocene odlično,
- 
za en plačni razred, se mu za posamezno leto ocenjevalnega obdobja
določi tri ocene zelo dobro.
b)    
če zbrane točke ne zadostujejo za napredovanje,
se javnemu uslužbencu za posamezno leto ocenjevalnega obdobja določi tri ocene
dobro.
(6) Ocene, določene v skladu s prejšnjim
odstavkom, se vpišejo v evidenčni list, ki je kot priloga IV. sestavni del tega
pravilnika.
(7) Javni uslužbenci, ki so napredovali s
1. 2. 2008 in 1. 6. 2008 v skladu s predpisi, ki so se uporabljali do začetka uporabe
tega pravilnika, pridobijo prvo oceno v skladu s tem pravilnikom v letu 2009.
Javni uslužbenci, ki so napredovali s 1. 10. 2008 pa v letu 2010. Pridobljene
ocene se vpišejo v ocenjevalni list, ki je priloga I tega pravilnika.
(8) Javni uslužbenec, ki v letih 2009 in
2010 izpolni pogoje za napredovanje določene v 5. členu tega pravilnika, lahko napreduje
v skladu s tem pravilnikom, če v tekočem letu izpolni pogoj treh let od
zadnjega napredovanja.
(9) V primeru, ko ocene javnega uslužbenca,
ki jih je pridobil na podlagi ocenjevanja po Zakonu o javnih uslužbencih in
točke, pridobljene v obdobju do začetka uporabe tega pravilnika po predpisih,
ki so se uporabljali do začetka izplačila plač po ZSPJS in tem členom niso
enake, se uporabijo ugodnejše ocene.
11. člen
Na podlagi tega pravilnika lahko javni uslužbenci
napredujejo samo za razliko med plačnim razredom doseženim s prevedbo in
najvišjim plačnim razredom istega delovnega mesta oziroma naziva, ki ga je
mogoče doseči z napredovanjem.
12. člen
(1) V skladu z določbo drugega odstavka 4.
člena tega pravilnika je potrebno v letu 2009 izvesti postopek in način preverjanja
izpolnjevanja pogojev za napredovanje po tem pravilniku, razen za tiste javne
uslužbence, ki so napredovali s 1. 10. 2008, v skladu s tretjim odstavkom 10.
člena tega pravilnika.
(2) Javnemu uslužbencu, ki je izpolnil
pogoje za napredovanje po tem pravilniku, pripada plača na osnovi plačnega razreda
pridobljenega z napredovanjem od prvega dne naslednjega meseca po izvedbi
postopka preverjanja izpolnjevanja pogojev za napredovanje.
13. člen
Z dnem, ko začne veljati ta pravilnik
preneha veljati pravilnik o napredovanju in nagrajevanju zaposlenih pri Državni
revizijski komisiji (št. 037-2/00 z dne 7. 8. 2001 s spremembami), ki pa se v
skladu s pogoji določenimi v 10. členu tega pravilnika uporablja še do 31. 12.
2010.
14. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne prvi dan v
mesecu, v katerem se opravi prvo izplačilo plač na podlagi ZSPJS.«.

Pravilnik o spremembah Pravilnika o
napredovanju javnih uslužbencev v plačne razrede na Državni revizijski komisiji
za revizijo postopkov oddaje javnih naročil (Uradni list RS, št. 163/21) vsebuje naslednjo prehodno in
končno določbo:
»PREHODNA IN KONČNA DOLOČBA 
4. člen
(1) Postopek preverjanja izpolnjevanja
pogojev za napredovanje v letu 2021, ki je bil izveden na podlagi Pravilnika o
napredovanju javnih uslužbencev v plačne razrede na Državni revizijski komisiji
za revizijo postopkov oddaje javnih naročil (Uradni list RS, št. 77/08), se za
javne uslužbence, ki jim je napredovalno obdobje začelo teči v letu 2018 od
vključno 2. aprila 2018 do vključno 1. decembra 2018, izvede ponovno ob
upoštevanju spremenjenih 5., 7. in 8. člena Pravilnika o napredovanju javnih
uslužbencev.
(2) Pri postopku preverjanja izpolnjevanja
pogojev za napredovanje v letu 2021 za javne uslužbence iz prejšnjega odstavka
se upoštevajo veljavne ocene delovne uspešnosti javnih uslužbencev za leto
2020.
5. člen
Ta pravilnik začne veljati dan po objavi v
Uradnem listu Republike Slovenije.«.