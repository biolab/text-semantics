I. SPLOŠNA DOLOČBA
1. člen
(1) Ta uredba ureja nadomestila plače
oziroma izgubljenega zaslužka vojaškemu obvezniku med izvajanjem naborne
dolžnosti, dolžnosti služenja v rezervni sestavi Slovenske vojske ter postopek
za dodelitev enkratne denarne pomoči v primeru smrti, poškodbe ali bolezni, ki
jo utrpi državljan pri opravljanju obrambnih dolžnosti v skladu s pogoji iz 18.
člena Zakona o obrambi (Uradni list RS, št. 103/04 – uradno prečiščeno
besedilo) in opravljanju nalog ali izvrševanju drugih dolžnosti v Civilni
zaščiti v skladu s pogoji iz 29. člena Zakona o varstvu pred naravnimi in
drugimi nesrečami (Uradni list RS, št. 51/06 – uradno prečiščeno besedilo).
(2) Ta uredba se uporablja tudi za
pogodbeno opravljanje vojaške službe v rezervni sestavi Slovenske vojske in
prostovoljno služenje vojaškega roka, če s posebnimi predpisi posamezno
vprašanje ni drugače urejeno.
II. NADOMESTILA
2. člen
(1) Dnevni znesek nadomestila plače med
izvrševanjem vojaške dolžnosti se izračuna tako, da se, v skladu z zakonom o
obrambi, plača za mesec, ki bi jo oseba prejela, če bi delala, deli s številom
delovnih dni v mesecu, v katerem je vojaški obveznik opravljal vojaško
dolžnost, na katero je bil vpoklican.
(2) Vojaškemu obvezniku, ki samostojno
opravlja dejavnost z osebnim delom, pripada med izvrševanjem vojaške dolžnosti
denarno nadomestilo izgubljenega zaslužka, ki se določi od bruto osnove,
določene za plačilo prispevka za pokojninsko in invalidsko zavarovanje za mesec
pred mesecem, v katerem je pričel opravljati vojaško dolžnost.
(3) Dnevni znesek nadomestila izgubljenega
zaslužka iz prejšnjega odstavka se izračuna tako, da se bruto osnova iz
prejšnjega odstavka deli s številom delovnih dni v mesecu, v katerem je vojaški
obveznik opravljal vojaško dolžnost, na katero je bil vpoklican.
3. člen
(1) Vojaškemu obvezniku, ki ni zaposlen in
ne dobiva denarnega nadomestila zaradi začasne brezposelnosti oziroma ne
pridobiva dohodka na kakšen drug način, pripada denarno nadomestilo, ki se
določi na podlagi zajamčene plače v Republiki Sloveniji za čas, v katerem je
opravljal vojaško dolžnost.
(2) Dnevni znesek denarnega nadomestila iz
prejšnjega odstavka se izračuna tako, da se znesek zajamčene plače v Republiki
Sloveniji deli s številom delovnih dni v mesecu, v katerem je vojaški obveznik
opravljal vojaško dolžnost, na katero je bil vpoklican.
(3) Pravice iz prejšnjega člena ter prvega
odstavka tega člena pripadajo vojaškemu obvezniku med izvajanjem naborne
dolžnosti, dolžnosti služenja v rezervni sestavi in pogodbenim opravljanjem
vojaške službe v rezervni sestavi Slovenske vojske.
4. člen
Vojaškemu obvezniku, ki med opravljanjem
vojaške dolžnosti prejme pokojnino ali denarno nadomestilo za primer
brezposelnosti v nižjem znesku od zneska denarnega nadomestila iz prejšnjega
člena, pripada razlika do tega zneska v breme organa, ki je zahteval vpoklic
vojaškega obveznika na opravljanje vojaške dolžnosti.
III. ENKRATNA DENARNA POMOČ
5. člen
(1) V primeru okvare zdravja zaradi
poškodbe, bolezni ali poslabšanja bolezni, ki jo utrpi državljan pri
opravljanju dolžnosti ali nalog v skladu s 1. členom te uredbe, se postopek
začne na zahtevo državljana, če zahtevo vloži v treh mesecih od dneva
ugotovitve stopnje okvare zdravja v skladu z 9. členom te uredbe in ne kasneje
kot v treh letih po zaključku aktivnosti iz 1. člena te uredbe.
(2) V primeru smrti državljana pri
opravljanju dolžnosti oziroma nalog iz prejšnjega odstavka se postopek za dodelitev
enkratne denarne pomoči začne na zahtevo družinskih članov, če zahtevo vložijo
v treh mesecih od smrti državljana.
(3) Do enkratne denarne pomoči je državljan
upravičen, če se je pri opravljanju obrambnih dolžnosti ali izvrševanju
dolžnosti v Civilni zaščiti poškodoval brez svoje krivde.
(4) Odločbe o pravici do enkratne denarne
pomoči izdaja na prvi stopnji upravni organ, pristojen za obrambne zadeve
oziroma za varstvo pred naravnimi in drugimi nesrečami, ki državljana vodi v
evidenci.
(5) Če je državljan že uveljavil status
mirnodobnega invalida, se za uveljavitev pravice do enkratne denarne pomoči
upošteva zdravstvena dokumentacija, na podlagi katere mu je bil dodeljen status
mirnodobnega invalida.
(6) O pritožbi zoper odločbo organa, izdano
v skladu s četrtim odstavkom tega člena, odloča minister, pristojen za obrambo.
6. člen
Organ, ki je organiziral aktivnost iz 1.
člena te uredbe, na kateri se je državljan poškodoval, zbolel ali izgubil
življenje, mora:
-      
v roku treh dni to prijaviti upravnemu organu, pristojnemu za obrambne
zadeve oziroma za varstvo pred naravnimi in drugimi nesrečami, ki državljana
vodi v evidenci,
-      
poslati pristojni službi zdravstvenega varstva prijavo nesreče pri delu
na predpisanem obrazcu.
7. člen
Organ iz prejšnjega člena mora takoj po
nastalem dogodku ugotoviti dejstva in okoliščine, v katerih se je državljan
poškodoval, zbolel ali je izgubil življenje. Po potrebi, obvezno pa, če je
državljan izgubil življenje oziroma, če gre za opravljanje nalog po 21. členu
zakona o varstvu pred naravnimi in drugimi nesrečami, se za ugotovitev teh
dejstev in okoliščin imenuje tričlansko komisijo. En član komisije mora biti
zdravnik. O ugotovitvi se sestavi zapisnik.
8. člen
Organ iz prejšnjega člena izda na podlagi
ugotovljenih dejstev in okoliščin potrdilo za uveljavljanje pravice do enkratne
denarne pomoči. Potrdilo se izda državljanu, ki uveljavlja pravico do enkratne
denarne pomoči. Če je državljan izgubil življenje, se potrdilo izda njegovim
družinskim članom. Potrdilo in zapisnik se pošljeta tudi upravnemu organu,
pristojnemu za obrambne zadeve oziroma za varstvo pred naravnimi in drugimi
nesrečami, da odloči o pravici do enkratne denarne pomoči.
9. člen
Za upravičence do enkratne denarne pomoči v
skladu s to uredbo se ugotavlja stopnja okvare zdravja, izražena v odstotku
invalidnosti, na podlagi izvida in mnenja pristojne zdravniške komisije po
predpisih o vojnih invalidih, ki jih mora državljan predložiti za dodelitev
enkratne denarne pomoči.
IV. VIŠINA ENKRATNE DENARNE POMOČI
10. člen
Enkratna denarna pomoč se odmeri od osnove,
ki jo predstavlja znesek 18 zajamčenih plač v Republiki Sloveniji, če Vlada
Republike Slovenije ne odloči drugače.
11. člen
(1) V primeru okvare zdravja pripada
državljanu enkratna denarna pomoč v višini, ki je odvisna od stopnje okvare
zdravja in okoliščin, v katerih je okvara zdravja nastala.
(2) Znesek
enkratne denarne pomoči se odmeri tako, da se osnova iz prejšnjega člena
pomnoži z naslednjim količnikom:


Stopnja okvare zdravja v %
  invalidnosti

Količnik


20

1,00


30

1,05


40

1,10


50

1,15


60

1,20


70

1,25


80

1,30


90

1,35


100- II. skupina

1,40


100- I. skupina

1,45


12. člen
Družini
državljana, ki je izgubil življenje pri opravljanju dolžnosti iz 1. člena te
uredbe, se enkratna denarna pomoč odmeri tako, da se osnova iz 10. člena te
uredbe pomnoži z naslednjim količnikom, odvisno od števila ožjih družinskih
članov:


Število ožjih družinskih članov

Količnik


eden

1,5


dva

2,0


trije

2,5


štirje

3,0


pet

3,5


šest ali več članov

4,0


13. člen
O poškodbah oziroma smrti državljanov pri
opravljanju dolžnosti iz 1. člena te uredbe vodi evidenco upravni organ,
pristojen za obrambne zadeve oziroma za varstvo pred naravnimi in drugimi
nesrečami, ki državljana vodi v evidenci.

Uredba o nadomestilu plače oziroma
izgubljenega zaslužka med opravljanjem določenih dolžnosti obrambe, o
uveljavljanju pravice do enkratne denarne pomoči in o zneskih te pomoči (Uradni
list RS, št. 92/03)
vsebuje naslednjo prehodno in končni določbi:
»V. PREHODNA IN KONČNI DOLOČBI
14. člen
Državljan, ki je do dneva uveljavitve te
uredbe izpolnil pogoje za priznanje pravice do enkratne denarne pomoči,
uveljavlja to pravico po predpisih, ki so veljali na dan, ko je prišlo do
okvare organizma ali smrti.
15. člen
Z dnem uveljavitve te uredbe prenehata
veljati odlok o višini denarnega nadomestila med izvrševanjem določenih
dolžnosti obrambe in zaščite (Uradni list RS, št. 13/91-I in Uradni list RS,
št. 48/99) in uredba o uveljavljanju pravice do enkratne denarne pomoči in o
zneskih te pomoči (Uradni list RS, št. 21/91).
16. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
nadomestilu plače oziroma izgubljenega zaslužka med opravljanjem določenih
dolžnosti obrambe, o uveljavljanju pravice do enkratne denarne pomoči in o
zneskih te pomoči (Uradni list RS, št. 112/09) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Postopki za priznanje pravice do enkratne
denarne pomoči, pričeti pred uveljavitvijo te uredbe, se zaključijo po
predpisih, ki so veljali na dan pričetka postopkov.
4. člen
Ta uredba začne veljati petnajsti dan po
objavi v Uradnem listu Republike Slovenije.«.