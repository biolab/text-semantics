I. SPLOŠNE DOLOČBE
1. člen
(vsebina)
Ta pravilnik ureja pogoje za minimalno
kakovost, razvrščanje in označevanje, ki jih morajo v prometu izpolnjevati
izdelki iz žit in žitom sorodne poljščine (v nadaljnjem besedilu: izdelki iz
žit), ter vzorčenje in preskusne metode za ugotavljanje skladnosti izdelkov iz
žit s predpisanimi zahtevami. 
Določbe tega pravilnika se ne uporabljajo
za izdelke iz žit iz uvoza, ki se proizvajajo oziroma dajejo v promet v državah
članicah Evropske unije, če so skladni z njihovo nacionalno zakonodajo.
2. člen
(označevanje)
Predpakirani izdelki iz žit morajo biti
označeni v skladu s predpisom, ki ureja splošno označevanje živil, in v skladu
s tem pravilnikom. 
Izdelki iz žit, ki niso predpakirani,
morajo biti na prodajnem mestu označeni z imenom izdelka, tipom izdelka pri
mlevskih izdelkih, ter imenom in naslovom proizvajalca.
3. člen
(aditivi)
Izdelkom iz žit se lahko dodajajo aditivi v
skladu s predpisom, ki ureja aditive za živila.
4. člen
(meroslovne zahteve)
Nazivna oziroma neto količina, dovoljeno
negativno odstopanje ter način označevanja nazivne oziroma neto količine za
predpakirane izdelke iz žit morajo biti v skladu s predpisom, ki ureja
predpakirane izdelke.
II. POSEBNE DOLOČBE
5. člen
(razvrščanje izdelkov iz žit)
Glede na sestavo in vrsto tehnološkega
postopka se izdelki iz žit razvrščajo zlasti kot: 
1.     
oluščeno žito; 
2.     
mlevski izdelki; 
3.     
pripravljeni izdelki iz žit; 
4.     
mešanice za pekovske in druge izdelke; 
5.     
testenine; 
6.     
testo in izdelki iz testa.
1. Oluščeno žito
6. člen
(definicija in razvrščanje)
Oluščeno žito je izdelano z luščenjem ali z
drugo ustrezno obdelavo zdravih in dobro očiščenih žitnih zrn in se razvršča
zlasti kot: 
-       
žitna kaša; 
-       
oluščen riž; 
-       
oluščena pira. 
Žitna kaša se poimenuje glede na vrsto
žita, in sicer kot: 
-       
ovsena kaša, 
-       
ječmenova kaša, 
-       
prosena kaša, 
-       
ajdova kaša in druge. 
Oluščen riž se označuje kot riž. 
Oluščena pira se označuje kot pira.
7. člen
(minimalna kakovost)
Oluščeno žito mora ustrezati naslednji
minimalni kakovosti: 
-       
barva, vonj in okus morajo biti značilni za posamezno vrsto oziroma
sorto žita; 
-       
ne sme vsebovati neoluščenih zrn in delov lusk, razen če s tem
pravilnikom ni drugače določeno; 
-       
ne sme vsebovati primesi tujega izvora, zrn drugih žit in poškodovanih
zrn, razen če s tem pravilnikom ni drugače določeno; 
-       
ne sme vsebovati nečistoč živalskega izvora; 
-       
lahko vsebuje največ 14,5% vode, razen če s tem pravilnikom ni drugače
določeno; 
-       
lahko vsebuje največ 0,25% neoluščenih zrn in največ 0,25% nečistoč
tujega izvora ter zrn drugih žit, od tega največ 0,15% plev, plevic ali lusk in
največ 0,10% zrn drugih žit; 
-       
lahko vsebuje največ 10% lomljenih zrn, razen ječmenove kaše, ki lahko
vsebuje največ 5% lomljenih zrn.
1.1. Riž
8. člen
(razvrščanje in poimenovanje)
1.     
Glede na vrsto tehnološke predelave se riž razvršča in poimenuje kot: 
- 
nebrušen riž (rjavi riž, cargo riž, naravni riž, integralni riž),
ki mu je odstranjena samo zunanja luska; 
- 
brušen riž (beli riž), ki mu je odstranjena zunanja luska, s
postopnim brušenjem pa še semenska kožica (otrobi in kalček); 
- 
nebrušen parboiled riž, ki je neoluščen obdelan v vodi in pari
ter sušen z vročim zrakom, nato pa samo luščen; 
- 
brušen parboiled riž, ki je neoluščen obdelan v vodi in pari ter
sušen z vročim zrakom, nato pa luščen in brušen. 
2.     
Glede na obliko in velikost zrn se riž razvršča in poimenuje kot: 
- 
okroglozrnat riž, pri katerem dolžina zrn ne presega 5,2 mm in je
razmerje med dolžino in širino zrna manjše od 2; 
- 
srednjezrnat riž, pri katerem dolžina zrna presega 5,2 mm, vendar
ne presega 6 mm in razmerje med dolžino in širino zrna ni večje od 3; 
- 
dolgozrnat riž, pri katerem dolžina zrna presega 6 mm in je
razmerje med dolžino in širino zrna večje od 2, vendar ne večje od 3 ali pri
katerem dolžina zrn ne presega 6 mm in je razmerje med dolžino in širino zrna 3
ali več.
9. člen
(brušen riž)
Brušen riž se glede na stopnjo brušenja
označuje kot: 
-       
delno brušen (delno odstranjena zunanja in notranja semenska
kožica in kalček); 
-       
brušen (odstranjena je vsa zunanja in del notranje semenske
kožice ter deli kalčka); 
-       
ekstra brušen (odstranjeni so vsi zunanji in notranji deli
semenske kožice, kalček v celoti ter deli endosperma).
10. člen
(sladki beli riž ali glutenski riž)
Kot sladki beli riž ali glutenski riž (Oryza
sativa L. glutinosa) se označuje posebna vrsta riža, ki ima zrna
mlečno-bele barve in vsebuje v škrobu izključno amilopektin. Kuhana zrna
sladkega belega ali glutenskega riža se lepijo.
11. člen
(minimalna kakovost riža)
Minimalna kakovost riža, kot surovina, mora
ustrezati standardu SIST ISO 7301.
12. člen
(minimalna kakovost predpakiranega riža)
Predpakiran riž mora ustrezati naslednji
minimalni kakovosti: 
-       
pri kuhanju morajo riževa zrna enakomerno nabrekniti, obdržati svojo
obliko, se ne smejo zlepiti ali razkuhati, razen pri sladkem belem rižu in
lomljenem rižu; 
-       
vonj in okus kuhanega riža morata biti značilna za vrsto oziroma sorto
in ne smeta vsebovati dodatnih tujih vonjev in okusov; 
-       
lahko vsebujejo največ 15% vode. 
Nebrušen riž mora ustrezati naslednji
minimalni kakovosti: 
-       
biti mora svetlorjave barve, z odtenki zelenkaste, delno rdečkaste; 
-       
količina riževih zrn druge sorte enake kakovosti ne sme presegati 5%; 
-       
lahko vsebuje največ 0,11% primesi, od tega neužitnih anorganskih
primesi 0,01% in 0,1% organskih primesi, največ 5% lomljenih zrn in največ 3%
nezrelih zrn z naravnimi deformacijami. 
Brušen riž mora ustrezati naslednji
minimalni kakovosti: 
-       
biti mora bele do rumenkasto bele ali rahlo sive barve; 
-       
količina riževih zrn druge sorte enake kakovosti ne sme presegati 5%; 
-       
lahko vsebuje največ 0,11% primesi, od tega neužitnih anorganskih
primesi 0,01% in 0,1% užitnih organskih primesi, največ 0,1% neoluščenih
riževih zrn ali delov riževih lusk, največ 7% lomljenih zrn, največ 3% nezrelih
zrn z naravnimi deformacijami, največ 3% kredastih zrn, največ 2% zrn z rdečo
progo, največ 0,5% zrn s temnimi progami in največ 2% poškodovanih zrn. 
Nebrušen parboiled riž mora ustrezati
naslednji minimalni kakovosti: 
-       
biti mora enakomerne temno jantarne barve brez vidnih zrn svetlejših ali
temnejših jantarnih odtenkov; 
-       
količina riževih zrn druge sorte enake kakovosti ne sme presegati 5%; 
-       
lahko vsebuje največ 0,11% primesi, od tega neužitnih anorganskih
primesi 0,01% in 0,1% užitnih organskih primesi, največ 3% lomljenih zrn in
največ 3% nezrelih zrn z naravnimi deformacijami. 
Brušen parboiled riž mora ustrezati
naslednji minimalni kakovosti: 
-       
biti mora enakomerne rumene do jantarne barve brez vidnih zrn svetlejših
ali temnejših jantarnih odtenkov; 
-       
količina riževih zrn druge sorte enake kakovosti ne sme presegati 5%; 
-       
lahko vsebuje največ 0,11% primesi, od tega neužitnih anorganskih
primesi 0,01% in 0,1% užitnih organskih primesi, največ 0,1% neoluščenih
riževih zrn ali delov riževih lusk, največ 7% lomljenih zrn, največ 3% nezrelih
zrn z naravnimi deformacijami, največ 0,2% porumenelih zrn, največ 0,1%
nepopolno zaklejenih zrn, največ 3% zrn z rdečo progo in največ 1% toplotno
poškodovanih zrn.
2. Mlevski izdelki
13. člen
(razvrščanje)
Mlevski izdelki so izdelani z mletjem
oziroma drobljenjem očiščenega in pripravljenega žita. 
Glede na tehnološki postopek se mlevski
izdelki razvrščajo zlasti kot: 
-       
moka; 
-       
zdrob; 
-       
drobljenec; 
-       
kalčki; 
-       
otrobi. 
Rženi, ajdovi in koruzni mlevski izdelki,
ki vsebujejo pšenične mlevske izdelke, čeprav v sledeh, morajo biti označeni
skladno s predpisom, ki ureja označevanje živil z glutenom.
14. člen
(minimalna kakovost)
Mlevski izdelki ne smejo vsebovati: 
-       
živih ali mrtvih skladiščnih škodljivcev v katerikoli razvojni obliki; 
-       
nečistoč živalskega izvora; 
-       
nečistoč mineralnega izvora (lahko vsebujejo največ 0,05% peska, razen v
primeru ajdove moke, ki lahko vsebuje največ 0,2% peska); 
-       
več kot 0,5% nečistoč rastlinskega izvora. 
Mlevski izdelki lahko vsebujejo največ 15%
vode. Barva, vonj in okus morajo biti značilni za vrsto žita.
15. člen
(skladiščenje)
V prostorih, v katerih se hranijo mlevski
izdelki, se ne sme hraniti blaga, ki bi lahko škodljivo vplivalo na kakovost
mlevskih izdelkov.
16. člen
(tip)
Tip pšeničnih in rženih mlevskih izdelkov
se določi glede na količino mineralnih snovi (pepela).
2.1. Pšenični mlevski izdelki
17. člen
(razvrščanje)
Pšenični mlevski izdelki so dobljeni z
drobljenjem oziroma mletjem navadne pšenice (Triticum aestivum) in durum
pšenice (Triticum durum). 
Pšenična moka in pšenični zdrob se
izdelujeta z mletjem endosperma pšenice po odstranitvi otrobov in kalčka.
Pšenična moka je lahko različnih velikosti delcev (granulacij) in tipov. 
Pšenični zdrob je lahko različnih velikosti
delcev, vendar mora vsebovati najmanj 80% delcev velikosti nad 0,2 mm. 
Pšenični drobljenec je izdelan z
drobljenjem zrna po odstranitvi kalčkov. 
Pšenični polnozrnati izdelki (pšenična
polnozrnata moka in pšenični polnozrnati drobljenec) so izdelani z mletjem
očiščenega celega zrnja. 
Pšenični kalčki so izdelani z izločanjem
kalčkov pri mletju pšenice. 
Pšenični otrobi so stranski produkt mletja
in vsebujejo predvsem ovojnico pšeničnega zrna.
18. člen
(razvrščanje pšenične moke in zdroba)
Pšenična moka in pšenični zdrob se
razvrščata in poimenujeta zlasti kot: 
-       
pšenični zdrob (tip 400); 
-       
pšenična bela moka (tip 400, 500); 
-       
pšenična polbela moka (tip 850); 
-       
pšenična črna moka (tip 1100, 1600); 
-       
pšenična polnozrnata moka; 
-       
pšenična durum moka; 
-       
pšenični durum zdrob.
19. člen
(minimalna kakovost)
Pšenični mlevski izdelki morajo ustrezati
naslednji minimalni kakovosti: 
1.     
vsebnost pepela, računano na suho snov, lahko znaša: 
- 
največ 0,45% pri zdrobu tipa 400, 
- 
največ 0,45% pri moki tipa 400, 
- 
od 0,46 do 0,55% pri moki tipa 500, 
- 
od 0,80 do 0,90% pri moki tipa 850, 
- 
od 1,05 do 1,15% pri moki tipa 1100, 
- 
od 1,55 do 1,70% pri moki tipa 1600, 
- 
največ 0,9% pri durum zdrobu, 
- 
od 0,9 do 2,0% pri durum moki, 
- 
največ 2,0% pri polnozrnati moki, 
- 
največ 2,0% pri polnozrnatem drobljencu; 
2.     
kislinska stopnja je lahko največ: 
- 
2,5 pri zdrobu tipa 400, 
- 
2,5 pri moki tipa 400, 
- 
3,0 pri moki tipa 500, 
- 
3,2 pri moki tipa 850, 
- 
3,5 pri moki tipa 1100; 
3.     
pšenični kalčki morajo vsebovati najmanj 25% beljakovin, računano na
suho snov.
2.2. Rženi mlevski izdelki
20. člen
(razvrščanje)
Rženi mlevski izdelki so izdelani z mletjem
rži in se razvrščajo in poimenujejo zlasti kot: 
-       
rženi drobljenec; 
-       
ržena polnozrnata moka; 
-       
rženi zdrob; 
-       
ržena moka (tip 750, 950, 1250); 
-       
rženi otrobi.
21. člen
(minimalna kakovost)
Rženi mlevski izdelki morajo ustrezati
naslednji minimalni kakovosti: 
1.     
vsebnost pepela, računano na suho snov, lahko znaša: 
- 
od 0,7 do 0,8% pri rženi moki tipa 750, 
- 
od 0,9 do 1,0% pri rženi moki tipa 950, 
- 
od 1,2 do 1,3% pri rženi moki tipa 1250, 
- 
največ 2,0% pri rženem drobljencu, 
- 
največ 2,0% pri rženi polnozrnati moki; 
2.     
kislinska stopnja je lahko največ: 
- 
3,0 pri moki tipa 750, 
- 
3,5 pri moki tipa 950, 
- 
4,0 pri moki tipa 1250.
2.3. Koruzni mlevski izdelki
22. člen
(razvrščanje)
Koruzni mlevski izdelki so dobljeni z
drobljenjem oziroma mletjem koruze in se razvrščajo in poimenujejo zlasti kot: 
-       
koruzni drobljenec; 
-       
koruzni zdrob; 
-       
koruzna moka; 
-       
koruzni otrobi; 
-       
koruzni kalčki.
23. člen
(minimalna kakovost)
Koruzni mlevski izdelki morajo ustrezati
naslednji minimalni kakovosti: 
1.     
kislinska stopnja je lahko največ: 
- 
3 pri koruznem drobljencu in koruznem zdrobu, 
- 
4 pri koruzni moki; 
2.     
vsebnost maščob pri koruznem drobljencu in koruznem zdrobu je lahko
največ 3,0%.
2.4. Ajdovi mlevski izdelki
24. člen
(razvrščanje in minimalna kakovost)
Ajdovi mlevski izdelki so dobljeni z mletjem
ajde in se razvrščajo in poimenujejo zlasti kot ajdova moka. 
Ajdova moka lahko vsebuje največ 2,5%
pepela, računano na suho snov, kislinska stopnja pa je lahko največ 4.
2.5. Drugi mlevski izdelki
25. člen
(razvrščanje)
Drugi mlevski izdelki so izdelani z mletjem
oluščenih žit (ovsa, ječmena, prosa, soržice in pire) in se razvrščajo ter
poimenujejo zlasti kot: 
-       
ovsena moka; 
-       
ječmenova moka; 
-       
prosena moka; 
-       
soržična moka; 
-       
pirina moka; 
-       
pirin drobljenec.
26. člen
(minimalna kakovost)
Drugi mlevski izdelki morajo ustrezati
naslednji minimalni kakovosti: 
1.     
vsebnost pepela, računano na suho snov, je lahko največ: 
- 
3,5% pri ovseni moki, 
- 
2,5% pri ječmenovi moki; 
2.     
kislinska stopnja je lahko največ 4,5 pri ovseni moki in ječmenovi moki.
27. člen
(namenske moke in namenski zdrobi)
Namenska moka in namenski zdrob so mlevski
izdelki, ki so po kakovosti prilagojeni za posamezne namene in morajo ustrezati
minimalni kakovosti za mlevske izdelke. 
Mlevski izdelki, ki so v prometu, morajo
imeti na označbi naveden namen njihove uporabe.
3. Pripravljeni izdelki iz žit
28. člen
(razvrščanje in minimalna kakovost)
Pripravljeni izdelki iz žit se glede na
tehnološki postopek razvrščajo in poimenujejo zlasti kot: 
-       
žitne kaše za hitro pripravo; 
-       
mlevski izdelki za hitro pripravo; 
-       
kosmiči; 
-       
musli izdelki; 
-       
ekstrudirani izdelki in ekspandirani izdelki. 
Žitne kaše za
hitro pripravo so izdelane po posebnem tehnološkem postopku obdelave s paro
in vročim zrakom, s katerim se skrajša čas priprave za uživanje teh izdelkov.
Vse oluščene žitne kaše se lahko toplotno obdelajo. 
Žitne kaše morajo ustrezati minimalni
kakovosti za oluščena žita iz 7. člena tega pravilnika. 
Mlevski izdelki za hitro pripravo (instant in predkuhani mlevski izdelki) so izdelani po posebnem
tehnološkem postopku, s katerim se skrajša čas priprave teh izdelkov in morajo
ustrezati minimalni kakovosti za mlevske izdelke iz 14. člena tega pravilnika. 
Kosmiči se
izdelujejo iz oluščenih ali neoluščenih žit po posebnem tehnološkem postopku.
Kosmičijo se lahko vsa žita. Količina vode v kosmičih ne sme presegat 14%,
razen pri prosenih kosmičih, kjer ne sme presegat od 14,5%. Ovseni kosmiči
lahko vsebujejo največ 0,15% ovsenih lusk. 
Müsli izdelki so mešanice žitnih kosmičev, suhega sadja in drugih surovin, ki
ustrezajo predpisani kakovosti za posamezno surovino. 
Ekstrudirani izdelki in ekspandirani izdelki so izdelani s postopkom ekstrudiranja
oziroma ekspandiranja mlevskih izdelkov in dodatnih surovin, ki ustrezajo
predpisani kakovosti za posamezno surovino. Lahko se označijo tudi kot flipsi,
snack, prigrizek.
4. Mešanice za pekovske izdelke
29. člen
(definicija)
Mešanice za pekovske in druge izdelke so
izdelki, pripravljeni iz mlevskih izdelkov in drugih surovin in aditivov, ki so
namenjeni enostavni pripravi testa za pekovske izdelke in druge izdelke. 
Za druge surovine iz prejšnjega odstavka se
štejejo živilski izdelki, ki ustrezajo minimalni kakovosti in so zdravstveno
ustrezni.
30. člen
(razvrščanje)
Glede na namen uporabe se mešanice za
pekovske izdelke razvrščajo in poimenujejo zlasti kot: 
-       
pripravljena zmes ali gotova zmes; 
-       
koncentrat; 
-       
izboljševalec. 
Mešanice za pekovske izdelke, ki so v
prometu, morajo imeti na označbi naveden namen njihove uporabe in navodilo za
njihovo uporabo.
5. Testenine
31. člen
(definicija)
Testenine so izdelane z mesenjem in
oblikovanjem mlevskih izdelkov, vode, aditivov in drugih živilskih izdelkov, ki
ustrezajo minimalni kakovosti. 
Pri izdelavi testenin se lahko uporabijo
tudi lomljene testenine.
32. člen
(razvrščanje in poimenovanje)
Glede na tehnološki postopek se testenine
razvrščajo in poimenujejo zlasti kot: 
-       
sveže testenine; 
-       
sušene testenine; 
-       
predkuhane testenine; 
-       
hitro zamrznjene testenine. 
Glede na sestavo se testenine razvrščajo in
poimenujejo zlasti kot: 
-       
navadne testenine; 
-       
jajčne testenine; 
-       
testenine z dodatki; 
-       
polnjene testenine. 
Navadne testenine so izdelane samo iz mlevskih izdelkov in vode. Navadne testenine
se lahko označijo le kot testenine. 
Jajčne testenine so izdelane iz mlevskih izdelkov, vode in jajc in morajo vsebovati
najmanj 3 jajca, ki se v skladu s predpisi o kakovosti jajc razvrščajo v razred
D, ali najmanj 124 g jajčnega melanža ali ustrezno količino jajčnega prahu na 1
kg mlevskih izdelkov. 
Testenine z dodatki so izdelane iz mlevskih surovin, vode in dodanih surovin
(zelenjavni izdelki, sadni izdelki, jajca ipd.). Testenine z dodatki morajo
biti označene na način, da je iz njega razvidna dodana surovina (npr. testenine
z zelenjavo, testenine z jajci ipd.). 
Polnjene testenine so izdelane iz mlevskih izdelkov, vode in drugih surovin ter
polnjene z različnimi nadevi oziroma polnili.
33. člen
(minimalna kakovost)
Testenine morajo ustrezati naslednji
minimalni kakovosti: 
1.     
sveže testenine: 
- 
videz, okus, barva in konsistenca morajo biti značilne za posamezno vrsto
izdelka, 
- 
lahko vsebujejo največ 30% vode; 
2.     
sušene testenine: 
- 
videz, okus, barva in konsistenca morajo biti značilne za posamezno
vrsto izdelka, 
- 
lahko vsebujejo največ 13,5% vode.
6. Testo in izdelki iz testa
34. člen
(splošna definicija)
Testo je izdelek,
ki je izdelan po ustreznem tehnološkem postopku iz mlevskih izdelkov in drugih
izdelkov iz žit, surovin rastlinskega in živalskega izvora, ki ustrezajo
predpisani minimalni kakovosti (v nadaljnjem besedilu: dodanih surovin), vode
ali druge tekočine ter dovoljenih aditivov. 
Izdelki iz testa so izdelki, ki so izdelani iz posameznih vrst testa iz 2. točke
35. člena tega pravilnika.
35. člen
(razvrščanje testa)
1.     
Testo se po načinu obdelave razvršča in poimenuje zlasti kot: 
- 
sveže testo, 
- 
hitro zamrznjeno testo, 
- 
sušeno testo. 
2.     
Testo se glede na sestavo in tehnološki postopek razvršča in poimenuje
zlasti kot: 
- 
vlečeno testo; 
- 
kvašeno testo; 
- 
krhko testo; 
- 
listnato testo 
- 
kvašeno listnato testo; 
- 
krompirjevo testo.
36. člen
(definicije za posamezne vrste testa)
Vlečeno testo je izdelano iz pšenične moke, vode ali druge tekočine in drugih
surovin, brez dodanih sredstev za vzhajanje. 
Kvašeno testo je izdelano iz različnih vrst moke, vode ali druge tekočine, kvasa
in drugih surovin. 
Krhko testo
je izdelano iz pšenične ali druge vrste moke, maščobe, sladkorja in drugih
surovin. 
Listnato testo je izdelano iz moke, vode, maščobe in drugih surovin, brez dodanih
vzhajalnih sredstev. Vsebovati mora najmanj 60% masla, margarine ali ustrezno
količino maščob živalskega ali rastlinskega izvora na količino moke. 
Kvašeno listnato testo je izdelano iz pšenične ali druge vrste moke, vode in kvasa.
Vsebovati mora najmanj 30% maščobe živalskega ali rastlinskega izvora na
količino mlevskih izdelkov. 
Krompirjevo testo je izdelano iz pšenične ali druge vrste moke, krompirja ali
krompirjeve moke, kosmičev, vode in drugih surovin. 
Druge vrste testa se lahko izdelujejo iz
mlevskih ali drugih izdelkov iz žit, soje ali drugih surovin in vode ali druge
tekočine. Testo se poimenuje po dodani surovini, ki prevladuje v testu.
37. člen
(izdelki iz testa)
Izdelki iz testa se po načinu obdelave
razvrščajo in dodatno označijo kot: 
-       
hitro zamrznjeni izdelki iz testa; 
-       
sveži izdelki iz testa; 
-       
izdelki iz testa, ki jih je potrebno termično obdelati po navodilih
proizvajalca. 
Za razvrščanje in poimenovanje izdelkov iz
testa se glede na sestavo in tehnološki postopek smiselno uporabljajo določbe
prejšnjega člena. 
Izdelki iz testa se lahko polnijo z nadevom
(npr. sadni, mesni, mlečni nadev ipd.) in se glede na nadev tudi ustrezno
poimenujejo.
III. PREVERJANJE SKLADNOSTI
38. člen
(preskušanje)
Za preverjanje skladnosti izdelkov iz žit z
zahtevami iz tega pravilnika in za spremljanje kakovosti teh izdelkov se
uporabljajo metode iz predpisa, ki ureja jemanje vzorcev in metode fizikalnih
in kemičnih analiz za kontrolo kakovosti žit in izdelkov iz žit. 
Lahko se uporabljajo tudi druge validirane
metode, v primeru spora pa so odločilni rezultati, dobljeni s predpisanimi
metodami iz prejšnjega odstavka.

Pravilnik o kakovosti izdelkov iz žit (Uradni
list RS, št. 26/03) vsebuje naslednje prehodne in
končne določbe:
»IV. PREHODNE IN KONČNE DOLOČBE
39. člen
(prehodno
obdobje)
Izdelki iz žit, ki niso označeni v skladu s
posebnimi zahtevami iz tega pravilnika, so lahko v prometu do 30. julija 2003,
oziroma do porabe zalog izdelkov iz žit, proizvedenih pred 30. julijem 2003.
40. člen
(prenehanje
veljavnosti)
Z dnem uveljavitve tega pravilnika preneha
veljati pravilnik o izdelkih iz žit (Uradni list RS, št. 56/99, 59/99 –ZTZPUS
in 2/00). 
Z dnem uveljavitve tega pravilnika preneha
veljati standard za pšenico, standard za durum pšenico in standarda za koruzo
iz priloge 1 odredbe o pogojih kakovosti, o postopkih ter metodah jemanja
vzorcev in o analitskih metodah za kmetijske in živilske proizvode (Uradni list
RS, št. 17/96, 48/99 in 6/01). 
Z dnem uveljavitve tega pravilnika se
preneha uporabljati pravilnik o kakovosti žit, mlevskih in pekarskih izdelkov,
testenin in hitro zamrznjenega testa (Uradni list SFRJ, št. 53/83, 59/83 -
popr. in 57/88).
41. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi pravilnika o kakovosti
izdelkov iz žit (Uradni list RS, št. 31/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.