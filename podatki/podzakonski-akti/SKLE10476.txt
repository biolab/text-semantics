1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne 24. novembra
2010 o ustanovitvi Evropskega nadzornega organa (Evropski bančni organ) in o
spremembi Sklepa št. 716/2009/ES ter razveljavitvi Sklepa Komisije 2009/78/ES
(UL L št. 331 z dne 15. decembra 2010, str. 12) dne 18. julija 2014
objavil Smernice o vrsti scenarijev, ki se uporabljajo v načrtih sanacije (v
nadaljevanju: smernice), ki so objavljene na njegovi spletni strani.
(2) Smernice iz prvega odstavka tega člena urejajo vrste
scenarijev o resnih makroekonomskih in finančnih težavah, ki jih morajo institucije
vključiti v načrt sanacije, vključno z dogodki na ravni celotnega sistema ter
specifičnimi težavami posamezne kreditne institucije in skupine ter zahtevo po
prikazu teh učinkov na razpoložljiv kapital in likvidnost, profil tveganja,
dobičkonosnost, dejavnosti in na ugled kreditne institucije za namene šestega
odstavka 5. člena in šestega odstavka 7. člena Direktive 2014/59/EU Evropskega
parlamenta in Sveta z dne 15. maja 2014 o vzpostavitvi okvira za sanacijo
ter reševanje kreditnih institucij in investicijskih podjetij ter o spremembi
Šeste direktive Sveta 82/891/EGS ter direktiv 2001/24/ES, 2002/47/ES,
2004/25/ES, 2005/56/ES, 2007/36/ES, 2011/35/EU, 2012/30/EU in 2013/36/EU in
uredb (EU) št. 1093/2010 ter (EU) št. 648/2012 Evropskega parlamenta in
Sveta (UL L št. 173 z dne 12. junija 2014, str. 190).
(3) Smernice se uporabljajo za institucije, kot so
opredeljene v 3. točki prvega odstavka 4. člena Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1).
2. člen
(Vsebina sklepa in obseg uporabe smernic)
(1) Ta sklep določa uporabo smernic za banke in
hranilnice, ki so v skladu z ZBan-2 pridobile dovoljenje za opravljanje bančnih
storitev v RS (v nadaljevanju banke).
(2) Banke pri pripravi načrtov sanacije v celoti
upoštevajo določbe smernic.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
23. junija 2015
Boštjan Jazbec l.r.
Predsednik
Sveta Banke Slovenije