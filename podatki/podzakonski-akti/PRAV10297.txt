I. SPLOŠNE DOLOČBE
1. člen
S tem pravilnikom se urejajo načini in postopki pridobitve specialnih
znanj izvajalcev zdravstvene in babiške nege v Republiki Sloveniji ter postopki
vpisa le-teh v Nacionalni register specialnih znanj, ki ga vodi Zbornica
zdravstvene in babiške nege Slovenije – Zveza strokovnih društev medicinskih sester,
babic in zdravstvenih tehnikov Slovenije (v nadaljevanju Zbornica – Zveza).
Izvajalci zdravstvene in babiške nege so:
-       
tehnica zdravstvene nege/tehnik zdravstvene nege,
-       
zdravstveni tehnik,
-       
medicinska sestra,
-       
zobozdravstveni asistent/zobozdravstvena asistentka,
-       
višja medicinska sestra/višji medicinski tehnik/višji zdravstveni
tehnik,
-       
diplomirana medicinska sestra/diplomirani zdravstvenik,
-       
diplomirana babica/diplomirani babičar,
-       
profesorica zdravstvene vzgoje/profesor zdravstvene vzgoje.
II. POJEM IN VRSTE SPECIALNIH ZNANJ
2. člen
Specialno znanje (klinični privilegij) je strokovna
usposobljenost za delo na ožjem strokovnem področju v zdravstveni in babiški
negi, ki jih izvajalec ni pridobil v izobraževanju za pridobitev poklicne
kvalifikacije ter za katerega ni temeljne specializacije. Specialno znanje
zahteva definiran sklop določenih specialnih teoretičnih ali praktičnih znanj, veščin
in spretnosti, ki jih mora usvojiti posameznik, ki dela na določenem delovnem
mestu in so napisana v aktu o sistemizaciji delovnih mest delodajalca in
določena v pogodbi o zaposlitvi.
3. člen
Izvajalec zdravstvene in babiške nege, ki si je pridobil specialno
znanje v skladu s tem pravilnikom, pridobi pravico, da to znanje uporablja v
svoji poklicni dejavnosti, hkrati pa tudi odgovornost (poklicna kompetenca), da
bo delo na področju, za katerega se je usposobil, opravljal v skladu s tem pridobljenim
znanjem ter po strokovni doktrini in ob uporabi medicinske tehnologije.
III. DODATNO STROKOVNO IZOBRAŽEVANJE ZA PRIDOBITEV SPECIALNIH
ZNANJ
4. člen
Specialno znanje je tisto znanje, ki ni sestavni del srednješolskega,
dodiplomskega izobraževanja oziroma drugega formalnega izobraževanja ali
temeljne specializacije izvajalcev zdravstvene in babiške nege, ki ga morajo
pridobiti, preden ga začno uporabljati ali izvajati v praksi.
Specialno znanje se pridobi z dodatnim strokovnim ali funkcionalnim
izobraževanjem, ki ga izvede pooblaščeni izvajalec izobraževanja.
Izobraževanje lahko organizira Zbornica – Zveza, strokovne sekcije
pri Zbornici – Zvezi ali pooblaščene izobraževalne organizacije s področja
zdravstvene nege.
5. člen
Organizator mora za pridobitev pooblastila izpolnjevati naslednje
pogoje:
-       
da je registriran za opravljanje dejavnosti izobraževanja;
-       
imeti mora organizacijske in strokovne kadre za izvedbo strokovnega
srečanja;
-       
v udeležbi predavateljev mora biti najmanj 50% predavateljev s področja,
za katerega se pridobiva specialno znanje;
-       
imeti izdelan sistem preverjanja znanja udeležencev.
6. člen
Pooblastilo izvajalcu izda Zbornica – Zveza na podlagi vloge
izvajalca. K vlogi mora izvajalec priložiti dokazila o izpolnjevanju pogojev iz
prejšnjega člena.
7. člen
Specialno znanje se pridobi po izobraževalnem programu, ki ga
potrdi Komisija za licenčno vrednotenje strokovnih izpopolnjevanj in
izobraževanj v dejavnosti zdravstvene in babiške nege pri Zbornici – Zvezi, in
praviloma obsega najmanj 100 ur.
8. člen
Dodatno strokovno izobraževanje za pridobitev specialnih znanj
se zaključi s preverjanjem znanja.
9. člen
Kandidat, ki je opravil program izobraževanja po predpisanem programu,
ima pravico in dolžnost opravljati zaključno preverjanje specialnega znanja.
Čas in kraj opravljanja preverjanja znanja ter imena članov izpitne komisije
sporoči organizator kandidatu pisno vsaj 30 dni pred datumom preverjanja znanja.
10. člen
Izpitna komisija ima tri člane, dva člana komisije sta strokovnjaka
z ožjega strokovnega področja z najmanj visokošolsko strokovno izobrazbo,
tretji član pa ne sme biti izvajalec izobraževanja.
11. člen
Zaključno preverjanje znanja je javno in obsega praktični in
teoretični del. Praviloma se opravi v enem dnevu. Teoretični del zajema pisno
preverjanje pridobljenega znanja, praktični del pa izvedbo postopka, ki sodi v
specialna znanja.
12. člen
Uspeh kandidata na izpitu se ocenjuje z »opravil« ali »ni opravil«.
Ocena se sprejme z večino glasov članov komisije. Predsednik komisije sporoči
kandidatu uspeh v prisotnosti vseh članov komisije takoj po končanem
preverjanju.
13. člen
O poteku preverjanja znanja se piše zapisnik. Zapisnik podpišejo
vsi člani komisije. En izvod zapisnika se izroči kandidatu, en izvod ostane pri
izvajalcu.
14. člen
Izvajalec kandidatu po uspešno zaključenem preverjanju znanja
izda potrdilo o pridobljenem specialnem znanju s prilogo. Priloga k potrdilu je
dokument, ki služi kot pripomoček za lažje razumevanje posameznikove
pridobljene dodatne kvalifikacije, v smislu pridobljenega znanja in
usposobljenosti. Povzema podatke o vsebini izobraževalnega programa ter
pridobljene kompetence.
15. člen
Na odločitev izpitne komisije se lahko kandidat pritoži v
osmih dneh po opravljenem preverjanju. Pritožbo vloži pri izvajalcu. Pritožbo z
vso dokumentacijo izvajalec posreduje Komisiji za licenčno vrednotenje
strokovnih izpopolnjevanj in izobraževanj v dejavnosti zdravstvene in babiške
nege, ki je organi druge stopnje. Odločitev komisije II. stopnje je dokončna.
IV. POSTOPEK ZA VPIS V NACIONALNI REGISTER SPECIALNIH ZNANJ
16. člen
Vlogo za vpis v Nacionalni register specialnih znanj lahko
poda vsak izvajalec izobraževanja iz 4. člena tega pravilnika. Vloga mora biti
poslana na Zbornico – Zvezo vsaj tri mesece pred datumom začetka izvajanja
izobraževanja.
17. člen
Vloga za vpis v Nacionalni register specialnih znanj mora
vsebovati:
-       
namen dodatnega izobraževanja – pridobljena specialna znanja in
kompetence,
-       
obseg predvidenega izobraževanje (trajanje, vsebine, obseg posegov in
postopkov), vključno z načinom beleženja opravljenih praktičnih vsebin pod
nadzorom mentorja,
-       
način preverjanja znanja,
-       
izvajalce programa z njihovimi strokovnimi referencami in bibliografijo.
18. člen
Komisija za licenčno vrednotenje strokovnih izpopolnjevanj in
izobraževanj, ki vlogo obravnava, lahko vlogo zavrne, predlaga dopolnitev
vloge, oziroma vlogo potrdi.
19. člen
Na podlagi sklepa komisije se vlagatelju izda odločba o vpisu
v Nacionalni register specialnih znanj. Strokovna služba Zbornice – Zveze
izvede vpis izobraževanja v Nacionalni register specialnih znanj.
20. člen
Stroške vpisa izobraževanja v Nacionalni register specialnih znanj
poravna izvajalec na podlagi cenika, ki ga sprejem Upravni odbor Zbornice –
Zveze.
21. člen
Izvajalec zdravstvene in babiške nege, ki si je pridobil specialno
znanje v skladu s tem pravilnikom, lahko vloži vlogo za vpis pridobljenega
specialnega znanja v Register izvajalcev zdravstvene in babiške nege Slovenije,
ki ga vodi Zbornica – Zveza.
V. PREHODNE DOLOČBE
22. člen
Izobraževanja in usposabljanja za pridobitev specialnih znanj
za delo na področju zdravstvene in babiške nege, ki so bila pridobljena pred
uveljavitvijo Zakona o sistemu plač v javnem sektorju (Uradni list RS, 95/07 in
17/08), se lahko vpišejo v Nacionalni register specialnih znanj na podlagi vloge
izvajalca ali udeleženca izobraževanja. Vlogi za vpis je potrebno predložiti
opis programa, pridobljena znanja in pridobljene kvalifikacije udeležencev ter
poimenski seznam udeležencev (z datumom rojstva). Strokovna služba Zbornice –
Zveze izvede vpis izobraževanje v Nacionalni register specialnih znanj.
VI. KONČNE DOLOČBE
23. člen
Pravilnik začne veljati
naslednji dan po objavi v Uradnem listu Republike Slovenije.
Predsednica Zbornice – Zveze
Darinka Klemenc l.r.