1. člen
(vsebina)
Ta uredba določa pogoje za:
-       
dodelitev pomoči za tekoče poslovanje obratovalcu letališča državnega
pomena s povprečnim letnim potniškim prometom do 200.000 potnikov v skladu z
Uredbo Komisije (EU) št. 651/2014 z dne 17. junija
2014 o razglasitvi nekaterih vrst pomoči za združljive z notranjim trgom pri
uporabi členov 107 in 108 Pogodbe (UL L št. 187 z dne 26. 6. 2014,
str. 1), zadnjič spremenjeno z Uredbo Komisije (EU) 2020/972 z dne 2. julija 2020 o spremembi Uredbe (EU) št.
1407/2013 v zvezi s podaljšanjem njene veljavnosti in o spremembi Uredbe (EU)
št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020, str. 3),
(v nadaljnjem besedilu: Uredba 651/2014/EU),
-       
dodelitev pomoči za tekoče poslovanje obratovalcu letališča državnega
pomena s povprečnim letnim potniškim prometom nad 200.000 potnikov v skladu s
Smernicami o državni pomoči letališčem in letalskim prevoznikom (UL C št. 99 z
dne 4. 4. 2014, str. 3), (v nadaljnjem besedilu: smernice),
-       
dodelitev pomoči de minimis v skladu z Uredbo Komisije (EU) št.
1407/2013 z dne 18. decembra 2013 o
uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1), zadnjič spremenjeno z Uredbo
Komisije (EU) 2020/972 z dne 2. julija
2020 o spremembi Uredbe (EU) št. 1407/2013 v zvezi s podaljšanjem njene
veljavnosti in o spremembi Uredbe (EU) št. 651/2014 v zvezi s podaljšanjem
njene veljavnosti in ustreznimi prilagoditvami (UL L št. 215 z dne 7. 7. 2020,
str. 3), (v nadaljnjem besedilu: Uredba 1407/2013/EU).
2. člen
(pomen izrazov)
Izrazi, uporabljeni v tej uredbi, imajo naslednji pomen:
1.     
EBITDA – Earnings Before Interest, Taxes, Depreciation and Amortization
pomeni dobiček pred obrestmi, davki, odpisi in amortizacijo;
2.     
razumen dobiček predstavlja stopnja donosa kapitala, ki ne presega
menjalne obrestne mere in premije 100 baznih točk.
3. člen
(viri financiranja)
(1) Obratovanje javnega letališča se praviloma
zagotavlja v tržnih pogojih. Obratovalec letališča državnega pomena (v
nadaljnjem besedilu: obratovalec letališča) se financira s prihodki od prodanih
storitev, ki jih izvaja v okviru svojih dejavnosti.
(2) Obratovanje javnega letališča se lahko financira
tudi iz proračunskih sredstev, če prihodki obratovalca letališča ne zadoščajo
za pokrivanje stroškov, ki nastanejo zaradi obveznosti izvajanja obveznih
letaliških služb v skladu z zakonom, ki ureja letalstvo. Pri tem stroški
obratovanja letališča pomenijo osnovne stroške letališča z vidika zagotavljanja
letaliških storitev, vključno s stroškovnimi kategorijami, kot so stroški za
zaposlene, pogodbene storitve, komunikacije, odpadke, energijo, vzdrževanje,
najem in upravljanje itd., vendar ne vključujejo stroškov investicijskega
vzdrževanja, podpore za trženje niti vseh drugih spodbud, ki jih letalskim
prevoznikom dodeli letališče.
4. člen
(dodelitev pomoči za tekoče poslovanje za letališča s
povprečnim letnim potniškim prometom do 200.000 potnikov)
(1) Proračunska sredstva iz drugega odstavka prejšnjega člena
se obratovalcu letališča s povprečnim letnim potniškim prometom do 200.000
potnikov dodelijo v skladu s 56.a členom Uredbe 651/2014/EU kot pomoč za tekoče
poslovanje letališča, če povprečni letni potniški promet ne presega 200.000
potnikov v dveh finančnih letih pred letom, v katerem je pomoč dejansko
dodeljena.
(2) Pomoč za tekoče poslovanje se dodeli za pokritje
poslovne izgube, ki pomeni izgubo iz poslovanja letališča, znižano na sedanjo
vrednost z uporabo stroškov kapitala, oziroma primanjkljaj (po neto sedanji
vrednosti) med letališkimi prihodki in stroški poslovanja letališča.
(3) Pomoč za tekoče poslovanje se dodeli za obdobje do 31. decembra
2023, če je iz poslovnega načrta razvidno, da bo obratovalec letališča po
prejemu pomoči sam sposoben pokriti stroške poslovanja po letu 2023.
(4) Znesek pomoči za tekoče poslovanje je določen na
podlagi predvidene poslovne izgube, pri čemer pomoč ne presega zneska, nujnega
za kritje poslovnih izgub in razumnega dobička v zadevnem obdobju. Pomoč se
dodeli v obliki vnaprej določenih periodičnih obrokov, ki se v obdobju, za
katerega je pomoč dodeljena, ne povečajo.
(5) Pomoč za tekoče poslovanje se ne izplača za katero
koli koledarsko leto, v katerem letni potniški promet letališča preseže 200.000
potnikov, v skladu s sedemnajstim odstavkom 56.a člena Uredbe 651/2014/EU.
5. člen
(dodelitev pomoči za tekoče poslovanje za letališča s
povprečnim letnim potniškim prometom nad 200.000 potnikov)
(1) Proračunska sredstva iz drugega odstavka 3. člena te
uredbe se obratovalcu letališča s povprečnim letnim potniškim prometom nad
200.000 potnikov dodelijo v skladu s točko 5.1.2 smernic kot pomoč za tekoče
poslovanje letališča, če letni potniški promet presega 200.000 potnikov v dveh
finančnih letih pred letom, v katerem je pomoč dejansko dodeljena.
(2) Pomoč se lahko dodeli za pokritje pričakovane vrzeli
v financiranju poslovanja, ki pomeni izgube iz poslovanja letališča, znižane na
njihovo sedanjo vrednost z uporabo stroškov kapitala, oziroma primanjkljaj (po
neto sedanji vrednosti) med letališkimi prihodki in stroški poslovanja
letališča.
(3) Pomoč se lahko dodeli za obdobje do 4. aprila
2024, če je iz poslovnega načrta razvidno, da bo najpozneje po letu 2024
obratovalec letališča sam sposoben pokriti vse stroške poslovanja.
(4) Znesek pomoči se določi kot fiksni znesek, ki
predstavlja pričakovano vrzel v financiranju poslovanja, določeno na podlagi
predhodnega poslovnega načrta. Za obdobje do leta 2019 lahko znaša najvišji
znesek pomoči do 80 % prvotne vrzeli v financiranju poslovanja letališča. Po
letu 2019 lahko znaša najvišji znesek pomoči do 50 % prvotne vrzeli v
financiranju poslovanja letališča.
(5) Pomoč se lahko dodeli samo po predhodni odobritvi
Evropske komisije.
6. člen
(prepoved kumuliranja)
Pomoč za tekoče poslovanje po tej uredbi se ne sme kumulirati
z drugimi državnimi pomočmi in pomočjo de minimis v zvezi z istimi
upravičenimi stroški, če bi bili s takšnim kumuliranjem pomoči preseženi
najvišji zneski oziroma intenzivnosti pomoči, ki so določene v Uredbi
1407/2013/EU, Uredbi 651/2014/EU ali smernicah.
7. člen
(vloga za dodelitev pomoči za tekoče poslovanje)
(1) Obratovalec letališča vloži vlogo za dodelitev
pomoči za tekoče poslovanje letališča iz 4. in 5. člena te uredbe pri ministrstvu,
pristojnem za promet (v nadaljnjem besedilu: ministrstvo).
(2) Vloga za dodelitev pomoči za tekoče poslovanje
letališča iz 4. člena te uredbe vsebuje predlog poslovnega načrta družbe za
obdobje od leta 2021 do leta 2023, v katerega obratovalec letališča vključi
informacije o prometu in napovedih prometa, stroških in napovedih stroškov ter
finančne podatke v zvezi s stopnjo donosnosti in denarnimi tokovi (sklic na
metodologije, ki jih dokazljivo uporablja obratovalec letališča, npr. uporaba
metod za ocenjevanje neto sedanje vrednosti naložbe, interne stopnje donosnosti
in povprečnega donosa na vloženi kapital), iz katerega je razvidna tudi izguba
pri poslovanju letališča.
(3) Vloga za dodelitev pomoči za tekoče poslovanje
letališča iz 5. člena te uredbe vsebuje predlog poslovnega načrta družbe za
obdobje od leta 2016 do leta 2019 in predlog poslovnega načrta družbe za
obdobje od leta 2020 do leta 2024, v katera obratovalec letališča vključi
informacije o prometu in napovedih prometa, stroških in napovedih stroškov ter
finančne podatke v zvezi s stopnjo donosnosti in denarnimi tokovi (sklic na
metodologije, ki jih dokazljivo uporablja obratovalec letališča, npr. uporaba
metod za ocenjevanje neto sedanje vrednosti naložbe, interne stopnje donosnosti
in povprečnega donosa na vloženi kapital).
(4) Vlogi obratovalec letališča priloži:
-       
pisno izjavo o drugih že prejetih (ali zaprošenih) pomočeh za tekoče
poslovanje, pomočeh de minimis in drugih pomočeh za iste upravičene
stroške,
-       
pisno izjavo, s katero zagotovi, da z dodeljenim zneskom pomoči ne bo
presežena zgornja meja pomoči in intenzivnosti pomoči po drugih predpisih,
-       
pisno izjavo o izpolnjevanju pogojev iz 8. člena te uredbe.
8. člen
(pogoji za dodelitev pomoči za tekoče poslovanje)
(1) Obratovalcu letališča se lahko dodeli pomoč za
tekoče poslovanje iz 4. člena te uredbe, če izpolnjuje naslednje pogoje:
-       
da ima za izvajanje dejavnosti veljavno obratovalno dovoljenje, pridobljeno
skladno z določili zakona, ki ureja letalstvo,
-       
da svojo dejavnost izvaja na javnem letališču državnega pomena s
povprečnim letnim potniškim prometom do 200.000 potnikov,
-       
da ni naslovnik neporavnanega naloga za izterjavo zaradi predhodnega
sklepa Evropske Komisije o razglasitvi pomoči za nezakonito in nezdružljivo z
notranjim trgom,
-       
da ni podjetje v težavah v skladu z 18. točko 2. člena Uredbe Komisije
651/2014/EU,
-       
da ni naslovnik neporavnanega naloga za vračilo preveč izplačane pomoči
po pravilu de minimis ali državne pomoči na podlagi predhodnega poziva
ministrstva, pristojnega za finance,
-       
da ima na dan vložitve vloge poravnane zapadle davčne obveznosti in
druge denarne nedavčne obveznosti v skladu z zakonom, ki ureja finančno upravo,
v višini, ki presega 50 eurov,
-       
da redno izplačuje plače,
-       
da je predložil vse obračune davčnih odtegljajev za dohodke iz delovnega
razmerja za obdobje zadnjih dveh let do dneva vložitve vloge,
-       
da je letališče odprto za vse morebitne uporabnike,
-       
da pomoč ni namenjena za premestitev obstoječih letališč ali
vzpostavitev novega potniškega letališča, vključno s pretvorbo obstoječega
letališča v potniško letališče,
-       
da povprečni letni tovorni promet ne presega 200.000 ton v dveh
finančnih letih pred letom, v katerem je pomoč dejansko dodeljena, in se ne
pričakuje, da bo letališče z uporabo pomoči povečalo svoj povprečni letni
tovorni promet nad 200.000 ton v dveh finančnih letih po dodelitvi pomoči.
(2) Obratovalcu letališča se lahko dodeli pomoč za
tekoče poslovanje iz 5. člena te uredbe, če izpolnjuje naslednje pogoje:
-       
da ima za izvajanje dejavnosti veljavno obratovalno dovoljenje, pridobljeno
skladno z določili zakona, ki ureja letalstvo,
-       
da svojo dejavnost izvaja na javnem letališču državnega pomena s povprečnim
letnim potniškim prometom nad 200.000 potnikov,
-       
da ni naslovnik neporavnanega naloga za izterjavo zaradi predhodnega
sklepa Evropske Komisije o razglasitvi pomoči za nezakonito in nezdružljivo z
notranjim trgom,
-       
da ni podjetje v težavah v skladu z 18. točko 2. člena Uredbe Komisije
651/2014/EU,
-       
da ni naslovnik neporavnanega naloga za vračilo preveč izplačane pomoči
po pravilu de minimis ali državne pomoči na podlagi predhodnega poziva
ministrstva, pristojnega za finance,
-       
da ima na dan vložitve vloge poravnane zapadle davčne obveznosti in
druge denarne nedavčne obveznosti v skladu z zakonom, ki ureja finančno upravo,
v višini, ki presega 50 eurov,
-       
da redno izplačuje plače,
-       
da je predložil vse obračune davčnih odtegljajev za dohodke iz delovnega
razmerja za obdobje zadnjih dveh let do dneva vložitve vloge,
-       
da je letališče odprto za vse morebitne uporabnike.
9. člen
(dodelitev pomoči de minimis)
Do dodelitve pomoči za tekoče poslovanje iz 4. in 5. člena te
uredbe se lahko obratovalcu letališča za izvajanje storitev po tej uredbi
dodeli pomoč de minimis v skladu z Uredbo 1407/2013/EU.
10. člen
(vloga za dodelitev pomoči de minimis)
(1) Obratovalec letališča vloži vlogo za dodelitev
pomoči de minimis pri ministrstvu.
(2) Vlogi mora obratovalec letališča priložiti:
-       
pisno izjavo o vseh drugih pomočeh de minimis, ki jih je prejel
na podlagi te ali drugih uredb de minimis v predhodnih dveh letih in
tekočem proračunskem letu,
-       
pisno izjavo o drugih že prejetih (ali zaprošenih) pomočeh za iste
upravičene stroške,
-       
pisno izjavo, s katero zagotovi, da z dodeljenim zneskom pomoči de
minimis ne bo presežena zgornja meja pomoči de minimis in
intenzivnosti pomoči po drugih predpisih.
11. člen
(pogoji za dodelitev pomoči de minimis in pogodba o
pomoči de minimis)
(1) Pomoč de minimis se lahko dodeli pod
naslednjimi pogoji:
-       
delež kapitala v virih sredstev je 15 % nižji kot v primerljivih družbah,
-       
EBITDA vrednost je enaka 0 ali manjša,
-       
dobičkonosnost sredstev je nizka,
-       
likvidnost je enaka 1 ali manjša.
(2) Ministrstvo z obratovalcem letališča na podlagi
izpolnjenih pogojev iz prejšnjega odstavka sklene pogodbo o pomoči de
minimis, kadar je višina vsaj dveh pogojev iz prejšnjega odstavka enaka ali
nižja od vrednosti, določenih s to uredbo.
(3) Skupni znesek pomoči, dodeljen enotnemu podjetju, ne
presega 200.000 eurov v zadnjih treh proračunskih letih, ne glede na obliko ali
namen pomoči in ne glede na to, ali se pomoč dodeli iz sredstev države, občine
ali Evropske unije.
12. člen
(pogodba o dodelitvi pomoči za tekoče poslovanje)
Ministrstvo z obratovalcem letališča, ki izpolnjuje pogoje za
dodelitev pomoči, sklene pogodbo o dodelitvi pomoči za tekoče poslovanje z
namenom izvajanja storitev, povezanih z obratovanjem javnega letališča
državnega pomena, s katero se uredijo medsebojna razmerja.
13. člen
(nakazilo pomoči obratovalcu letališča)
(1) Ministrstvo izplača obratovalcu letališča letni
znesek pomoči, določen kot fiksni znesek, ki zajema pričakovano poslovno
izgubo, do 31. marca tekočega leta.
(2) Sredstva iz tega člena se zagotavljajo s
proračunskih postavk ministrstva.
14. člen
(poročilo o porabi pomoči)
(1) Obratovalec letališča mora ministrstvu posredovati:
-       
poročilo o porabi pomoči ob koncu poslovnega leta in
-       
revidirano letno poročilo, s katerim dokazuje, da so letni računovodski
izkazi resničen in pošten prikaz računovodskega poročanja, najpozneje do
30. aprila za preteklo poslovno leto.
(2) Obratovalec letališča mora ministrstvu omogočiti
vsakokratni pregled finančnega poslovanja.
15. člen
(nadzor nad porabo pomoči)
(1) Nadzor nad porabo pomoči izvaja ministrstvo, kar se
podrobneje določi v pogodbi iz drugega odstavka 11. člena in 12. člena te
uredbe.
(2) Ministrstvo lahko za nadzor izbere neodvisnega
revizorja, ki opravi nadzor v imenu ministrstva za račun obratovalca letališča.
(3) Obratovalec letališča mora pri nadzoru predložiti
podatke, iz katerih je razvidno ločeno računovodstvo.
(4) Če se pri nadzoru ugotovijo kršitve, mora
obratovalec letališča najpozneje v treh mesecih odpraviti napake.
16. člen
(vračilo pomoči za tekoče poslovanje zaradi ugotovljenih
nepravilnosti)
(1) Če ministrstvo na podlagi poročila o porabi pomoči
in revidiranega letnega poročila iz 14. člena te uredbe ugotovi, da obratovalec
letališča pomoči ni porabil v skladu z določbami 4. oziroma 5. člena te uredbe
in sklenjeno pogodbo, je dolžan vrniti sorazmerni del za to prejetih sredstev
skupaj s pripadajočimi zamudnimi obrestmi od dneva ugotovljenih nepravilnosti
do dneva vrnitve v skladu z Zakonom o predpisani obrestni meri zamudnih obresti
(Uradni list RS, št. 11/07 – uradno prečiščeno besedilo). Sredstva je dolžan
vrniti najpozneje v petnajstih dneh od prejema pisne zahteve, ki jo poda
ministrstvo.
(2) Če je iz revidiranega letnega poročila razvidno, da
je poslovna izguba kumulativno manjša, kot je bila predvidena v poslovnem
načrtu, na podlagi katerega je bila pomoč dodeljena, mora obratovalec letališča
vrniti razliko skupaj z zakonitimi zamudnimi obrestmi. Sredstva je dolžan
vrniti najpozneje v petnajstih dneh od prejema pisne zahteve, ki jo poda ministrstvo.
17. člen
(razlogi za predčasno prenehanje pogodbe)
(1) Pogodba iz drugega odstavka 11. člena in 12. člena
te uredbe predčasno preneha:
-       
če je proti obratovalcu letališča uveden postopek prisilne poravnave,
stečaja ali likvidacijski postopek, ali je obratovalec letališča prenehal
poslovati na podlagi sodne ali druge prisilne odločbe,
-       
če se po sklenitvi pogodbe ugotovi, da je obratovalec letališča dal
zavajajoče in neresnične podatke, ki so vplivali na dodelitev pomoči,
-       
če obratovalec letališča izvede kakršnekoli statusne spremembe brez
soglasja ministrstva.
(2) V primerih iz prejšnjega odstavka mora obratovalec
letališča Republiki Sloveniji vrniti vso dodeljeno državno pomoč ali pomoč de
minimis skupaj s pripadajočimi zamudnimi obrestmi v skladu z določbami
prejšnjega člena.
18. člen
(izplačilo pomoči za tekoče poslovanje za leto 2017)
Ne glede na prvi odstavek 13. člena te uredbe se pomoč za
tekoče poslovanje za leto 2017 izplača do 31. decembra 2017.

Uredba o pogojih za dodelitev pomoči letališčem
državnega pomena (Uradni list RS, št. 68/17) vsebuje naslednji končni določbi:
»19. člen
(prenehanje veljavnosti)
Z dnem uveljavitve te uredbe preneha veljati Uredba o pogojih
in merilih za dodelitev pomoči letališčem državnega pomena (Uradni list RS, št.
52/16).
20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah Uredbe o pogojih za dodelitev pomoči letališčem državnega pomena
(Uradni list RS, št. 131/21)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(prehodna določba)
Ne glede na prvi odstavek 13. člena Uredbe o pogojih za
dodelitev pomoči letališčem državnega pomena (Uradni list RS, št. 68/17) se
pomoč za tekoče poslovanje letališča na podlagi Uredbe 651/2014/EU za obdobje
od 1. januarja 2021 do 31. decembra 2021 izplača do 31. decembra 2021.
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.