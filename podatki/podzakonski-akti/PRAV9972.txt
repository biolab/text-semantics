I. SPLOŠNE DOLOČBE
1. člen
(področje urejanja in pristojnosti)
(1) Ta pravilnik določa natančnejša pravila sistema
ugotavljanja, zbiranja, vrednotenja in poročanja o zapletih z medicinskimi
pripomočki, sistem poročanja in izvajanja korektivnih ukrepov ter druge
obveznosti udeležencev v vigilanci medicinskih pripomočkov. 
(2) Udeleženci v vigilanci medicinskih pripomočkov so: 
-       
proizvajalec medicinskih pripomočkov, 
-       
pooblaščeni predstavnik proizvajalca medicinskih pripomočkov (v
nadaljnjem besedilu: predstavnik proizvajalca), 
-       
poslovni subjekti s sedežem v Republiki Sloveniji, ki opravljajo promet
z medicinskimi pripomočki na debelo ali na drobno, 
-       
uvoznik medicinskih pripomočkov s sedežem v Republiki Sloveniji, 
-       
Javna agencija Republike Slovenije za zdravila in medicinske pripomočke
(v nadaljnjem besedilu: Agencija), 
-       
priglašeni organi, 
-       
izvajalci zdravstvene, lekarniške ali druge dejavnosti, če pri
opravljanju svoje dejavnosti uporabljajo medicinske pripomočke in 
-       
uporabniki. 
(3) Organ, pristojen za področje vigilance medicinskih
pripomočkov, je Agencija.
2. člen
(definicije in izrazi)
Poleg izrazov in definicij iz 3. do 9. člena Zakona o
medicinskih pripomočkih (Uradni list RS, št. 98/09), se v tem pravilniku
uporabljajo še naslednji izrazi: 
1.     
Korektivni ukrep je ukrep, s katerim se odstrani vzrok neskladnosti ali
drug neželen dogodek v zvezi z medicinskim pripomočkom. Korektivni ukrep se
uvede, da se prepreči ponovitev neskladnosti ali neželenega dogodka. 
2.     
Varnostni korektivni ukrep je ukrep, ki ga proizvajalec medicinskih
pripomočkov ali predstavnik proizvajalca uvede za zmanjšanje tveganja smrti ali
resnega poslabšanja zdravstvenega stanja, povezanega z uporabo medicinskega
pripomočka, ki je že na trgu. 
3.     
Varnostno obvestilo je pisno sporočilo o varnostnem korektivnem ukrepu,
ki ga uporabnikom pošlje proizvajalec medicinskih pripomočkov ali predstavnik
proizvajalca. 
4.     
Resna grožnja za javno zdravje je katerikoli dogodek, ki povzroči smrt,
resno poslabšanje zdravstvenega stanja ali resno bolezen, ki zahteva takojšnji
zdravstveni ukrep. 
5.     
Periodično poročanje s povzetki je način poročanja, o katerem se
dogovorita proizvajalec medicinskih pripomočkov ali predstavnik proizvajalca in
Agencija, o podobnih zapletih z enakim medicinskim pripomočkom ali vrsto
medicinskih pripomočkov, kadar izvirni vzrok ni znan ali kadar je uveden
varnostni korektivni ukrep. 
6.     
Poročanje s trendi je poročanje, ki ga uporabi proizvajalec medicinskih
pripomočkov ali predstavnik proizvajalca, kadar se pojavi pomembno povečanje
števila neželenih dogodkov z medicinskimi pripomočki. 
7.     
Dogodek je vsako nepravilno delovanje ali poslabšanje lastnosti ali
zmogljivosti medicinskega pripomočka z medicinskega ali tehničnega vidika, pa
tudi vse neskladnosti pri označevanju oziroma pri navodilih za uporabo.
3. člen
(merila za določanje zapleta z medicinskim pripomočkom)
(1) Merila za določanje zapleta z medicinskim pripomočkom so
naslednja: 
-       
neželeni dogodek je dejansko nastal, 
-       
obstaja sum, da je zaplet z medicinskim pripomočkom povezan z dogodkom
in 
-       
dogodek je povzročil ali bi lahko povzročil smrt bolnika, uporabnika ali
druge osebe ali resno poslabšanje zdravstvenega stanja bolnika, uporabnika ali
druge osebe. 
(2) Udeleženci v sistemu vigilance medicinskih pripomočkov o
zapletu v zvezi z medicinskim pripomočkom, ki se zgodi na območju Republike
Slovenije, poročajo Agenciji, kadar so izpolnjena vsa merila iz prejšnjega
odstavka.
4. člen
(varnostni korektivni ukrep)
(1) Varnostni korektivni ukrep se uvede na podlagi zapleta z
medicinskim pripomočkom, če so izpolnjena merila iz prejšnjega člena. 
(2) Varnostni korektivni ukrep lahko vključuje: 
-       
odpoklic ali umik medicinskega pripomočka; 
-       
spremembo medicinskega pripomočka; 
-       
zamenjavo medicinskega pripomočka; 
-       
uničenje medicinskega pripomočka; 
-       
prilagoditev ali spremembo oblike medicinskega pripomočka, ki jo opravi
proizvajalec medicinskih pripomočkov ali predstavnik proizvajalca za
uporabnika; 
-       
nasvet proizvajalca medicinskih pripomočkov ali predstavnika
proizvajalca glede uporabe medicinskega pripomočka. 
(3) Sprememba medicinskega pripomočka lahko vključuje: 
-       
stalne ali začasne spremembe označevanja ali navodil za uporabo; 
-       
posodobitve programske opreme, vključno s posodobitvami, ki se opravijo
z oddaljenim dostopom; 
-       
spremembe klinične obravnave bolnikov, kjer je obravnava tveganja smrti
ali resnega poslabšanja zdravstvenega stanja zlasti povezana z lastnostmi
pripomočka. 
(4) Varnostni korektivni ukrep se uporabnikom posreduje v
obliki varnostnega obvestila.
5. člen
(varnostno obvestilo)
(1) Varnostno obvestilo mora vsebovati: 
-       
naslov »Nujno varnostno obvestilo«, ki mu sledi trgovsko ime
medicinskega pripomočka in vrsta varnostnega korektivnega ukrepa, 
-       
informacije, ki omogočajo identifikacijo zadevnega medicinskega
pripomočka, 
-       
izjava o dejstvih, ki razlaga razloge za varnostni korektivni ukrep,
vključno z opisom pomanjkljivosti ali nepravilnega delovanja medicinskega
pripomočka, pojasnitvijo morebitne nevarnosti, povezane z nadaljnjo uporabo
medicinskega pripomočka, povezanega tveganja za bolnika in uporabnika ter
morebitna tveganja za bolnike, povezana s predhodno uporabo zadevnih
medicinskih pripomočkov, 
-       
nasvet o ukrepu, ki ga mora uvesti uporabnik, 
-       
zahtevo za posredovanje varnostnega obvestila vsem, ki morajo biti
seznanjeni o varnostnem korektivnem ukrepu, 
-       
ime kontaktne osebe. 
(2) Obrazec Predloga za varnostno obvestilo MedPri-VIG-obr04
je na spletni strani www.jazmp.si. 
(3) Varnostno obvestilo za področje Republike Slovenije mora
biti v slovenskem jeziku. 
(4) Dokazilo o posredovanju varnostnega obvestila uporabnikom
predloži proizvajalec medicinskih pripomočkov ali predstavnik proizvajalca
oziroma poslovni subjekt, ki opravlja promet na debelo z medicinskimi
pripomočki, Agenciji na njeno zahtevo.
II. VLOGA UDELEŽENCEV V SISTEMU VIGILANCE MEDICINSKIH
PRIPOMOČKOV
6. člen
(vloga proizvajalcev)
(1) Proizvajalec medicinskih pripomočkov ali predstavnik
proizvajalca mora v 24 urah obvestiti Agencijo o zapletu z medicinskim
pripomočkom. Obvestilo na obrazcu Poročilo proizvajalca medicinskih pripomočkov
o zapletu MedPri-VIG-02 (v nadaljnjem besedilu: MedPri-VIG-obr02), ki je na
spletni strani www.jazmp.si, se predloži Agenciji v papirni ali elektronski
obliki. 
(2) Obvestilo iz prejšnjega odstavka mora vsebovati: 
-       
administrativne podatke, v katerih je navedena vrsta poročila (začetno,
dodatno, končno poročilo), 
-       
podatke o proizvajalcu medicinskih pripomočkov ali predstavniku proizvajalca,
-       
podatke o medicinskem pripomočku, ki je predmet zapleta, 
-       
podatke o zapletu, 
-       
splošne podatke o bolniku, ki je bil vpleten v zaplet, 
-       
podatke o zdravstveni ustanovi, kjer se je zaplet zgodil, 
-       
podatke o izidu končne raziskave zapleta, 
-       
podatke o predhodni analizi proizvajalca medicinskih pripomočkov, 
-       
podatke o začetnih korektivnih ukrepih, 
-       
informacije o državah, kjer se zadevni medicinski pripomoček trži. 
(3) V primeru dvoma izpolnjevanja meril iz 3. člena tega
pravilnika za obveščanje o zapletu mora proizvajalec medicinskih pripomočkov
ali predstavnik proizvajalca na obrazcu MedPri-VIG-02 obvestiti Agencijo, če
gre za resno grožnjo za javno zdravje v dveh dneh, v primeru smrti ali
nepredvidenega resnega poslabšanja zdravstvenega stanja v desetih dneh oziroma
v drugih primerih v 30 dneh od seznanitve z dogodkom. 
(4) Proizvajalec medicinskih pripomočkov ali predstavnik
proizvajalca je odgovoren za raziskavo zapleta in uvedbo korektivnega ukrepa. 
(5) Proizvajalec medicinskih pripomočkov ali predstavnik
proizvajalca mora Agencijo pisno obvestiti o varnostnih korektivnih ukrepih. 
(6) Kadar je zaplet posledica kombinirane uporabe dveh ali
več ločenih medicinskih pripomočkov različnih proizvajalcev medicinskih
pripomočkov ali predstavnikov proizvajalcev, mora vsak proizvajalec medicinskih
pripomočkov ali predstavnik proizvajalca o zapletu v papirni ali elektronski
obliki obvestiti Agencijo s poročilom o zapletu na obrazcu MedPri-VIG-obr02. 
(7) Poročilo o zapletu, ki se zgodi v drugih državah članicah
Evropske unije, posreduje proizvajalec medicinskih pripomočkov ali predstavnik
proizvajalca na obrazcu MedPri-VIG-obr02 tudi pristojnemu organu države članice
Evropske unije, kjer se je zaplet zgodil. 
(8) V primeru prenehanja trženja medicinskega pripomočka mora
proizvajalec medicinskih pripomočkov ali predstavnik proizvajalca v skladu s
tem pravilnikom poročati o zapletih z zadevnim medicinskim pripomočkom dokler
je ta medicinski pripomoček na trgu. 
(9) Kadar se po dajanju medicinskega pripomočka na trg obveznosti
iz sistema vigilance medicinskih pripomočkov prenesejo na drug poslovni
subjekt, mora biti o spremembi Agencija pisno obveščena v desetih dneh od
uveljavitve spremembe. 
(10) Proizvajalec medicinskih pripomočkov ali predstavnik
proizvajalca mora vpeljati in tekoče dopolnjevati sistem vigilance medicinskih
pripomočkov po dajanju medicinskega pripomočka na trg in tudi po koncu
proizvodnje medicinskega pripomočka. 
(11) Ko proizvajalec medicinskih pripomočkov ali predstavnik
proizvajalca ugotovi, da ni sposoben nadaljevati raziskave zapleta, mora o tem
v treh delovnih dneh pisno obvestiti Agencijo. Agencija lahko zahteva
predložitev že pridobljene dokumentacije in po posvetu s proizvajalcem
medicinskih pripomočkov ali predstavnikom proizvajalca nadaljuje začeto
raziskavo proizvajalca medicinskih pripomočkov ali predstavnika proizvajalca
ali začne neodvisno raziskavo. 
(12) Proizvajalec medicinskih pripomočkov ali predstavnik
proizvajalca mora o zadevah, ki nastanejo po zaključeni proizvodnji in ki
vplivajo na pridobivanje certifikatov ES, pisno obvestiti priglašeni organ. 
(13) Kopijo varnostnega obvestila proizvajalec medicinskih
pripomočkov ali predstavnik proizvajalca posreduje tudi priglašenemu organu, ki
je izvedel postopek ugotavljanja skladnosti za zadevni medicinski pripomoček.
7. člen
(vloga priglašenega organa)
Priglašeni organ sodeluje v sistemu vigilance medicinskih
pripomočkov pri: 
-       
ocenjevanju postopkov vigilance medicinskih pripomočkov; 
-       
ocenjevanju vpliva vigilančnih primerov na izdane certifikate ES; 
-       
sodelovanju z Agencijo na njeno zahtevo.
8. člen
(vloga Agencije)
Agencija z namenom vzpostavljanja in vodenja sistema
vigilance medicinskih pripomočkov izvaja naslednje naloge: 
-       
zbira in vrednoti poročila o zapletih z medicinskimi pripomočki v
sodelovanju s proizvajalcem medicinskih pripomočkov ali predstavnikom
proizvajalca; 
-       
spremlja proizvajalca medicinskih pripomočkov ali predstavnika
proizvajalca pri raziskovanju zapleta z medicinskim pripomočkom; 
-       
uvede katerikoli nadaljnji ukrep, ki je morebiti potreben za dopolnitev
ukrepov proizvajalca medicinskih pripomočkov ali predstavnika proizvajalca; 
-       
po prejemu obvestila o zapletu z medicinskim pripomočkom pošlje kopijo
obvestila proizvajalcu medicinskega pripomočka ali predstavniku proizvajalca,
če ta o tem še ni bil obveščen; 
-       
sodeluje v sistemu mednarodne izmenjave informacij o zapletih in
korektivnih ukrepih z organi, pristojnimi za medicinske pripomočke drugih držav
članic Evropske unije.
9. člen
(vloga ostalih udeležencev)
(1) Izvajalci zdravstvene, lekarniške ali druge dejavnosti
morajo najpozneje v 24 urah po zapletu z medicinskim pripomočkom oziroma po
tem, ko so bili z njim seznanjeni, Agencijo v papirni ali elektronski obliki
obvestiti o zapletu na obrazcu Obvestilo o zapletu z medicinskim pripomočkom
MedPri-VIG-obr01, ki je na spletni strani www.jazmp.si. O tem zapletu lahko
obvestijo tudi proizvajalca medicinskih pripomočkov ali predstavnika
proizvajalca. 
(2) Obvestilo iz prejšnjega odstavka mora vsebovati: 
-       
podatke o poročevalcu, 
-       
podatke o medicinskem pripomočku, vpletenem v dogodek, 
-       
podatke o dogodku. 
(3) Poslovni subjekti, ki opravljajo promet z medicinskimi
pripomočki na debelo ali na drobno, in uvozniki medicinskih pripomočkov morajo
najpozneje v 24 urah, ko so bili seznanjeni z zapletom, o zapletu v papirni ali
elektronski obliki obvestiti Agencijo na obrazcu MedPri-VIG-obr02. 
(4) Poslovni subjekti, ki opravljajo promet z medicinskimi
pripomočki na debelo ali na drobno, so odgovorni za izvajanje varnostnega
korektivnega ukrepa po navodilih proizvajalca medicinskih pripomočkov ali
predstavnika proizvajalca. 
(5) Poslovni subjekti, ki opravljajo promet z medicinskimi
pripomočki na debelo, morajo Agenciji na njeno zahtevo posredovati seznam
uporabnikov in drugih poslovnih subjektov v Republiki Sloveniji, vključenih v
varnostni korektivni ukrep.
III. SISTEM POROČANJA
10. člen
(poročanje o zapletih z medicinskimi pripomočki)
(1) Vsakemu začetnemu poročilu proizvajalca medicinskih
pripomočkov ali predstavnika proizvajalca o zapletu z medicinskim pripomočkom
sledi končno poročilo, razen če sta začetno in končno poročilo združena v eno
poročilo. Vrsto poročila označi proizvajalec medicinskih pripomočkov ali
predstavnik proizvajalca na obrazcu MedPri-VIG-obr02. 
(2) Proizvajalec medicinskih pripomočkov ali predstavnik
proizvajalca razišče vsak zaplet z medicinskim pripomočkom, o katerem je bil
obveščen, in o svojih ugotovitvah obvesti Agencijo na obrazcu MedPri-VIG-obr02.
(3) Proizvajalec medicinskih pripomočkov ali predstavnik
proizvajalca razišče vsak zaplet z medicinskim pripomočkom, ki je nastal v
tretji državi in privede do varnostnega korektivnega ukrepa v državah članicah
Evropske unije ter o zapletu poroča Agenciji. 
(4) V primeru pomanjkljivih informacij o zapletu z
medicinskim pripomočkom proizvajalec medicinskih pripomočkov ali predstavnik
proizvajalca ne sme odložiti obveščanja Agencije. 
(5) Proizvajalec medicinskih pripomočkov ali predstavnik
proizvajalca Agenciji pripravi dodatno poročilo, če čas raziskave zapleta z
medicinskim pripomočkom preseže rok, ki je bil določen v začetnem poročilu o
zapletu.
11. člen
(periodično poročanje s povzetki ali s trendi)
(1) Proizvajalec medicinskih pripomočkov ali predstavnik proizvajalca
lahko, kadar je bilo Agenciji predhodno poslano vsaj eno poročilo o zapletu z
medicinskim pripomočkom, poroča periodično s povzetki ali s trendi. 
(2) Proizvajalec medicinskih pripomočkov ali predstavnik
proizvajalca se o načinu poročanja, periodično s povzetki ali s trendi,
dogovori z Agencijo.
12. člen
(obravnava poročil o zapletih, ki jih je proizvajalcu predložila
Agencija)
(1) Če proizvajalec medicinskega pripomočka ali predstavnik
proizvajalca od Agencije prejme poročilo o zapletu z medicinskim pripomočkom,
mora v skladu z merili iz 3. člena tega pravilnika podati Agenciji začetno
poročilo. 
(2) Če proizvajalec medicinskega pripomočka ali predstavnik
proizvajalca meni, da pri zapletu z medicinskim pripomočkom niso izpolnjena
merila iz 3. člena tega pravilnika, Agenciji pošlje utemeljitev.
13. člen
(raziskava zapleta)
(1) Proizvajalec medicinskih pripomočkov ali predstavnik
proizvajalca se lahko pred poročanjem Agenciji o zapletu z medicinskim
pripomočkom, posvetuje z uporabnikom, kjer je do zapleta prišlo. 
(2) Izvajalec zdravstvene, lekarniške ali druge dejavnosti
mora proizvajalcu medicinskega pripomočka ali predstavniku proizvajalca
omogočiti dostop do medicinskega pripomočka, ki je povzročil zaplet. 
(3) Na podlagi pregleda medicinskega pripomočka in ob
izpolnjevanju meril iz 3. člena tega pravilnika, se proizvajalec medicinskega
pripomočka ali predstavnik proizvajalca odloči, ali bo o zapletu z medicinskim
pripomočkom poročal Agenciji. 
(4) Če proizvajalec medicinskega pripomočka ali predstavnik
proizvajalca pridobi dostop do medicinskega pripomočka in bi njegov prvi
pregled vključeval spremembo medicinskega pripomočka na način, ki lahko vpliva
na poznejšo raziskavo zapleta, mora proizvajalec medicinskega pripomočka ali
predstavnik proizvajalca pred tem pisno obvestiti Agencijo. Na podlagi
prejetega obvestila, se Agencija lahko odloči o nadaljnjem ukrepanju.
14. člen
(izid raziskave zapleta)
(1) Proizvajalec medicinskih pripomočkov ali predstavnik
proizvajalca se po raziskavi zapleta z medicinskim pripomočkom in pred uvedbo
varnostnega korektivnega ukrepa lahko posvetuje z Agencijo, ki lahko uvede
dodatni ukrep. 
(2) Proizvajalec medicinskih pripomočkov ali predstavnik
proizvajalca z dodatnim poročilom obvesti Agencijo o napredovanju raziskave v
časovnih okvirih, podanih v začetnem poročilu. 
(3) Izid raziskave o zapletu z medicinskim pripomočkom in
ukrepe v zvezi z zapletom proizvajalec medicinskih pripomočkov ali predstavnik
proizvajalca predloži Agenciji v končnem poročilu. 
(4) Če raziskavo vodi Agencija, mora o izidu raziskave
obvestiti proizvajalca medicinskih pripomočkov ali predstavnika proizvajalca.
15. člen
(obvestilo Agenciji)
(1) Proizvajalec medicinskih pripomočkov ali predstavnik
proizvajalca, o varnostnem korektivnem ukrepu v papirni ali elektronski obliki
obvesti Agencijo in organe, pristojne za medicinske pripomočke, držav članic
Evropske unije, kjer trži zadevne medicinske pripomočke, s Poročilom o
varnostnih korektivnih ukrepih na obrazcu MedPri-VIG-obr03, ki je na spletni strani
www.jazmp.si. 
(2) Poročilo iz prejšnjega odstavka mora vsebovati: 
-       
opis in utemeljitev korektivnega ukrepa, 
-       
nasvet o ukrepih, ki jih morata uvesti uporabnik in poslovni subjekt, 
-       
podrobne podatke o medicinskem pripomočku, ki je predmet zapleta, 
-       
podatke o proizvajalcu medicinskih pripomočkov ali predstavniku
proizvajalca, 
-       
informacije o državah, kjer se izvaja varnostni korektivni ukrep. 
(3) Poslovni subjekti, ki opravljajo promet z medicinskimi
pripomočki na debelo in uvozniki medicinskih pripomočkov s sedežem v Republiki
Sloveniji obvestijo Agencijo o prejemu obvestila iz prejšnjega odstavka in
izvajanju varnostnega korektivnega ukrepa. 
(4) Proizvajalec medicinskega pripomočka ali predstavnik
proizvajalca pred uvedbo ali sočasno z uvedbo varnostnega korektivnega ukrepa,
Agenciji predloži tudi kopijo varnostnega obvestila, skupaj z obrazcem iz
prvega odstavka tega člena. Varnostno obvestilo z enako vsebino proizvajalec
medicinskih pripomočkov ali predstavnik proizvajalca pošlje tudi poslovnim subjektom,
ki opravljajo promet z zadevnim medicinskim pripomočkom. Proizvajalec
medicinskega pripomočka ali predstavnik proizvajalca o zaključku varnostnega
korektivnega ukrepa obvesti Agencijo.
IV. PREHODNE IN KONČNA DOLOČBA
16. člen
(razveljavitev)
(1) Z dnem uveljavitve tega pravilnika prenehajo veljati
določbe 10. člena Pravilnika o medicinskih pripomočkih (Uradni list RS, št.
71/03, 51/04 in 98/06) in 11. člena Pravilnika o in vitro diagnostičnih
medicinskih pripomočkih (Uradni list RS, št. 47/02, 75/03 in 51/04). 
(2) Z dnem uveljavitve tega pravilnika preneha veljati
Odredba o določitvi pravne osebe za spremljanje neželenih škodljivih učinkov
zdravil in neželenih učinkov medicinskih pripomočkov (Uradni list RS, št.
100/00) v delu, ki se nanaša na medicinske pripomočke.
17. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.
Št. 715-0012/2010
Ljubljana, dne 18. maja 2010
EVA 2009-2711-0070
Dorijan Marušič l.r. 
Minister 
za zdravje