1. člen
(vsebina)
Ta pravilnik ureja dražbo v postopku izbire nosilca rudarske pravice
za raziskovanje in nosilca rudarske pravice za izkoriščanje mineralnih surovin,
določa sestavo in naloge komisije za izvedbo dražbe, vsebino vabila na dražbo,
način identificiranja dražiteljev, potek dražbe, rok in način izvedbe
posameznih dejanj v zvezi z dražbo, vsebino zapisnika o dražbi ter način
vodenja evidence o upravičenih prijaviteljih, ki se niso udeležili dražbe.
2. člen
(sestava komisije)
(1) Vse postopke dražbe za izbiro nosilca rudarske
pravice za raziskovanje ali izkoriščanje vodi in izvaja komisija, ki jo imenuje
minister, pristojen za rudarstvo. Komisija se lahko imenuje za vsako dražbo
posebej ali pa se določi komisija, ki izvaja vse dražbe do preklica.
(2) Komisijo sestavljajo štirje člani. Za predsednika in
namestnika predsednika se imenujeta uradnika z delovnega področja rudarstva, za
enega od drugih dveh članov pa se imenuje uradnik s končano najmanj prvo
stopnjo univerzitetnega študijskega programa prava ali drugo stopnjo po
bolonjskih študijskih programih prava. Za predsednika komisije se imenuje
uradnik, ki odloča v postopku izdaje dovoljenja za raziskovanje ali odločbe o
izbiri nosilca rudarske pravice za izkoriščanje.
(3) Voditelj dražbe ne more biti oseba:
-       
ki je sama upravičeni prijavitelj, njegov zakoniti zastopnik ali
pooblaščenec;
-       
ki je z upravičenim prijaviteljem, njegovim zakonitim zastopnikom ali
pooblaščencem v krvnem sorodstvu v ravni vrsti do katerega koli kolena, v
stranski vrsti pa do četrtega kolena, ali če je z njim v zakonu ali svaštvu do
drugega kolena ne glede na to, ali je zakonska zveza prenehala ali ne;
-       
ki je skrbnik, posvojitelj, posvojenec ali rejnik stranke, njenega
zakonitega zastopnika ali pooblaščenca.
(4) Če iz opravičljivih razlogov nista prisotna vsaj dva
člana, se dražba prestavi, o čemer se vsi vabljeni obvestijo na način, določen
v 4. členu tega pravilnika, najpozneje v treh delovnih dneh.
3. člen
(naloge komisije)
Komisija ima naslednje naloge:
-       
pripravlja vabila na dražbo;
-       
identificira dražitelje;
-       
vodi dražbo;
-       
piše zapisnik o poteku dražbe;
-       
vroči zapisnik uradni osebi ministrstva, pristojnega za rudarstvo, ki
vodi postopek za izdajo dovoljenja za raziskovanje ali odločbe o izbiri nosilca
rudarske pravice za izkoriščanje;
-       
opravlja pisarniška in organizacijska dela v zvezi z dražbo.
4. člen
(vročanje vabila na dražbo)
(1) Vabilo na dražbo se pošlje z osebno vročitvijo vsem
upravičenim prijaviteljem vsaj 30 dni pred predvidenim dnem dražbe. Vabilo na
dražbo se pošlje na naslov, ki ga prijavitelj na javni razpis navede v javnem
razpisu, razen če je prijavitelj po poteku roka za prijave na javni razpis in
najmanj do dne pošiljanja vabil na dražbo ministrstvu sporočil drug naslov.
(2) Če prijavitelj ministrstvu sporoči nov naslov po
tem, ko so bila vabila na dražbo že poslana, se prijavitelju pošlje novo vabilo
na dražbo na nov naslov, pri čemer mora biti vabilo poslano vsaj 20 dni pred
predvidenim dnem dražbe. Če ta rok zaradi poznejšega obvestila o spremembi
naslova ne more biti upoštevan, ministrstvo vabilo na dražbo pošlje prek
kurirske službe.
(3) Če upravičeni prijavitelj, njegov zakoniti zastopnik
ali pooblaščenec med postopkom spremeni sedež in naslov, ki ga je navedel v
prijavi na javni razpis ali v pooblastilu, pa tega ne sporoči ministrstvu,
pristojnemu za rudarstvo, se vročitev vabila na dražbo opravi na način, kot to
določa zakon, ki ureja rudarstvo.
5. člen
(vsebina vabila na dražbo)
(1) V vabilu na dražbo se navedejo:
-       
datum, čas in kraj dražbe;
-       
izklicna višina ponudbe in stopnja dvigovanja ponudbe;
-       
opozorilo, da dražitelji potrebujejo za identifikacijo veljavni osebni
dokument;
-       
opozorilo, da morajo pooblaščenci predložiti pooblastilo dražitelja.
(2) V primeru izbire nosilca rudarske pravice za
raziskovanje se v vabilu navede opozorilo, da upravičeni prijavitelj, ki je bil
pravilno vabljen na dražbo, dve leti od dneva dražbe ne more vložiti nove vloge
za objavo javnega razpisa za izdajo dovoljenja za raziskovanje, se prijaviti na
javni razpis za izdajo rudarskega dovoljenja za raziskovanje ali sodelovati na
dražbi za izbiro nosilca rudarske pravice za raziskovanje, če se dražbe ne
udeleži in za to nima opravičljivega razloga v skladu s prvim odstavkom 9.
člena tega pravilnika.
(3) V primeru izbire nosilca rudarske pravice za
izkoriščanje se v vabilu navede opozorilo, da upravičeni prijavitelj, ki je bil
pravilno vabljen na dražbo, dve leti od dneva dražbe ne more vložiti nove vloge
za pridobitev rudarske pravice za izkoriščanje, se prijaviti na javni razpis za
izbiro nosilca rudarske pravice za izkoriščanje ali sodelovati na dražbi za
izbiro nosilca rudarske pravice za izkoriščanje, če se dražbe ne udeleži in za
to nima opravičljivega razloga v skladu z drugim odstavkom 9. člena tega pravilnika.
6. člen
(identifikacija dražiteljev)
(1) Komisija pred začetkom dražbe izvede identifikacijo
dražiteljev. V ta namen pri pravnih osebah preveri:
-       
firmo, sedež;
-       
matično številko;
-       
davčno številko;
-       
kontaktne podatke (telefon, naslov elektronske pošte);
-       
predloženo overjeno pisno pooblastilo zastopnika pravne osebe;
-       
izpisek iz sodnega registra, ki ni starejši od 15 dni, iz katerega je
razviden status zakonitega zastopnika.
(2) Fizična oseba in zakoniti zastopnik svojo identiteto
izkazujeta z veljavnim osebnim dokumentom (osebna izkaznica, potni list,
vozniško dovoljenje). Če ima fizična oseba – dražitelj pooblaščenca, se preveri
tudi overjeno pisno pooblastilo dražitelja.
7. člen
(začetek postopka)
(1) Postopek dražbe se začne z vabilom, izvedba dražbe pa
se opravi na dan, v kraju in ob času, kakor so navedeni v vabilu. Dražba se
izvede na sedežu ministrstva, pristojnega za rudarstvo.
(2) Dražba se začne s predstavitvijo predmeta draženja,
ugotavljanjem prisotnosti, navedbo izklicne višine ponudbe, stopnje dvigovanja
ponudbe in pravil draženja.
(3) Draženje se začne, ko to jasno naznani član
komisije, ki vodi dražbo (v nadaljnjem besedilu: voditelj dražbe). Voditelj
dražbe je predsednik komisije za izvedbo dražbe, ob njegovi odsotnosti ali
obstoju katerega od razlogov iz tretjega odstavka 2. člena tega pravilnika pa
njegov namestnik.
(4) Komisija zagotovi enotno merjenje časa draženja z
mehansko ali elektronsko uro, ki jo prinese s seboj.
8. člen
(pravice pooblaščenca prijavitelja, prijavitelja ali
zakonitega zastopnika)
Če se dražbe udeleži pooblaščenec prijavitelja, je lahko na
dražbi navzoč tudi prijavitelj ali njegov zakoniti zastopnik, vendar v tem
primeru na dražbi sam ne more dajati ponudb, temveč lahko ponudbe daje samo
njegov pooblaščenec.
9. člen
(neopravičena odsotnost na dražbi)
(1) Če se upravičeni prijavitelj, ki je bil pravilno
vabljen na dražbo za izbiro nosilca rudarske pravice za raziskovanje, dražbe ne
udeleži in za to nima opravičljivega razloga, dve leti od dneva dražbe ne more
vložiti nove vloge za objavo javnega razpisa za izdajo dovoljenja za
raziskovanje, se prijaviti na javni razpis za izdajo rudarskega dovoljenja za
raziskovanje ali sodelovati na dražbi za izbiro nosilca rudarske pravice za
raziskovanje.
(2) Če se upravičeni prijavitelj, ki je bil pravilno
vabljen na dražbo za izbiro nosilca rudarske pravice za izkoriščanje, dražbe ne
udeleži in za to nima opravičljivega razloga, dve leti od dneva dražbe ne more
vložiti nove vloge za pridobitev rudarske pravice za izkoriščanje, se prijaviti
na javni razpis za izbiro nosilca rudarske pravice za izkoriščanje ali
sodelovati na dražbi za izbiro nosilca rudarske pravice za izkoriščanje.
(3) Opravičljivi razlog so okoliščine, ki upravičenemu
prijavitelju onemogočajo udeležbo na dražbi, ki jih prijavitelj ni mogel
predvideti, se jim ni mogel izogniti in jih ni mogel preprečiti.
(4) Ministrstvo, pristojno za rudarstvo, vodi evidenco o
upravičenih prijaviteljih, ki se brez opravičljivega razloga niso udeležili
dražbe.
10. člen
(uspeh dražbe)
Šteje se, da je dražba uspela, če je bila na njej dana vsaj
ena veljavna ponudba, ali če je višina nadomestila za raziskovanje ali rudarske
koncesnine na enoto pridobljene mineralne surovine v raščenem stanju določena v
skladu z določili devetega in desetega odstavka 25.a oziroma 42.a člena
Zakona o rudarstvu (Uradni list RS, št. 14/14 – uradno prečiščeno besedilo). V
drugih primerih se šteje, da dražba ni uspela in se lahko ponovi, če ni za isti
raziskovalni prostor ali njegov del do oddaje besedila javnega razpisa v objavo
v Uradnem listu Republike Slovenije ali uradnem glasilu Evropske unije vložena
nova vloga za objavo javnega razpisa za izdajo dovoljenja za raziskovanje ali
izkoriščanje.
11. člen
(zapisnik o dražbi)
(1) Komisija o poteku dražbe piše zapisnik, v katerem
navede podatke o:
-       
kraju, kjer je javna dražba potekala, datumu ter uri začetka in konca
dražbe;
-       
imenih članov komisije, delovnih mestih, ki jih zasedajo, in nalogah, ki
jih opravljajo v zvezi z dražbo (predsednik, namestnik predsednika, član,
zapisnikar, vodja dražbe);
-       
predmetu dražbe;
-       
izklicni višini ponudbe;
-       
najnižjem znesku višanja;
-       
dvigu rok posameznih dražiteljev pri posameznem višanju zneskov;
-       
imenih dražiteljev z veljavno prijavo na javni razpis in njihovih
zastopnikov ter pooblaščencev, ki so se dražbe udeležili, ter o tistih, ki se
je niso udeležili, z navedbo morebitnega opravičljivega ali neopravičljivega
razloga;
-       
ugotovitvah o izpolnjevanju pogojev dražiteljev, ki pristopijo k dražbi;
-       
najugodnejši ponudbi in podatke o tem, kdo jo je podal.
(2) Zapisnik podpiše voditelj dražbe, drugi člani
komisije in upravičeni prijavitelji. Udeleženci dražbe s svojim podpisom
potrjujejo svoje strinjanje z vsebino zapisnika. Če se z vsebino zapisnika ali
izvedbo postopka dražbe udeleženci ne strinjajo, se to zapiše v zapisnik, ki ga
nato podpišejo.
(3) Če kdo od upravičenih dražiteljev predčasno zapusti
dražbo, se to navede v zapisnik, dražitelja pa opozori, da se v tem primeru
strinja z izbiro nosilca rudarske pravice za izdajo dovoljenja za raziskovanje
ali izkoriščanje.
(4) Pred podpisom se osnutek zapisnika glasno prebere.
Posamezni udeleženec lahko pregleda zapisnik, ki se dopolni v skladu s
pripombami. En izvod usklajenega in podpisanega zapisnika prejme vsak
upravičeni prijavitelj in uradna oseba, ki vodi postopek za izdajo dovoljenja
za raziskovanje ali izdajo odločbe o izbiri nosilca rudarske pravice za
izkoriščanje.
12. člen
(evidenca o upravičenih prijaviteljih)
(1) Evidenca o upravičenih prijaviteljih, ki se niso
udeležili dražbe, se vodi v obliki imenika, ki ga vodi in vzdržuje ministrstvo,
pristojno za rudarstvo.
(2) Imenik iz prejšnjega odstavka vključuje naslednje
podatke:
-       
naslov podjetja, matično in davčno številko, če gre za pravno osebo ali
samostojnega podjetnika;
-       
ime, priimek, naslov stalnega in začasnega prebivališča, če ga ima,
enotno matično številko občana ali nacionalno identifikacijsko številko in
državo rojstva, če gre za fizično osebo, ki ni samostojni podjetnik;
-       
vrsto mineralnih surovin, ki so jih prijavitelji nameravali raziskovati
ali izkoriščati;
-       
predlog imena raziskovalnega ali pridobivalnega prostora za
izkoriščanje;
-       
številko katastrske občine in številke zemljiških parcel pridobivalnega
ali raziskovalnega prostora;
-       
količino in vrsto raziskovalnih ali rudarskih del;
-       
predlog obdobja, za katero naj bi se izdalo dovoljenje za raziskovanje
ali rudarska pravica za izkoriščanje mineralnih surovin.
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-9/2017/19
Ljubljana, dne 7. junija 2017
EVA 2016-2430-0058
dr. Peter Gašperšič l.r.
Minister
za infrastrukturo