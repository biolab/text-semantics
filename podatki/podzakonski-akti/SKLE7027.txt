UVODNE DOLOČBE
1. S tem sklepom se vzpostavlja
register finančnega premoženja pri Banki Slovenije za potrebe zavarovanja
obveznosti do Eurosistema (v nadaljevanju: register) ter določajo pravila
vodenja registra.
Za potrebe tega sklepa imajo spodnji pojmi
naslednji pomen:
-      
Eurosistem: Evropska centralna banka (v nadaljevanju: ECB) in nacionalne
centralne banke držav članic EU, ki so uvedle euro;
-      
Euroobmočje: države članice EU, ki so uvedle euro;
-      
Nasprotna stranka: Nasprotna stranka, kot jo opredeljuje Splošna
dokumentacija o instrumentih in postopkih denarne politike Eurosistema, ki jo
sprejme ECB;
-      
Primerni dolžniki: pravne osebe, kot jih opredeljuje sektorska
razčlenitev iz Evropskega sistema računov (ESR 95), in sicer država, regionalne
oblasti, lokalne skupnosti in osebe javnega sektorja, nefinančne družbe ter
nadnacionalne in mednarodne inštitucije;
-      
Posojilodajalec: nasprotna stranka, ki je odobrila posojilo, ki se
vpisuje v register.
FINANČNO PREMOŽENJE
2. V register se vpisujejo podatki o
posojilih, ki jih posojilodajalci odobrijo primernim dolžnikom s sedežem v
euroobmočju po slovenskem pravu, in vezanih depozitih (v nadaljevanju:
depoziti), ki se lahko uporabijo za zavarovanje terjatev Eurosistema.
Neizkoriščene kreditne linije (npr.
neizkoriščen del revolving posojila), prekoračitve stanja na tekočem računu in
akreditivi (ki dovoljujejo uporabo kredita, vendar sami po sebi niso posojila)
se ne štejejo za posojila iz prejšnjega odstavka.
POGOJI ZA VPIS POSOJILA V REGISTER
3. V register lahko posojilodajalec
vpiše posojilo z nominalnim zneskom najmanj 500.000 eurov.
4. Število nacionalnih prav, ki
urejajo nasprotno stranko, posojilodajalca, dolžnika, garanta, posojilno
pogodbo in mobilizacijo posojila, ne sme preseči dveh.
5. Posojilodajalec mora pridobiti od
dolžnika pisno soglasje, da se podatki posojilne pogodbe iz tega sklepa lahko
razkrijejo Eurosistemu.
6. Posojilna pogodba ne sme vsebovati
nobenih omejitev za posojilodajalca glede razpolaganja s terjatvijo po tej
pogodbi (npr. prepoved cesije ali prepoved zastave). Prav tako posojilna
pogodba ne sme vsebovati nobenih omejitev glede realizacije bančnega posojila,
ki se uporablja za zavarovanje.
7. Pravice iz naslova odplačila
glavnice oziroma obresti iz posojilne pogodbe ne smejo biti podrejene pravicam
(morebitnih) imetnikov drugih bančnih posojil ali dolžniških instrumentov
istega izdajatelja.
8. Posojilodajalec mora pred vpisom
posojila v register pri Banki Slovenije posredovati Banki Slovenije en izvod
posojilne pogodbe in morebitne anekse k tej pogodbi, v slovenskem jeziku
oziroma v overjenem prevodu v slovenski jezik.
VSEBINA IN NAČIN VPISA IN IZBRISA POSOJILA IZ REGISTRA
9. Posojila se vpisujejo v register na
zahtevo posojilodajalca.
10. Banka Slovenije vpis posojila v
register potrdi z dodelitvijo enolične identifikacijske številke posojila
posojilodajalcu.
11. Register je centralizirana baza
podatkov, v katero se vpisujejo naslednji podatki o finančnem premoženju:
-      
neodplačani znesek posojila,
-      
datum vpisa posojila v register,
-      
identifikacijska številka posojila (ki je posojilu dodeljena za enolično
identifikacijo ob vpisu v register),
-      
datum vpisa/izbrisa posojila v register,
-      
datum sklenitve posojilne pogodbe, datum dejanskega nastanka posojila
ter datum poplačila zadnjega obroka,
-      
podatke o imetniku/posojilodajalcu posojila (naziv, oznaka, naslov),
-      
podatke o nasprotni stranki, za katere obveznosti druga nasprotna
stranka vzpostavlja zavarovanje (naziv, oznaka, naslov),
-      
podatke o dolžniku posojila (naziv, oznaka, naslov) ter
-      
vzpostavitev zavarovanja v korist Eurosistema iz posojila (oznaka, naziv
in naslov cesionarja oziroma zastavnega upnika, datum vpisa/izbrisa zastavne
pravice ter datum vpisa cesije in datum povratnega prenosa).
12. Vzpostavitev in ukinitev
zavarovanja se izvede na podlagi zahtevka posojilodajalca. Posojilodajalec
lahko vzpostavi in ukine zavarovanje bodisi za svoje obveznosti ali obveznosti
druge nasprotne stranke.
Posojilodajalec lahko vzpostavi in ukine
zavarovanje na posojilu samo v višini celotnega zneska posojila.
Posojilodajalec mora pred vzpostavitvijo
zavarovanja na posojilu sporočiti Banki Slovenije, da je obvestil dolžnika iz
posojilne pogodbe o svoji nameri za vzpostavitev zavarovanja na posojilu ter da
je na svoje izvode posojilne pogodbe vpisal identifikacijsko številko posojila,
vodeno v registru, prejeto s strani Banke Slovenije.
13. Pravice Eurosistema iz
vzpostavljenega zavarovanja na finančnem premoženju, ki je vpisano v register,
nastanejo z vpisom te pravice v register in prenehajo z izbrisom pravice iz
registra.
14. Na posojilu v registru se lahko
vzpostavi zavarovanje z vpisom maksimalne zastavne pravice brez datuma dospelosti
ali z odstopom terjatve v korist Eurosistema.
15. Posojilodajalec ne sme v korist
tretjih oseb razpolagati s posojilom, ki je vpisano v register in na katerem je
vpisana pravica zavarovanja v korist Eurosistema.
16. Izbris posojila iz registra se
izvede na podlagi zahtevka posojilodajalca.
Sprememba posojilodajalca ali dolžnika ima
za posledico avtomatični izbris posojila iz registra. Posojilodajalec je o
nastalih spremembah dolžen obvestiti Banko Slovenije takoj, ko te nastanejo.
Nasprotna stranka, ki želi izbrisano
posojilo ponovno vpisati v register, mora ponovno zahtevati vpis.
17. Posojilodajalec posreduje zahtevke
po tem sklepu, na obrazcih, ki jih določi Banka Slovenije in jih objavi na
svoji spletni strani.
18. Podrobnejše postopke in pravila v
zvezi z registrom določa uporabniški priročnik, ki ureja uporabo finančnega
premoženja za zavarovanje terjatev Banke Slovenije za nasprotne stranke, ki ga
Banka Slovenije objavi na svoji spletni strani.
POGOJI, VSEBINA IN NAČIN VPISA IN IZBRISA DEPOZITA IZ
REGISTRA
18.a V register lahko nasprotna
stranka vpiše depozit, ki se lahko uporabi za zavarovanje terjatev Eurosistema.
Register je centralizirana baza podatkov, v
katero se vpisujejo naslednji podatki o finančnem premoženju:
-      
znesek depozita,
-      
datum vpisa / izbrisa depozita v/iz registra,
-      
podatek o imetniku depozita (naziv, oznaka, naslov),
-      
vzpostavitev zavarovanja v korist Banke Slovenije iz depozita.
Vzpostavitev in ukinitev zavarovanja se
izvede na podlagi zahtevka nasprotne stranke. Nasprotna stranka lahko vzpostavi
zavarovanje samo za svoje obveznosti. Nasprotna stranka lahko vzpostavi in
ukine zavarovanje na depozitu samo v višini celotnega zneska depozita.
Pravice Banke Slovenije iz vzpostavljenega
zavarovanja na depozitu, ki je vpisan v register, nastanejo z vpisom te pravice
v register in prenehajo z izbrisom pravice iz registra.
Izbris depozita iz registra se izvede ob
dospelosti depozita, če ni več primeren za zavarovanje terjatev Eurosistema ali
na podlagi zahtevka nasprotne stranke.
Na depozitu se vzpostavi zavarovanje z
vpisom maksimalne zastavne pravice brez datuma dospelosti.
Nasprotna stranka ne sme v korist tretjih
oseb razpolagati z depozitom, ki je vpisan v register in na katerem je vpisana
pravica zavarovanja v korist Banke Slovenije. Nasprotna stranka je o nastalih
spremembah dolžna obvestiti Banko Slovenije takoj, ko te nastanejo.
Nasprotna stranka posreduje zahtevke po tem
sklepu na obrazcih, ki jih določi Banka Slovenije in jih objavi na svoji
spletni strani.
Podrobnejše postopke in navodila v zvezi z
registrom določa uporabniški priročnik, ki ureja uporabo vezanih depozitov za
zavarovanje terjatev Banke Slovenije, ki ga Banka Slovenije objavi na svoji
spletni strani.
JAVNOST PODATKOV
19. Podatki o identifikacijski številki
ter o vzpostavitvi zavarovanja v korist Eurosistema na posojilu ali depozitu so
javni. Banka Slovenije posreduje podatek o obstoju pravice iz zavarovanja iz
registra na podlagi pisnega zahtevka, v katerem prosilec navede
identifikacijsko številko posojila ali depozita.
Banka Slovenije posreduje podatke o obstoju
pravice iz zavarovanja iz registra na podlagi pisnega zahtevka, v katerem
prosilec navede identifikacijsko številko posojila.
NADOMESTILA
20. Banka Slovenije lahko s sklepom,
ki ureja tarifo za zaračunavanje nadomestil za storitve Banke Slovenije, določi
nadomestila v zvezi s storitvami vodenja registra ter posredovanjem podatkov iz
registra.

Sklep o vzpostavitvi in vodenju registra
finančnega premoženja (Uradni list RS, št. 21/07)
vsebuje naslednje končne določbe:
»KONČNE DOLOČBE
21. Ta sklep začne veljati naslednji
dan po objavi v Uradnem listu Republike Slovenije.
Z uveljavitvijo tega sklepa preneha veljati
Sklep o vzpostavitvi in vodenju registra finančnega premoženja (Uradni list RS,
št. 131/06).
22. Od začetka veljave tega sklepa
dalje se lahko za zavarovanje terjatev Eurosistema uporablja samo finančno
premoženje po tem sklepu, medtem ko se za finančno premoženje, ki dospe po
začetku veljave tega sklepa, in je že vpisano v register, uporabljajo določbe
Sklepa o vzpostavitvi in vodenju registra finančnega premoženja (Uradni list
RS, št. 131/06).«.

Sklep o spremembi Sklepa o vzpostavitvi in
vodenju registra finančnega premoženja (Uradni list RS, št. 110/07) vsebuje naslednjo končno določbo:
»6. Ta sklep začne veljati
1. januarja 2008, razen 3., 4. in 5. točke, ki začnejo veljati
1. junija 2008.«.

Sklep o dopolnitvi Sklepa o vzpostavitvi in
vodenju registra finančnega premoženja (Uradni list RS, št. 73/08) dodaja 23. točko sklepu:
»23. Ne glede
na določbe tega sklepa se lahko, ob soglasju Banke Slovenije, za namene
zavarovanja terjatev Banke Slovenije, ki ne izhajajo iz poslov izvajanja
denarne politike in posojila čez dan, v register vpišejo tudi posojila, ki ne
izpolnjujejo pogojev iz 3., 4., 5., in 7. točke tega sklepa, tudi če so
odobrena dolžnikom, ki se ne štejejo kot primerni dolžniki po tem sklepu.
V zvezi s posojili iz prvega odstavka te
točke se pri uporabi določb tega sklepa, ne glede na opredelitev iz 1. točke,
kot nasprotna stranka šteje banka in hranilnica, kot jo določa Zakon o Banki
Slovenije.
Bančna posojila, ki se vpisujejo v register
na podlagi te točke, se ne štejejo kot primerno finančno premoženje v smislu
Sklepa o splošnih pravilih izvajanja denarne politike (Uradni list RS, št.
131/06 in 103/07).
Za vpis
posojila iz te točke se ne uporabljata 17. in 18. točka tega sklepa. Banka Slovenije vpiše posojilo iz te točke v register na podlagi pisne zahteve nasprotne
stranke ter ob predložitvi posojilne pogodbe in podatkov, ki se vpisujejo v
register.«;
 
ter vsebuje naslednjo končno določbo:
»2. Ta sklep začne veljati naslednji
dan po objavi v Uradnem listu Republike Slovenije.«.

Sklep o spremembi in dopolnitvi Sklepa o
vzpostavitvi in vodenju registra finančnega premoženja (Uradni list RS, št. 40/10) vsebuje naslednjo končno določbo: 
»5. Ta sklep začne veljati na dan
objave v Uradnem listu Republike Slovenije.«.