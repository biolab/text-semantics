1. člen
Ta pravilnik podrobneje določa postopek za podelitev in
odvzem licence veterinarjem za opravljanje veterinarskih dejavnosti, ravnanje v
primeru poškodbe ali izgube listine, s katero je podeljena licenca, ter vsebino
registra o podeljenih in odvzetih licencah.
2. člen
(1) Licenca se v skladu z zakonom, ki ureja veterinarstvo,
podeljuje doktorju veterinarske medicine, ki izpolnjuje naslednje pogoje: 
-    
ima zaključen univerzitetni študij veterinarstva v Republiki Sloveniji
ali nostrificirano diplomo, 
-    
ima opravljen državni izpit ali priznan strokovni izpit v skladu s
sedmim odstavkom 101. člena Zakona o veterinarstvu (Uradni list RS, št. 33/01,
110/02 – ZGO-1, 45/04 – ZdZPKG, 62/04 – odločba US in 93/05 – ZVMS), 
-    
je član Veterinarske zbornice. 
(2) Ne glede na prejšnji odstavek se veterinarju, ki je
opravil študij veterinarstva v državi članici Evropske unije ali državi, s
katero je Evropska unija sklenila sporazum o priznavanju kvalifikacij, licenca
lahko podeli, če ima priznano kvalifikacijo v skladu z zakonom, ki ureja
postopek priznavanja kvalifikacij državljanom držav članic Evropske unije za
opravljanje reguliranih poklicev oziroma reguliranih poklicnih dejavnosti v
Republiki Sloveniji. 
(3) Ostali tuji državljani, ki so opravili študij
veterinarstva v drugi državi kot iz prejšnjega odstavka, morajo, če ni z
bilateralnim sporazumom med Republiko Slovenijo in tretjo državo določeno
drugače, poleg nostrifikacije diplome opraviti državni izpit v skladu z
zakonom, ki ureja veterinarstvo.
3. člen
Licenco se podeljuje za čas izpolnjevanja predpisanih
pogojev. Če Veterinarska zbornica ugotovi, da je veterinarju v Republiki
Sloveniji ali drugi državi izrečena prepoved opravljanja dejavnosti oziroma
poklica, se mu za čas trajanja ukrepa licenca ne more podeliti.
4. člen
(1) Odločba o licenci se izda doktorju veterinarske medicine
na podlagi pisne vloge. Veterinarska zbornica pred izdajo odločbe o licenci pri
Veterinarski upravi Republike Slovenije (v nadaljnjem besedilu: VURS) preveri
podatke o opravljenem državnem izpitu ter pri ministrstvu, pristojnem za delo,
pridobi podatke glede priznanja kvalifikacije. 
(2) Tuji državljani, ki so opravili študij veterinarstva v
drugi državi članici Evropske unije ali državi, s katero je Evropska unija
sklenila sporazum o priznavanju kvalifikacij, morajo predložiti odločbo o
priznanju kvalifikacij. 
(3) Drugi tuji državljani morajo priložiti nostrificirano
diplomo in potrdilo o opravljenem državnem izpitu v skladu z zakonom, ki ureja
veterinarstvo.
5. člen
(1) Veterinarji, ki so člani Veterinarske zbornice, so dolžni
opravljati predpisano preverjanje znanja v skladu z zakonom, ki ureja
veterinarstvo, in pravilnikom o strokovnem izpopolnjevanju veterinarjev in
preskusu strokovne usposobljenosti. 
(2) Če veterinar v obdobju zaporednih desetih let ne izpolni
pogojev glede strokovnega usposabljanja oziroma preskusa strokovne
usposobljenosti, mu Veterinarska zbornica pošlje opomin pred začasnim odvzemom
licence z rokom enega leta za izpolnitev pogojev. 
(3) Če veterinar ne opravi predpisanega usposabljanja v
dodatnem roku iz prejšnjega odstavka, direktor Veterinarske zbornice izda
odločbo o odvzemu licence, s katero se licenca veterinarju odvzame za obdobje
do izpolnitve predpisanih pogojev.
6. člen
(1) Na predlog razsodišča Veterinarske zbornice zaradi
dokazanih hujših kršitev veterinarja ali opustitve strokovnega usposabljanja
izda direktor Veterinarske zbornice odločbo o začasnem odvzemu licence. Če je
bil v kazenskem postopku izrečen varnostni ukrep prepovedi opravljanja poklica,
se za čas izvrševanja izrečenega ukrepa odvzame tudi licenca. 
(2) V primeru dokazanih hujših strokovnih kršitev veterinarja
predlaga razsodišče odvzem licence za dobo od treh mesecev do treh let. po
preteku te dobe lahko veterinar ponovno zaprosi za licenco po predhodnem
opravljenem usposabljanju, ki ga pripravi Veterinarska zbornica v skladu z
zakonom, ki ureja veterinarstvo. 
(3) Lažje in hujše kršitve so opredeljene v pravilniku, ki
ureja delo razsodišča in tožilca Veterinarske zbornice.
7. člen
(1) Veterinarska zbornica vodi register licenc ter o
podeljenih in odvzetih licencah enkrat mesečno obvešča VURS. Register vsebuje
osebno ime veterinarja, številko in datum izdaje odločbe o podelitvi oziroma
odvzemu licence. 
(2) Za vsakega člana se vodi spis, ki vsebuje vlogo z
dokazili ter odločbo o podelitvi oziroma odvzemu licence.
8. člen
(1) Če veterinar izgubi listino, s katero mu je podeljena
licenca, jo mora preklicati v Uradnem listu Republike Slovenije. po preklicu
lahko vloži pisni zahtevek za izdajo dvojnika licence. 
(2) Če se listina poškoduje, mora veterinar pred izdajo
dvojnika predložiti Veterinarski zbornici ostanek listine.
9. člen
Z uveljavitvijo tega pravilnika preneha veljati Pravilnik o
izdaji, podaljšanju in odvzemu osebnega dovoljenja za opravljanje dela v
zasebni veterinarski dejavnosti (osebna licenca) (Uradni list RS, št. 26/97 in
33/01 – ZVet-1) in deveta alinea prvega odstavka 16. člena Pravilnika o delu
tožilca in razsodišča zbornice (Uradni list RS, št. 26/97, 26/00 in 33/01 –
ZVet-1).
10. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-349/2006
Ljubljana, dne 16. oktobra 2006
EVA 2006-2311-0182
Marija Lukačič l.r. 
Ministrica 
za kmetijstvo, gozdarstvo in prehrano