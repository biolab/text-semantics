1. člen
(vsebina)
(1) Ta uredba določa pogoje in merila, ki jih morajo
izpolnjevati upravičenci za dodelitev enkratne pomoči ribičem, ki imajo
dovoljenje za gospodarski ribolov in so izvajali gospodarski ribolov v letu
2007 (v nadaljnjem besedilu: enkratna pomoč), upravičence ter postopek
dodelitve pomoči in nadzor nad porabo dodeljenih sredstev. 
(2) Sredstva se dodeljujejo po pravilih o dodeljevanju pomoči
de minimis v skladu z Uredbo Komisije (ES) št. 875/2007 z dne 24. julija
2007 o uporabi členov 87 in 88 Pogodbe ES za pomoč de minimis v ribiškem
sektorju in o spremembah Uredbe (ES) št. 1860/2004 (UL L št. 193 z dne 25. 7.
2007, str. 6).
2. člen
(enkratna pomoč)
Za izvajanje ukrepa enkratne pomoči se v letu 2008, zaradi
izrazitega slabšanja ekonomskih razmer v ribištvu, namenijo sredstva iz
proračuna Republike Slovenije v višini do 100.000,00 eurov.
3. člen
(upravičenci za pridobitev sredstev)
(1) Upravičenec po tej uredbi je vlagatelj, ki izpolnjuje vse
pogoje po tej uredbi in mu je bila izdana odločba o dodelitvi enkratne pomoči. 
(2) Do sredstev iz prejšnjega člena so lahko upravičene: 
-       
pravne osebe s sedežem v Republiki Sloveniji, ki so registrirane in
opravljajo dejavnost gospodarskega ribolova; 
-       
samostojni podjetniki s stalnim prebivališčem v Republiki Sloveniji, ki
so registrirani in opravljajo dejavnost gospodarskega ribolova, in 
-       
fizične osebe, ki so vpisane v evidenco ribičev – fizičnih oseb, ki jo
vodi Ministrstvo za kmetijstvo, gozdarstvo in prehrano (v nadaljevanjem
besedilu: ministrstvo) in imajo stalno prebivališče v Republiki Sloveniji. 
(3) Ne glede na določbo prejšnjega odstavka do sredstev iz
prejšnjega člena ne morejo biti upravičena podjetja v težavah, v skladu s točko
2.1 Smernic Skupnosti o državni pomoči za reševanje in prestrukturiranje podjetij
v težavah (UL C št. 244 z dne 1. 10. 2004, str. 2).
4. člen
(pogoji za pridobitev sredstev)
(1) Oseba iz prejšnjega člena mora izpolnjevati naslednje
pogoje za pridobitev enkratne pomoči: 
-       
mora biti lastnik ali solastnik vsaj enega ribiškega plovila, ki je
registrirano za namen gospodarskega ribolova, 
-       
za vsaj eno plovilo iz prejšnje alinee mora biti izdano veljavno
dovoljenje za gospodarski ribolov in 
-       
je v letu 2007 izpolnil in oddal vsaj 50 ladijskih dnevnikov za plovila,
ki jih je imel v lasti ali solasti. 
(2) Ne glede na tretjo alineo prejšnjega odstavka lahko oseba
iz prejšnjega člena, ki je bila v letu 2007 tudi član posadke na drugem
ribiškem plovilu, ki izpolnjuje pogoj iz tretje alinee prejšnjega odstavka,
upravičenost do enkratne pomoči dokazuje s kopijami izstavljenih računov o
skupnem ribolovu in dokazili o plačilu teh računov.
5. člen
(izračun in merila za omejitev višine pomoči)
(1) Pri izračunu višine pomoči za posameznega upravičenca se
upošteva število članov posadke ribiškega plovila, ki so bili pri upravičencu
zaposleni oziroma je bil samozaposlen v letu 2007 in je za njih oziroma zase
plačeval prispevke za socialno varnost. 
(2) Na posameznega člana posadke iz prejšnjega odstavka
pripada upravičencu enkratna pomoč v višini 2.000,00 eurov. 
(3) V primeru, da je bil član posadke iz prvega odstavka tega
člena zaposlen le del leta 2007, upravičencu glede na število dni zaposlitve
pripada sorazmerni delež enkratne pomoči. 
(4) Če izračunana enkratna pomoč skupaj z drugimi pomočmi de
minimis, ki jih je upravičenec prejel v zadnjih treh proračunskih letih
preseže 30.000,00 eurov, se upravičencu dodeli le del enkratne pomoči, ki
skupaj s pomočmi de minimis, ki jih je upravičenec prejel v zadnjih treh
proračunskih letih, ne preseže 30.000,00 eurov. 
(5) Ministrstvo izvede izračun v skladu s tem členom in
izplača pomoč na transakcijski račun upravičenca v enkratnem znesku.
6. člen
(vloga za izplačilo enkratne pomoči)
(1) Vloga za izplačilo enkratne pomoči (v nadaljnjem
besedilu: vloga) mora vsebovati naslednje podatke oziroma priloge: 
-       
osebno ime in naslov (za fizične osebe) oziroma naziv, sedež in
zakonitega zastopnika vlagatelja (za pravne osebe), 
-       
davčno številko vlagatelja, 
-       
matično številko vlagatelja (le za pravne osebe in samostojne podjetnike
posameznike), 
-       
številko transakcijskega računa in naziv banke, 
-       
seznam zaposlenih oseb in čas trajanja njihove zaposlitve, za katere
vlagatelj uveljavlja enkratno pomoč, 
-       
pisno izjavo, da je vlagatelj za zaposlene iz prejšnje alinee poravnal
vse prispevke za socialno varnost, 
-       
pisno izjavo o kakršnikoli drugi pomoči de minimis, ki jo je
upravičenec prejel v zadnjih treh proračunskih letih, 
-       
pisno izjavo, da vlagatelj ni podjetje v težavah v skladu s točko 2.1
Smernic Skupnosti o državni pomoči za reševanje in prestrukturiranje podjetij v
težavah (UL C št. 244 z dne 1. 10. 2004, str. 2) in 
-       
pisno izjavo, da lahko ministrstvo pridobi vse podatke in dokazila, ki
vplivajo na odločitev o zahtevku in jih v uradni evidenci vodijo upravni in
drugi državni organi, organi lokalnih skupnosti in nosilci javnih pooblastil. 
(2) Če izjava iz devete alinee prejšnjega odstavka ni
priložena, mora vlagatelj priložiti naslednja dokazila: 
-       
ustrezne ladijske dnevnike, pridobljene od Zavoda za ribištvo Slovenije,
-       
dovoljenje za gospodarski ribolov, 
-       
potrdilo Davčne uprave Republike Slovenije o plačilu vseh prispevkov za
socialno varnost, 
-       
izpis Uprave za pomorstvo o registraciji ribiškega plovila za namen
gospodarskega ribolova, 
-       
izpisek iz sodnega registra (za pravne osebe), 
-       
priglasitveno listino, da vlagatelj opravlja dejavnost kot samostojni
podjetnik posameznik (za samostojne podjetnike posameznike), 
-       
odločbo ministrstva, na podlagi katere imajo status ribiča – fizične
osebe (za fizične osebe).
7. člen
(vložitev vloge in izplačilo enkratne pomoči)
Vlagatelj vlogo skupaj z dokazili iz prejšnjega člena
najkasneje do 15. julija 2008 pošlje na naslov: Ministrstvo za kmetijstvo,
gozdarstvo in prehrano, Dunajska 58, 1000 Ljubljana ali jo osebno vloži v
vložišču Ministrstva za kmetijstvo gozdarstvo in prehrano.
8. člen
(obravnava vlog in odločanje o vlogah)
(1) Vloga je oddana pravočasno do roka, če je: 
-       
poslana z navadno pošto tako, da je prispela na ministrstvo do roka,
določenega v prejšnjem členu, 
-       
poslana s priporočeno pošto do roka, določenega v prejšnjem členu, pri
čemer se upošteva datum na poštnem žigu, 
-       
oddana v vložišče (glavna pisarna ministrstva) do roka, določenega v
prejšnjem členu. 
(2) Vloga je popolna, če vsebuje vso s to uredbo predpisano
dokumentacijo. 
(3) Vlagatelje, katerih vloge so nepopolne, ministrstvo
pozove, da le-te dopolnijo. Rok za dopolnitev vloge je 8 dni od prejema poziva
za dopolnitev vloge. Vloge, ki tudi po dopolnitvi ne bodo popolne, se zavržejo.
(4) Po preteku zadnjega roka za dopolnitev vlog se za vse popolne
vloge, ki izpolnjujejo pogoje iz 4. člena te uredbe, izvede izračun enkratne
pomoči za posameznega upravičenca v skladu s 5. členom te uredbe. V primeru, da
izračunana vsota enkratne pomoči za vse upravičence ob upoštevanju četrtega
odstavka 5. člena te uredbe, preseže sredstva iz 2. člena te uredbe, se
izračunani znesek enkratne pomoči za posamezne upravičence proporcionalno
zniža, tako da nova skupna vsota vseh enkratnih pomoči, ob upoštevanju četrtega
odstavka 5. člena te uredbe, ne preseže razpoložljivih sredstev iz 2. člena te
uredbe. 
(5) Na podlagi vložene vloge ministrstvo z upravno odločbo
odloči o višini enkratne pomoči, ko ugotovi, da vlagatelj izpolnjuje pogoje za
upravičenca iz 3. člena te uredbe in pogoje za pridobitev sredstev iz 4. člena
te uredbe, ter preveri ustreznost izjave iz šeste alinee prvega odstavka 6.
člena te uredbe. 
(6) Če ministrstvo na podlagi uradnih dokumentov, evidenc
inšpekcijskih zapisnikov, ladijskih dnevnikov, evidenc Zavoda za zdravstveno
zavarovanje Slovenije ali Davčne uprave Republike Slovenije ugotovi
nepravilnosti, navedene v vlogi, oziroma neizpolnjevanje pogojev, določenih s
to uredbo, se vloga zavrne.
9. člen
(pridobitev podatkov iz uradnih evidenc)
Ministrstvo samo pridobi podatke in dokazila, ki vplivajo na
odločitev o enkratni pomoči in jih v uradni evidenci vodijo upravni in drugi
državni organi, organi lokalnih skupnosti in nosilci javnih pooblastil.
10. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-15/2008/6
Ljubljana, dne 12. junija 2008
EVA 2008-2311-0107
Vlada Republike Slovenije
Janez Janša l.r.
Predsednik