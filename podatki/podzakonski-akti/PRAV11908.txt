I. SPLOŠNE DOLOČBE
1. člen
(vsebina)
(1) Ta pravilnik določa posebno
nadzorovano območje za zlato trsno rumenico, ki jo povzroča fitoplazma
Grapevine flavescence dorée (v nadaljnjem besedilu: FD), ugotavljanje
zdravstvenega stanja gostiteljskih rastlin na tem območju, dolžnosti imetnikov
gostiteljskih rastlin, fitosanitarne ukrepe za preprečevanje širjenja in
zatiranje FD in prijavo lokacije enote pridelave gostiteljskih rastlin za
saditev.
(2) FD je karantenski škodljivi
organizem za rastline Vitis L., razen plodov in semena (v nadaljnjem besedilu:
trta), in je kot Grapevine flavescence dorée MLO navedena na seznamu pod (d) 6.
točke II. oddelka dela A priloge II Direktive Sveta 2000/29/ES z dne
8. maja 2000 o varstvenih ukrepih proti vnosu organizmov, škodljivih za
rastline ali rastlinske proizvode, v Skupnost in proti njihovemu širjenju v
Skupnosti (UL L št. 169 z dne 10. 7. 2000, str. 1), zadnjič spremenjene z
Izvedbeno direktivo Komisije 2014/19/EU z dne 6. februarja 2014 o
spremembi Priloge I k Direktivi Sveta 2000/29/ES o varstvenih ukrepih proti
vnosu organizmov, škodljivih za rastline ali rastlinske proizvode, v Skupnost
in proti njihovemu širjenju v Skupnosti (UL L št. 38 z dne 7. 2. 2014,
str. 30), ter ne sme biti navzoča na trti.
2. člen
(izrazi)
Izrazi, uporabljeni v tem pravilniku, imajo
naslednji pomen:
1.     
enota pridelave je del mesta pridelave, na katerem se lahko vzpostavita
in vzdržujeta trsnica in matični nasad, kjer je treba na predpisan način
zagotavljati odsotnost okužbe s FD;
2.     
GERK je grafična enota rabe zemljišča kmetijskega gospodarstva v skladu
z zakonom, ki ureja kmetijstvo;
3.     
gostiteljske rastline zlate trsne rumenice so trta in navadni srobot (Clematis
vitalba L.), (v nadaljnjem besedilu: navadni srobot);
4.     
opuščen vinograd je vinograd, ki ni redno obdelan in vzdrževan oziroma
zemljišče ni obdelano tako, da je omogočena optimalna in gospodarna pridelava,
trta vsaj v zadnjem letu ni bila obrezana v času zimske rezi, tako da se
poganjki prepletajo v vrsti in med vrstami, zemljišče se zarašča, vidna pa so
lahko tudi znamenja običajnih bolezni in škodljivcev, kot sta peronospora
vinske trte in oidij;
5.     
posebno nadzorovano območje je ozemlje Republike Slovenije, kjer se na
predpisan način zagotavlja zdravstveno varstvo gostiteljskih rastlin in na
katerem se določijo razmejena območja;
6.     
prenašalec zlate trsne rumenice je ameriški škržatek (Scaphoideus
titanus Ball), (v nadaljnjem besedilu: ameriški škržatek);
7.     
rastna doba je obdobje aktivne rasti gostiteljskih rastlin na posameznem
območju;
8.     
razmejeno območje je del posebnega nadzorovanega območja in vključuje
eno ali več žarišč okužbe in pripadajoči varovalni pas;
9.     
tretiranje z vročo vodo je potapljanje olesenelega rastlinskega
materiala v vodno kopel s temperaturo 50 ˚C za 45 minut ali druge kombinacije
temperature in časa, ki dosežejo učinkovito delovanje proti okužbi s FD v
skladu z metodo, ki je dostopna na Upravi in na spletni strani Uprave;
10.  
trsne rumenice so bolezni trte, ki jih povzročajo fitoplazme (to so
rastlinske patogene bakterije brez celične stene iz razreda Mollicutes)
različnih vrst kot so: FD iz skupine 'Elm yellows', Grapevine Bois noir iz
skupine 'Stolbur’ (BN) in skupina ‘Aster yellows’ (AY), ki na rastlinah
povzročajo podobna vidna znamenja in jih je mogoče med seboj ločiti samo z
laboratorijskimi analizami;
11.  
varovalni pas je neokuženo območje, na katerem FD ni navzoč in se v njem
izvajajo ukrepi preprečevanja širjenja FD; obdaja žarišče okužbe ali enoto
pridelave;
12.  
žarišče okužbe je okuženo območje, ki obsega površino okrog ene ali več
okuženih trt, vključno z okuženimi trtami, v katerih je bila z diagnostično
preiskavo ugotovljena FD; določeno je s pravokotnimi koordinatami v metrih, v
njem pa se izvajajo fitosanitarni ukrepi izkoreninjenja FD.
3. člen
(sum na okužbo)
(1) Bolezenska znamenja trsnih rumenic
na trti (v nadaljnjem besedilu: bolezenska znamenja) so zlasti:
-       
splošna bledikavost ali obarvanje listov, ki zajema vse liste na trti
ali poganjku;
-       
splošno ali sektorsko rumenenje listja pri belih oziroma rdečenje pri
rdečih sortah; obolelo tkivo lahko pozneje na posameznih delih odmre;
-       
vihanje listnih robov navzdol;
-       
listi so togi in krhki in se pri mečkanju zdrobijo;
-       
v času odpadanja listja se listna ploskev navadno loči od peclja tako, da
pecelj še dolgo ostane na rozgi;
-       
delna nekroza listnih žil;
-       
mlahavi ali povešeni poganjki zaradi pomanjkljivega olesenevanja tkiva;
-       
pojav drobnih temno rjavih ali črnih bradavičk na spodnjih medčlenkih
zelenih poganjkov pri nekaterih sortah;
-       
neenakomerno in pomanjkljivo olesenevanje rozg, zato te pozimi pogosto
odmrejo in počrnijo;
-       
razvoj nekroz na notranji strani luba poganjkov;
-       
poznejše in neenakomerno odganjanje spomladi;
-       
slaba oploditev, osipanje in včasih tudi odmiranje kabrnkov;
-       
venenje jagod in pozneje sušenje celih grozdov ali njihovih delov od
sredine poletja naprej;
-       
bolezenska znamenja, ki se na trti pojavijo od julija dalje in se proti
jeseni stopnjujejo, zajamejo celo trto ali njene dele.
(2) Na okužbo s FD na trti se sumi, če
je vidno katero koli od bolezenskih znamenj iz prejšnjega odstavka.
4. člen
(zagotavljanje zdravstvenega varstva
rastlin)
(1) Zdravstveno stanje gostiteljskih
rastlin se ugotavlja z zdravstvenimi pregledi, ki se opravljajo vizualno v
skladu s programom dela Uprave za varno hrano, veterinarstvo in varstvo rastlin
(v nadaljnjem besedilu: Uprava).
(2) Uprava sprejme načrt ukrepov
obvladovanja zlate trsne rumenice (v nadaljnjem besedilu: načrt ukrepov) z
namenom izkoreninjenja in preprečevanja izbruhov FD. V načrtu ukrepov se podrobneje
opredelijo ukrepi za preprečevanje širjenja in zatiranje zlate trsne rumenice,
naloge izvajalcev zdravstvenega varstva rastlin in izvajanje predpisanih
ukrepov. Načrt ukrepov se objavi na spletni strani Uprave.
(3) Načrt ukrepov vsebuje tudi število
potrebnih tretiranj proti ameriškemu škržatku glede na biologijo organizma in
njegovo pojavljanje.
II. UGOTAVLJANJE ZDRAVSTVENEGA STANJA
5. člen
(zdravstveni pregledi)
(1) Zdravstvene preglede iz prvega
odstavka prejšnjega člena opravlja:
-       
fitosanitarni inšpektor na mestih pridelave za rastline za saditev trte
kategorije standard v skladu s predpisi, ki urejajo semenski material
kmetijskih rastlin, in v pripadajočih varovalnih pasovih enot pridelave ter v
žariščih okužbe;
-       
organ za potrjevanje na podlagi javnega pooblastila v skladu z zakonom,
ki ureja semenski material kmetijskih rastlin (v nadaljnjem besedilu: organ za
potrjevanje), na mestih pridelave za uradno potrjene rastline za saditev trte
in v pripadajočih varovalnih pasovih enot pridelave in
-       
nosilec javnih pooblastil, imenovan v skladu z zakonom, ki ureja
zdravstveno varstvo rastlin (v nadaljnjem besedilu: pooblaščeni izvajalec), v
vinogradih v varovalnih pasovih žarišč okužbe in izven razmejenega območja.
(2) Zdravstveni pregled na mestih
pridelave iz prve in druge alineje prejšnjega odstavka se šteje za obvezen
zdravstveni pregled v skladu s predpisom, ki ureja registracijo pridelovalcev,
predelovalcev, uvoznikov in distributerjev rastlin, rastlinskih proizvodov in
nadzorovanih predmetov in izdajanje rastlinskih potnih listov.
(3) Če fitosanitarni inšpektor, organ
za potrjevanje ali pooblaščeni izvajalec med zdravstvenim pregledom iz prvega
odstavka tega člena sumi na navzočnost FD, odvzame uradne vzorce gostiteljskih
rastlin in jih pošlje na diagnostične preiskave v pooblaščeni laboratorij.
(4) Če je med zdravstvenim pregledom v
trsnicah ali matičnih nasadih odvzet uradni vzorec, sta v času trajanja
diagnostične preiskave prepovedana premeščanje in uporaba trte in njenih delov
za razmnoževanje.
(5) Pooblaščeni izvajalci in organ za
potrjevanje morajo o zdravstvenih pregledih iz tega člena in njihovih
rezultatih obveščati Upravo v pisni obliki po pošti ali po elektronski poti.
(6) Če pooblaščeni izvajalec ali organ
za potrjevanje dobi laboratorijsko potrditev okužbe s FD ali ugotovi kršitev
fitosanitarnih predpisov, obvesti o tem pristojnega fitosanitarnega inšpektorja
v pisni obliki po pošti ali po elektronski poti.
6. člen
(enota pridelave)
(1) Trsnico ali matični nasad obdaja
100 m širok varovalni pas, v katerem fitosanitarni inšpektor oziroma organ za
potrjevanje najmanj enkrat letno opravi zdravstveni pregled gostiteljskih
rastlin.
(2) Trsnice, matični nasadi in njihovi
varovalni pasovi ne smejo biti okuženi s FD.
(3) Če so med zdravstvenimi pregledi v
trsnicah ali matičnih nasadih in njihovih varovalnih pasovih najdena na trti
bolezenska znamenja, mora fitosanitarni inšpektor ali organ za potrjevanje
odvzeti uradni vzorec za diagnostično preiskavo.
(4) Če je med opravljanjem
zdravstvenih pregledov v trsnicah, matičnih nasadih in v njihovi neposredni
bližini najden navadni srobot, ga mora njegov imetnik odstraniti.
(5) Trsnica ali matični nasad se šteje
za neokuženo mesto pridelave, če lokacija trsnice ali matičnega nasada
izpolnjuje pogoje iz 15. člena tega pravilnika.
7. člen
(razmejeno območje)
(1) Če se z diagnostično preiskavo
potrdi FD v trti, Uprava določi žarišče okužbe in pripadajoči varovalni pas v
skladu z zakonom, ki ureja zdravstveno varstvo rastlin.
(2) Varovalni pas iz prejšnjega
odstavka obsega območje najmanj pet kilometrov od roba žarišča okužbe.
(3) Obseg žarišča okužbe in
pripadajočega varovalnega pasu iz prvega odstavka tega člena se določi v skladu
z:
-       
znanstvenimi ugotovitvami o povzročitelju zlate trsne rumenice,
-       
biologijo FD in ameriškega škržatka,
-       
stopnjo okuženosti gostiteljskih rastlin,
-       
navzočnostjo gostiteljskih rastlin in razširjenostjo FD in ameriškega
škržatka.
(4) Če se po določitvi žarišča okužbe
in pripadajočega varovalnega pasu iz prvega odstavka tega člena z diagnostično
preiskavo potrdi FD na neokuženem območju, Uprava razmejitev žarišč okužbe in
varovalnih pasov ustrezno prilagodi oziroma razmejena območja med seboj tudi
združuje in zaokroža. Uprava lahko prilagodi obseg žarišč okužbe in
pripadajočih varovalnih pasov glede na nove ugotovitve na podlagi diagnostičnih
preiskav oziroma novih strokovnih spoznanj.
(5) Če v žarišču okužbe iz prvega
odstavka tega člena v obdobju zadnjih dveh popolnih rastnih dob niso bila
prisotna bolezenska znamenja oziroma odsotnost FD potrjujejo diagnostične
preiskave, Uprava prekliče to žarišče okužbe in ga določi kot varovalni pas
žarišča okužbe.
(6) Imetniki trte morajo v razmejenih
območjih iz prvega odstavka tega člena izvajati ukrepe iz 8., 9., 10., 11.,
12., 13. oziroma 14. člena tega pravilnika.
(7) Seznam razmejenih območij iz
prvega odstavka tega člena se objavi na spletni strani Uprave in na krajevno
običajen način.
III. UKREPI ZA PREPREČEVANJE ŠIRJENJA IN ZATIRANJE
8. člen
(dolžnosti imetnikov)
(1) Imetnik trte mora zagotavljati
zdravstveno varstvo rastlin in izpolnjevati zahteve za pridelovanje in
premeščanje trte ter izvajanje fitosanitarnih ukrepov, zdravstvenih pregledov
rastlin in drugih odrejenih ukrepov v skladu z zakonom, ki ureja zdravstveno
varstvo rastlin, in s tem pravilnikom.
(2) Imetniki trte so dolžni rastline
med rastno dobo redno pregledovati in ob sumu, da so trte okužene s FD, o tem
takoj obvestiti pooblaščenega izvajalca ali fitosanitarnega inšpektorja.
(3) Imetniki trte so dolžni v trsnicah
in matičnih nasadih spremljati navzočnost ameriškega škržatka z rumenimi lepljivimi
ploščami v skladu z načrtom ukrepov.
(4) Imetniki trte iz razmejenega
območja, imetniki trsnic in matičnih nasadov ter imetniki trte v varovalnih
pasovih trsnic in matičnih nasadov morajo zatirati ameriškega škržatka v skladu
z načrtom ukrepov.
9. člen
(ukrepi izkoreninjenja v žarišču okužbe)
(1) V žarišču okužbe morajo imetniki
trte poleg ukrepov iz tretjega in četrtega odstavka prejšnjega člena spremljati
tudi navzočnost bolezenskih znamenj in ob vsakem novem sumu na FD obveščati
fitosanitarnega inšpektorja.
(2) Fitosanitarni inšpektor v žarišču
okužbe izvaja poostreno spremljanje navzočnosti bolezenskih znamenj in vzorčenje
posameznih trt za diagnostične preiskave navzočnosti FD.
(3) Fitosanitarni inšpektor v žarišču
okužbe imetniku trte odredi:
-       
prepoved premeščanja rastlin trte za saditev ter
-       
odstranitev in uničenje okuženih trt, v katerih je bila potrjena okužba
s FD, in vseh trt z bolezenskimi znamenji skupaj s koreninami, lahko tudi na
podlagi vizualnih znamenj brez odvzema uradnih vzorcev, če je v vinogradu manj
kot 20 odstotkov trt z bolezenskimi znamenji.
(4) Če je v vinogradu, trsnici ali
matičnem nasadu v žarišču okužbe 20 odstotkov ali več trt z bolezenskimi znamenji,
fitosanitarni inšpektor odvzame dodatne vzorce za diagnostične preiskave in
odredi uničenje trt v tem vinogradu na podlagi ocene tveganja, ki jo pripravi
Uprava.
(5) Če se trsnica ali matični nasad
nahaja v žarišču okužbe, fitosanitarni inšpektor ne glede na prvo alinejo
tretjega odstavka tega člena dovoli premeščanje rastlin trte za saditev, če so
izpolnjeni naslednji pogoji:
-       
da se v oceni tveganja, ki jo pripravi Uprava, ugotovi, da ni nevarnosti
za zdravstveno varstvo trte,
-       
na trti v tej trsnici ali matičnem nasadu ni bila potrjena okužba s FD
in so bile odstranjene trte z bolezenskimi znamenji,
-       
v varovalnem pasu te trsnice ali matičnega nasada ni bila ugotovljena
okužba s FD in so bile odstranjene trte z bolezenskimi znamenji,
-       
iz evidence o uporabi fitofarmacevtskih sredstev je razvidno zatiranje
ameriškega škržatka v skladu z načrtom ukrepov in
-       
je imetnik trte spremljal navzočnost ameriškega škržatka v skladu s
tretjim odstavkom 8. člena tega pravilnika.
(6) Ne glede na prvo alinejo tretjega
odstavka tega člena fitosanitarni inšpektor dovoli premeščanje rastlin trte za
saditev, če imetnik rastline za saditev predhodno tretira z vročo vodo, kar je
razvidno iz dokumentacije iz drugega odstavka 14. člena tega pravilnika.
10. člen
(ukrepi preprečevanja širjenja v
varovalnem pasu žarišča okužbe)
(1) Fitosanitarni inšpektor v
varovalnem pasu žarišča okužbe odredi odstranitev in uničenje trt, pri katerih
je z diagnostično preiskavo ugotovljena okužba s FD.
(2) Pooblaščeni izvajalci v skladu s
programom dela Uprave v varovalnem pasu žarišča okužbe izvajajo poostreno
spremljanje navzočnosti bolezenskih znamenj in vzorčenje posameznih trt za
diagnostične preiskave navzočnosti FD.
11. člen
(okužba v trsnici)
(1) Če je potrjena okužba trte s FD v
trsnici, fitosanitarni inšpektor poleg ukrepov iz tretjega odstavka 9. člena
tega pravilnika odredi naslednje ukrepe:
-       
uničenje vseh trt iz iste partije, ki ji pripada okužena rastlina,
skupaj s koreninami,
-       
preostale trte, ki izvirajo iz trsnice, v kateri je bila potrjena
okužba, se sortirajo in skladiščijo ločeno od ostalih trt z istega mesta
pridelave.
(2) Ne glede na prejšnji odstavek
fitosanitarni inšpektor dovoli premeščanje preostalih trt iz druge alineje
prejšnjega odstavka, če sta izpolnjena naslednja pogoja:
-       
iz evidence o uporabi fitofarmacevtskih sredstev je razvidno zatiranje
ameriškega škržatka v skladu z načrtom ukrepov in
-       
imetnik trte predhodno tretira z vročo vodo, kar je razvidno iz
dokumentacije iz drugega odstavka 14. člena tega pravilnika.
12. člen
(okužba v matičnem nasadu)
(1) Če je v matičnem nasadu potrjena
okužba trte s FD, fitosanitarni inšpektor poleg ukrepov iz tretjega odstavka 9.
člena tega pravilnika odredi prepoved rezanja delov trte za razmnoževanje za to
rastno dobo in za dve naslednji popolni rastni dobi.
(2) Fitosanitarni inšpektor dovoli rez
cepičev in podlag trte v matičnem nasadu iz prejšnjega odstavka, če:
-       
so bile v tem nasadu odstranjene vse trte z bolezenskimi znamenji in
-       
od začetka zadnjih dveh popolnih rastnih dob niso bila opažena
bolezenska znamenja.
(3) (črtan)
13. člen
(okužba v varovalnem pasu trsnice ali
matičnega nasada)
(1) Če se ugotovi okužba trte v
varovalnem pasu trsnice ali matičnega nasada, fitosanitarni inšpektor odredi
ukrepe iz tretjega odstavka 9. člena tega pravilnika.
(2) Ne glede na določbe prejšnjega
odstavka fitosanitarni inšpektor dovoli izdajanje rastlinskih potnih listov za
rastline za saditev trte, če so izpolnjeni naslednji pogoji:
-       
da se v oceni tveganja, ki jo pripravi Uprava, ugotovi, da ni nevarnosti
za zdravstveno varstvo trte,
-       
na trti v tej trsnici ali matičnem nasadu ni bila potrjena okužba s FD
in so bile odstranjene trte z bolezenskimi znamenji,
-       
so bile v varovalnem pasu te trsnice ali
matičnega nasada odstranjene trte z bolezenskimi znamenji,
-       
iz evidence o uporabi fitofarmacevtskih sredstev je razvidno zatiranje
ameriškega škržatka v skladu z načrtom ukrepov in
-       
je imetnik trte spremljal navzočnost ameriškega škržatka v skladu s
tretjim odstavkom 8. člena tega pravilnika.
(3) Ne glede na prvi odstavek tega
člena lahko fitosanitarni inšpektor dovoli premeščanje rastlin trte za saditev,
če imetnik rastline za saditev predhodno tretira z vročo vodo, kar je razvidno
iz dokumentacije iz drugega odstavka 14. člena tega pravilnika.
14. člen
(tretiranje z vročo vodo)
(1) Imetnik trte ali drug izvajalec,
ki zanj opravi tretiranje z vročo vodo, hrani zapise o metodi, ki jo uporablja,
zlasti o postopku tretiranja, kombinaciji temperature in časa, datuma, količine
in serije materiala trte, ki ga tretira.
(2) Imetnik mora najmanj tri leta
hraniti dokumentacijo v zvezi s tretiranjem iz prejšnjega odstavka.
IV. PRIJAVA LOKACIJE PRIDELAVE
15. člen
(prijava lokacije pridelave)
(1) Imetnik trte prijavi
fitosanitarnemu inšpektorju novo lokacijo za saditev trsnice ali matičnega
nasada pred sajenjem v obdobju od 15. novembra do 30. aprila. Prijava
vsebuje najmanj podatke o imetniku (ime, priimek in naslov) ter številko
GERK-a, na katerem bo posajena trsnica ali matični nasad. Za novo lokacijo
trsnice ali matičnega nasada se šteje enota pridelave, ki je izven varovalnega
pasu že odobrene trsnice ali matičnega nasada.
(2) Če fitosanitarni inšpektor
ugotovi, da se lokacija trsnice ali matičnega nasada iz prejšnjega odstavka
nahaja najmanj 250 m od roba žarišča okužbe, se nova lokacija šteje kot
neokuženo mesto ali enota pridelave.
(3) Za novo lokacijo trsnice ali
matičnega nasada se šteje tudi lokacija obstoječega vinograda, v katerem želi
imetnik trte vzpostaviti matični nasad.
(4) Sajenje nove trsnice ali matičnega
nasada v žarišču okužbe na že odobreni lokaciji trsnice ali matičnega nasada iz
prvega odstavka tega člena ni dovoljeno.
(5) Novo trsnico ali matični nasad je
na že odobreni lokaciji trsnice ali matičnega nasada iz prvega odstavka tega
člena dovoljeno saditi, če je ta lokacija oddaljena najmanj 250 m od roba
žarišča okužbe.
V. EVIDENCE
16. člen
(evidence)
(1) Uprava vodi evidenco o žariščih
okužbe in pripadajočih varovalnih pasovih ter o okuženih mestih pridelave
oziroma enotah pridelave na podlagi lastnih podatkov in podatkov, ki jih
zagotavljajo organ za potrjevanje in pooblaščeni izvajalci.
(2) Pooblaščeni izvajalci, organ za
potrjevanje oziroma fitosanitarni inšpektorji s pomočjo informacijskega sistema
redno zagotavljajo podatke o zdravstvenih pregledih iz 5. člena tega pravilnika
in o ukrepih iz 9., 10., 11., 12. in 13. člena tega pravilnika.
VI. OPUŠČENI VINOGRADI
17. člen
(opuščeni vinogradi)
(1) Ukrep za preprečevanje širjenja FD
in za zatiranje ameriškega škržatka v opuščenem vinogradu je izkrčitev
opuščenega vinograda, tako da se odstranijo trte skupaj s koreninami.
(2) Če na razmejenem območju organ za
potrjevanje ali pooblaščeni izvajalci najdejo opuščen vinograd, se šteje, da
imetnik trte ne izvaja dolžnosti imetnikov trte iz 8. člena tega pravilnika in
s tem povzroča nevarnost za zdravstveno varstvo trte. V tem primeru
fitosanitarni inšpektor zaradi preprečevanje pojava in širjenja FD v skladu s
prejšnjih odstavkom odredi imetniku opuščenega vinograda obdelavo in vzdrževanje,
vključno z ukrepi iz 8. člena tega pravilnika. Če imetnik tega ne izvede v
roku, ki ga določi fitosanitarni inšpektor, fitosanitarni inšpektor odredi
izkrčitev tega vinograda.
(3) Če organ za potrjevanje ali
pooblaščeni izvajalci izven razmejenega območja najdejo opuščen vinograd, o tem
obvestijo kmetijskega inšpektorja.

Pravilnik o ukrepih za preprečevanje širjenja
in zatiranje zlate trsne rumenice (Uradni list RS, št. 48/14) vsebuje naslednje prehodne in
končni določbi:
»VII. PREHODNE IN KONČNI DOLOČBI
18. člen
(začeti
postopki)
(1) Postopki, začeti do uveljavitve
tega pravilnika v skladu s Pravilnikom o ukrepih za preprečevanje širjenja in
zatiranje zlate trsne rumenice (Uradni list RS, št. 73/09), se končajo v skladu
s tem pravilnikom.
(2) Ne glede na prejšnji odstavek se
obstoječe trsnice oziroma matični nasadi, za katere je bilo v skladu s Pravilnikom
o ukrepih za preprečevanje širjenja in zatiranje zlate trsne rumenice (Uradni
list RS, št. 73/09) ugotovljeno, da se nahajajo 100 m od robov žarišč okužbe,
štejejo za neokuženo mesto pridelave v skladu s tem pravilnikom.
19. člen
(načrt ukrepov)
Do sprejetja načrta ukrepov v skladu s 4.
členom tega pravilnika se uporablja Načrt ukrepov obvladovanja trsnih rumenic
št. U3430-38/2014-1, ki ga je sprejela Uprava dne 5. junija 2014 na
podlagi Pravilnika o ukrepih za preprečevanje širjenja in zatiranje zlate trsne
rumenice (Uradni list RS, št. 73/09).
20. člen
(izjeme)
(1) Ne glede na drugi odstavek 15.
člena tega pravilnika se trsnica ali matični nasad šteje kot neokuženo mesto
pridelave, če fitosanitarni inšpektor ugotovi, da se lokacija te trsnice ali
matičnega nahaja najmanj 100 m od roba žarišč okužbe s polmerom 1000 m oziroma
500 m, določenih v skladu s Pravilnikom o ukrepih za preprečevanje širjenja in
zatiranje zlate trsne rumenice (Uradni list RS, št. 73/09).
(2) Ne glede na peti odstavek 15.
člena tega pravilnika je na že odobreni lokaciji trsnice ali matičnega nasada
iz prejšnjega odstavka dovoljeno saditi, če se ta lokacija nahaja najmanj 100 m
od roba žarišča okužbe s polmerom 1000 m oziroma 500 m, določenega v skladu s
Pravilnikom o ukrepih za preprečevanje širjenja in zatiranje zlate trsne
rumenice (Uradni list RS, št. 73/09).
21. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o ukrepih za preprečevanje širjenja in zatiranje zlate trsne
rumenice (Uradni list RS, št. 73/09).
22. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o ukrepih za
preprečevanje širjenja in zatiranje zlate trsne rumenice (Uradni list RS, št. 49/16) vsebuje naslednjo končno določbo:
»2. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o ukrepih za
preprečevanje širjenja in zatiranje zlate trsne rumenice (Uradni list RS, št. 8/17) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.