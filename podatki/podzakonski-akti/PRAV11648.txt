1. člen
(vsebina)
Ta pravilnik podrobneje določa pogoje in
način posredovanja zahteve za pridobitev podatkov o zadnji lokaciji opreme za
mobilno komunikacijo pogrešane osebe (v nadaljnjem besedilu: zahteva), način
obdelave posredovanih podatkov, notranjega nadzora obdelave osebnih podatkov
ter tehničnih značilnosti informacijskega sistema za izvajanje nalog pri
iskanju pogrešanih oseb, s pomočjo podatkov zadnje lokacije opreme za mobilno
komunikacijo, ki jih policiji posredujejo operaterji javnih telefonskih
omrežij.
2. člen
(pomen izrazov)
(1) Oprema za mobilno komunikacijo so
naprave s katerimi se lahko opravljajo pogovori in prenos podatkov preko
brezžičnega telefonskega omrežja.
(2) Kot oprema za mobilno komunikacijo
se v tem pravilniku uporablja tudi izraz mobilni telefon.
3. člen
(namen)
(1) Ko obstaja utemeljena verjetnost,
da je neposredno ogroženo življenje ali telo pogrešane osebe, lahko policija
zahteva podatke o zadnji lokaciji opreme za mobilno komunikacijo, ki jo
uporablja pogrešana oseba.
(2) Pogrešana oseba iz prejšnjega
odstavka je oseba, ki:
-       
je pogrešana zaradi naravnih in drugih nesreč;
-       
se je izgubila oziroma odšla od doma, njeno zdravstveno ali psihično
stanje pa je takšno, da nujno potrebuje pomoč;
-       
je življenjsko ogrožena zaradi, vremenskih okoliščin (nenadna ohladitev
ozračja, zapadel sneg itd.), nedostopnosti terena (gore, neprehodni tereni
itd.) ali drugih objektivnih okoliščin, ki vplivajo na možnost preživetja brez
pravočasne pomoči.
(3) Če je pogrešan otrok, mladoletnik
ali oseba, ki ji je odvzeta ali omejena poslovna sposobnost, policija podatke o
zadnji lokaciji opreme za mobilno komunikacijo zahteva na podlagi prijave o
pogrešanju, ki jo podajo starši, zakoniti zastopniki, ali osebe, ki skrbijo
zanje, čeprav niso izkazani elementi življenjske ogroženosti.
(4) Za vložitev zahteve zadostuje
domneva, da ima pogrešana oseba pri sebi mobilni telefon, ne glede na to čigava
last je in ne glede na to, na kakšni podlagi uporablja storitve izvajalcev
storitev (v nadaljnjem besedilu: operater).
4. člen
(pristojnost)
(1) Zahtevo operaterju posreduje
Operativno-komunikacijski center Generalne policijske uprave (v nadaljnjem
besedilu: OKC GPU). V OKC GPU, so za izvrševanje določb 153. člena Zakona o
elektronskih komunikacijah in tega pravilnika, pristojni policijski inšpektorji
Oddelka za operativo.
(2) Podatke, ki so potrebni za
ugotovitev zadnje lokacije opreme za mobilno komunikacijo, operater posreduje
OKC GPU.
5. člen
(ugotavljanje lokacije opreme za mobilno
komunikacijo)
(1) Policijska enota, ki obravnava
pogrešanje osebe iz 3. člena tega pravilnika (v nadaljnjem besedilu: policijska
enota) zbere vsa obvestila in dokaze, ki utegnejo koristiti pri iskanju osebe.
Preveriti mora ali ima pogrešana oseba pri sebi opremo za mobilno komunikacijo
in ugotoviti operaterja, katerega uporabnik je pogrešana oseba.
(2) Če z drugimi ukrepi ni mogoče
najti pogrešane osebe, ki se ne odziva na telefonske klice ali je iz razgovora
z njo mogoče sklepati, da se je izgubila oziroma je v takšnem psihofizičnem
stanju, da nujno potrebuje pomoč, lahko policija od operaterja zahteva podatek
o zadnji lokaciji opreme za mobilno komunikacijo.
6. člen
(ugotavljanje pogojev za pridobitev
podatkov o zadnji lokaciji opreme za mobilno komunikacijo)
(1) Če policijska enota ugotovi, da
ima pogrešana oseba pri sebi opremo za mobilno komunikacijo, najprej poskusi
vzpostaviti telefonski stik s pogrešano osebo.
(2) Če se pogrešana oseba odzove na
telefonski klic in nedvoumno pove, da je z njo vse v redu oziroma, da ne
potrebuje ali noče pomoči, policija ne prične postopka ugotavljanja zadnje lokacije
opreme za mobilno komunikacijo po tem pravilniku. Izjemoma lahko policija tudi
v tem primeru prične postopek ugotavljanja zadnje lokacije opreme za mobilno
komunikacijo, ko je iz zdravniškega mnenja razvidno, da pogrešana oseba zaradi
zdravstvenih ali težav v duševnem zdravju, nima v oblasti svojega ravnanja.
(3) Če policijska enota ne more
vzpostaviti telefonskega stika s pogrešano osebo, ali je iz razgovora z njo
mogoče sklepati, da se je izgubila oziroma je v takšnem psihofizičnem stanju,
da nujno potrebuje pomoč Operativno-komunikacijski center pristojne policijske
uprave (v nadaljnjem besedilu: OKC PU) zaprosi za pridobitev podatkov o zadnji
lokaciji opreme za mobilno komunikacijo in ga seznani z naslednjimi podatki:
-       
datumom in uro, ko je bila pogrešana oseba zadnjič opažena;
-       
datumom in uro prijave ali zaznave pogrešanja;
-       
datumom in uro, ko je policija poskušala vzpostaviti telefonski stik s
pogrešano osebo;
-       
telefonsko številko, s katere je bila klicana pogrešana oseba;
-       
podatkom o delovanju mobilnega telefona pogrešane osebe (oseba se ne
javi; zasedena telefonska linija; obvestilo operaterja, da je številka trenutno
nedosegljiva);
-       
številko mobilnega telefona, ki ga uporablja pogrešana oseba in
operaterja in
-       
z vsemi drugimi podatki in okoliščinami primera.
(4) OKC PU preuči zbrana obvestila in
navedbe policijske enote. Če so izpolnjeni pogoji za pridobitev podatkov o
zadnji lokaciji opreme za mobilno komunikacijo, na OKC GPU pošlje obrazloženo
pisno zaprosilo.
7. člen
(komunikacija med policijskimi enotami)
Zaradi načela hitrosti lahko komunikacije
med policijskimi enotami potekajo po telefonu ali sredstvih zvez, naknadno pa
je treba dogodek tudi pisno dokumentirati (zapis v dnevniku dogodkov
operativno-komunikacijskega centra, depešno obvestilo itd.).
8. člen
(zahteva za pridobitev podatkov o zadnji
lokaciji 
mobilnega telefona)
(1) OKC GPU preveri pravno podlago,
utemeljenost in smotrnost zahteve OKC PU za posredovanje podatkov o lokaciji
mobilnega telefona pogrešane osebe.
(2) Če OKC GPU meni, da zahteva OKC PU
nima pravne podlage, oziroma ni utemeljena ali smotrna, o tem brez odlašanja
obvesti OKC PU.
(3) Če ima zahteva OKC PU ustrezno
pravno podlago, je utemeljena ter smotrna, OKC GPU poizkusi vzpostaviti
komunikacijo s pogrešano osebo tako, da jo pokliče ali pošlje SMS s povratnico.
Vsebina SMS mora biti takšna, da prejemnik nedvomno ve, da policija obravnava
njegovo pogrešanje in naj odgovori na SMS ali jo pokliče.
9. člen
(mobilni telefon pogrešane osebe ni
dosegljiv)
Če OKC GPU v primeru iz tretjega odstavka
prejšnjega člena ugotovi, da mobilni telefon pogrešane osebe ni dosegljiv (ker
je ugasnjen, zveza se ne vzpostavi itd.), OKC GPU pošlje operaterju zahtevo za
posredovanje podatkov o lokaciji mobilnega telefona pogrešane osebe, z
naslednjo vsebino:
-       
številka mobilnega telefona, ki ga uporablja pogrešana oseba in s
katerim je policija poizkusila vzpostaviti stik in naziv operaterja;
-       
navedba, da telefon ni dosegljiv;
-       
datum in uro, ko je policija poskušala vzpostaviti telefonski stik s
pogrešano osebo;
-       
datum in uro prijave ali zaznave pogrešanja;
-       
datum in uro, ko je bila pogrešana oseba zadnjič opažena;
-       
obrazložitev;
-       
kontaktni podatki OKC GPU.
10. člen
(mobilni telefon pogrešane osebe je
dosegljiv)
Če OKC GPU v primeru iz tretjega odstavka
8. člena tega pravilnika ugotovi, da se telefon pogrešane osebe odziva, vendar
se pogrešana oseba ne javi oziroma je iz razgovora z njo mogoče sklepati, da se
je izgubila oziroma je v takšnem psihofizičnem stanju, da nujno potrebuje
pomoč, OKC GPU pošlje operaterju zahtevo za posredovanje podatkov o lokaciji
mobilnega telefona pogrešane osebe z naslednjo vsebino:
-       
številka mobilnega telefona, ki ga uporablja pogrešana oseba in s
katerim je policija vzpostavila stik in naziv operaterja;
-       
datum in uro, ko je policija vzpostavila telefonski stik s pogrešano
osebo oziroma dostavila SMS sporočilo na mobilni telefon pogrešane osebe;
-       
datum in uro prijave ali zaznave pogrešanja;
-       
datum in uro, ko je bila pogrešana oseba zadnjič opažena;
-       
obrazložitev;
-       
kontaktni podatki OKC GPU.
11. člen
(posredovanje zahteve)
(1) OKC GPU zahtevo za posredovanje
podatkov operaterju najavi na telefonsko številko, ki je navedena v tehničnem
protokolu iz 20. člena tega pravilnika. OKC GPU operaterju pošlje zahtevo za
posredovanje podatkov najkasneje 90 minut po njeni najavi.
(2) OKC GPU zahtevo za posredovanje
podatkov pošlje operaterju po elektronski pošti z uporabo kvalificiranih digitalnih
potrdil.
(3) Izključno v primeru tehničnih
težav, ki onemogočajo postopanje po prejšnjem odstavku, sme OKC GPU zahtevo za
posredovanje podatkov poslati po telefaksu in najkasneje naslednji dan napisati
poročilo z opisom tehničnih težav, ki ga vloži v zadevo.
(4) Način pošiljanja zahteve za
posredovanje podatkov se smiselno uporablja tudi za pošiljanje odgovora
operaterja.
12. člen
(posredovanje podatkov mobilnega
operaterja kadar mobilni telefon pogrešane osebe ni dosegljiv)
(1) V primeru iz 9. člena tega
pravilnika, operater brez odlašanja GPU OKC pošlje naslednje podatke o mobilnem
telefonu pogrešane osebe:
-       
grafični prikaz območja na zemljevidu, na katerem se je mobilni telefon
pogrešane osebe najverjetneje nahajal (op. radijska slika), na podlagi
podatkov, ki so zadnji in predzadnji zapisani v operaterjevi zbirki podatkov
ter datum in čas teh dveh klicev;
-       
koordinata (zemljepisna širina in dolžina), lokacijska oznaka, v kolikor
ni razvidna iz podatkov iz prejšnje alineje;
-       
morebitne dodatne informacije, opozorila ali nezavezujoče komentarje, ki
bi lahko pripomogli k učinkovitejšemu lociranju pogrešane osebe (verjetnost
nahajanja osebe v določenem območju glede na specifiko terena in pokritje z signalom
mobilen telefonije).
(2) Tehnični vidiki prikaza podatkov
iz prve in druge alineje prejšnjega odstavka se natančneje opredelijo v tehničnem
protokolu.
13. člen
(posredovanje podatkov mobilnega
operaterja kadar mobilni telefon pogrešane osebe je dosegljiv)
(1) V primeru iz 10. člena tega
pravilnika, operater brez odlašanja pogrešani osebi pošlje sms ali tihi sms,
vpogleda v zadnje lokacijske podatke njenega mobilnega telefona, s katerimi
razpolaga in GPU OKC pošlje naslednje podatke o mobilnem telefonu pogrešane
osebe:
-       
grafični prikaz območja na zemljevidu, na katerem se je mobilni telefon
pogrešane osebe najverjetneje nahajal (op. radijska slika), na podlagi
podatkov, s katerimi operater razpolaga v svoji zbirki podatkov;
-       
koordinata (zemljepisna širina in dolžina), lokacijska oznaka, v kolikor
ni razvidna iz podatkov iz prejšnje alineje;
-       
morebitne dodatne informacije, opozorila ali nezavezujoče komentarje, ki
bi lahko pripomogli k učinkovitejšemu lociranju pogrešane osebe (verjetnost
nahajanja osebe v določenem območju glede na specifiko terena in pokritje z
signalom mobilen telefonije);
-       
morebitne posebnosti, ki jih operater ugotovi pri obdelavi podatkov iz
prejšnjih alinej.
(2) Operater čez 15 minut ponovi
postopek iz prejšnjega odstavka.
(3) Način prikaza podatkov iz prve
alineje prvega odstavka tega člena se natančneje opredeli v tehničnem
protokolu.
14. člen
(ponovna zahteva za pridobitev podatkov)
(1) Če policija na podlagi podatkov,
ki jih sporoči operater, ne najde pogrešane osebe lahko, če je to utemeljeno in
smotrno, v primeru, ko policija pridobi nove informacije oziroma pride do novih
ugotovitev in bi te informacije oziroma ugotovitve lahko pomenile, da je
pogrešana oseba spremenila svojo lokacijo, od operaterja ponovno zahteva
podatke na način iz 9. ali 10. člena tega pravilnika.
(2) Policija mora izpolnjevanje
pogojev iz prejšnjega odstavka obrazložiti.
(3) Če operater ne razpolaga z novimi
podatki glede na tiste, ki jih je že posredoval, lahko sporoči samo to dejstvo.
15. člen
(uporaba podatkov)
Pridobljene podatke o zadnji lokaciji
opreme za mobilno komunikacijo lahko policisti uporabijo le pri operativnem
delu in z namenom najdbe pogrešane osebe. S pridobljenimi podatki morajo
ravnati še posebno skrbno in jih uporabiti na način in v obsegu, ki so nujno
potrebni za ugotavljanje okoliščin pri iskanju pogrešane osebe, da pri tem ne
ogrožajo osebne varnosti ali dostojanstva pogrešane osebe.
16. člen
(standardizirani obrazci)
OKC GPU in operaterji podatke izmenjujejo z
uporabo standardiziranih obrazcev določenih v tehničnem protokolu.
17. člen
(obveščanje upravičenca)
(1) Policijska enota OKC GPU pisno
seznani o najdbi pogrešane osebe v vseh primerih, kjer je bilo uporabljeno
pooblastilo iz 153. člena Zakona o elektronskih komunikacijah.
(2) OKC GPU osebo, ki je bila najdena
živa in za katero je zahteval in pridobil podatke o zadnji lokaciji opreme za
mobilno komunikacijo, v 30 dneh po zaključku iskanja pisno obvesti o razlogih
za uporabo tega pooblastila. Upravičencu obvestilo pošlje priporočeno s
povratnico na naslov bivanja. Če je upravičenec otrok ali oseba, ki ji je
odvzeta ali omejena poslovna sposobnost, obvestilo pošlje staršem oziroma
zakonitemu zastopniku, ki je prijavil pogrešanje.
(3) Pisno obvestilo vsebuje:
-       
osebno ime in naslov upravičenca;
-       
razlog za pridobitev podatkov o zadnji lokaciji opreme za mobilno
komunikacijo;
-       
številko mobilnega telefona, ki je bila predmet obravnave;
-       
policijsko enoto, ki je obravnavala prijavo pogrešanja.
18. člen
(obdelava in hranjenje podatkov)
Policija vso dokumentacijo in ugotovitve,
ki so podlaga za podajo zahteve, zahtevo, obrazložitev ponovne zahteve, pisni
odgovor operaterja, pisno obvestilo upravičencu in druge dokumente v zvezi s
pridobitvijo podatkov, obdeluje in hrani v skladu s predpisi in internimi akti,
ki urejajo ravnanje s podatki v policiji.
19. člen
(tehnične značilnosti informacijskega
sistema policije)
Vse pisne komunikacije med enotami policije
potekajo po varovani elektronski pošti (LOTUS NOTES), do katere imajo dostop
policisti z osebnim geslom. Operativno obveščanje o dogodkih in pojavih med
policijskimi enotami poteka v sistemu Dnevnika dogodkov
operativno-komunikacijskih centrov, do katerega lahko dostopajo upravičeni
uporabniki z REGP geslom, pri čemer so vsi vpogledi in posegi v sistem
zabeleženi. Vse radijske komunikacije, komunikacije na interventni številki
policije 113 in telefonske komunikacije v Oddelku za operativno OKC GPU se
snemajo. Za posredovanje zahteve mobilnemu operaterju in prejem pisnega
odgovora, OKC GPU uporablja elektronsko pošto (lokacija.gsm@policija.si) z
uporabo kvalificiranega digitalnega potrdila.
20. člen
(tehnični protokoli o izvajanju
pravilnika)
(1) S tehničnim protokolom, ki ga, po
predhodnem soglasju Informacijskega pooblaščenca, sklenejo Policija in operaterji
se določijo najmanj:
-       
njegovi vsebinski in tehnični skrbniki;
-       
format zapisa podatkov lokacije mobilnega telefona;
-       
način prikaza podatkov;
-       
obrazci za izmenjavo podatkov.
(2) Tehnični protokol se sklepa z
vsakim operaterjem posebej.
21. člen
(nadzor)
(1) Notranji nadzor nad izvajanjem
postopkov, ki jih predpisuje ta pravilnik izvajata Generalna policijska uprava
in Ministrstvo za notranje zadeve, na način določen v zakonu, ki ureja
organiziranost in delo v policiji, ter predpisih in aktih izdanih na njegovi
podlagi.
(2) Poročilo o opravljenem nadzoru
mora vsebovati ugotovitve o odkritih nepravilnostih in odstopanjih pri
izvajanju določb tega pravilnika ter o sprejetih ukrepih za odpravo
nepravilnosti.
22. člen
(prenehanje uporabe)
Z dnem začetka uporabe tega pravilnika se
preneha uporabljati Pravilnik o načinu izvajanja 104.a člena Zakona o
elektronskih komunikacijah (Uradni list RS, št. 28/11 in 109/12 − ZEKom-1).
23. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2014.
Št. 007-169/2013
Ljubljana, dne 29. avgusta 2013
EVA 2013-1711-0027
dr. Gregor Virant l.r.
Minister 
za notranje zadeve