A) SPLOŠNI DEL
1. člen
S to tarifo se določa: 
1.     
višina taks za odločanje o posamičnih zadevah ter za izdajo izpisov iz
registrov, ki jih vodi agencija za zavarovalni nadzor (v nadaljnjem besedilu:
agencija) in 
2.     
višina letnih nadomestil ter pavšalnih nadomestil stroškov, ki so jih za
opravljanje nadzora dolžne plačevati pravne osebe, nad katerimi agencija
opravlja nadzor po zakonu o zavarovalništvu (Uradni list RS, št. 13/00 in
91/00; v nadaljnjem besedilu: ZZavar) in drugih zakonih.
2. člen
V tej tarifi uporabljeni izrazi imajo naslednji pomen: 
-       
zavarovalnica je pravna oseba iz prvega odstavka 1. člena ZZavar, 
-       
zavarovalna zastopniška družba je pravna oseba iz prvega odstavka 216.
člena ZZavar, 
-       
zavarovalna posredniška družba je pravna oseba iz prvega odstavka 220.
člena ZZavar, 
-       
Slovensko zavarovalno združenje je pravna oseba iz prvega odstavka 333.
člena ZZavar, 
-       
zavarovalnica v zavarovalniški skupini je zavarovalnica iz prvega
odstavka 144. člena ZZavar, 
-       
pokojninska družba je pravna oseba iz prvega odstavka 337. člena zakona
o pokojninskem in invalidskem zavarovanju (Uradni list RS, št. 106/99 in 72/00;
v nadaljnjem besedilu: ZPIZ-1), 
-       
banka je pravna oseba iz petega odstavka 227. člena ZZavar in 
-       
druga oseba je oseba iz 244. člena ZZavar.
3. člen
(1) Določbe te tarife, ki veljajo za zavarovalnico, veljajo
tudi za pokojninsko družbo, razen če ta tarifa za pokojninsko družbo izrecno ne
določa drugače. 
(2) Določbe te tarife, ki se nanašajo na nadzor in ukrepe na
podlagi nadzora nad zavarovalnicami, se smiselno uporabljajo tudi: 
-       
za nadzor in ukrepe na podlagi nadzora nad zavarovalnimi zastopniškimi
družbami, zavarovalnimi posredniškimi družbami in Slovenskim zavarovalnim
združenjem, 
-       
za dodaten nadzor nad zavarovalnicami, ki so v zavarovalniški skupini in
-       
za ukrepe na podlagi nadzora nad drugimi osebami.
4. člen
(1) Višina taks in nadomestil se določa v točkah, razen če ni
s to tarifo določeno drugače. 
(2) Vrednost točke po tej tarifi znaša 1.000 tolarjev.
5. člen
Vrednost točke se poveča za rast cen življenjskih potrebščin,
ko ta preseže 5% od dneva uveljavitve tarife oziroma zadnje spremembe vrednosti
točke.
6. člen
(1) Zavezanec za takso je vložnik zahteve za odločanje o
posamični zadevi in vložnik zahteve za izdajo izpisov iz registrov, ki jih vodi
agencija. 
(2) Zavezanec za letna nadomestila in pavšalna nadomestila
stroškov je pravna oseba, nad katero agencija opravlja nadzor po Zzavar ali
drugem zakonu.
7. člen
(1) Znesek takse in znesek pavšalnih nadomestil stroškov se
izračuna kot zmnožek števila točk za posamezno obveznost in vrednosti točke na
dan nastanka obveznosti. 
(2) Znesek letnih nadomestil stroškov se določi v odstotku od
vrste prihodka zavezanca, ki predstavlja osnovo za obračun.
8. člen
Če v tej tarifi ni določeno drugače, nastane obveznost za
plačilo: 
1.     
takse: 
- 
v primeru zahteve za izdajo dovoljenja, soglasja, mnenja oziroma druge
zahteve z dnem vložitve zahteve, 
- 
v primeru izdaje odločbe, odredbe ali sklepa po uradni dolžnosti z dnem
izdaje odločbe, odredbe ali sklepa, 
- 
v primeru vložitve ugovora na agencijo z dnem vložitve ugovora, 
- 
v primeru zahteve za izpise iz registrov z dnem vložitve zahteve, 
2.     
letnega nadomestila stroškov nadzora vsakega petega dne v mesecu, 
3.     
pavšalnega nadomestila stroškov postopka z dnem izreka ukrepa nadzora.
9. člen
(1) Plačila takse za izdajo izpisov iz registrov, ki jih vodi
agencija, so oproščeni državni organi oziroma drugi organi in organizacije v
okviru izvrševanja javnih pooblastil. 
(2) Direktor agencije lahko vložnika zahteve oprosti plačila
takse za izdajo izpisov iz registrov, ki jih vodi agencija, če vložnik izkaže,
da jih bo uporabil v znanstvene ali strokovne namene.
10. člen
V primeru, da plačani zneski letnega nadomestila za
opravljanje nadzora nad: 
-       
zavarovalnicami (174/1. člen ZZavar), 
-       
zavarovalnimi zastopniškimi družbami (232/2. člen ZZavar), 
-       
zavarovalnimi posredniškimi družbami (232/2. člen ZZavar), 
-       
Slovenskim zavarovalnim združenjem (333/5. člen ZZavar), 
-       
zavarovalnicami, ki so v zavarovalniški skupini (143/1. člen ZZavar) in 
-       
pokojninskimi družbami (381. člen ZPIZ-1) 
konec leta presežejo dejanske stroške za
opravljanje nadzora, se znesek preplačil zavezancem vrne pred sprejemom letnega
obračuna agencije.
11. člen
Ta tarifa začne veljati, ko agencija pridobi soglasje Vlade
Republike Slovenije.
B) TARIFA O TAKSAH
1. Odločanje o posameznih zadevah
Tarifna številka 1
Za zahtevo za izdajo dovoljenja za pridobitev kvalificiranega
deleža v zavarovalnici (18/1. člen ZZavar) znaša taksa 200 točk.
Tarifna številka 2
Za zahtevo za izdajo dovoljenja za opravljanje funkcije člana
uprave zavarovalne delniške družbe (25/1. člen ZZavar) znaša taksa 100 točk.
Tarifna številka 3
Za zahtevo za izdajo dovoljenja za veljavnost sklepa
skupščine o prenehanju družbe za vzajemno zavarovanje (57/3. člen ZZavar) znaša
taksa 300 točk.
Tarifna številka 4
Za zahtevo za izdajo dovoljenja za preoblikovanje družbe za
vzajemno zavarovanje v delniško družbo (62/4. člen ZZavar) znaša taksa 500
točk.
Tarifna številka 5
Za zahtevo za izdajo dovoljenja zavarovalnici za: 
-       
opravljanje zavarovalnih poslov (65/1. člen v zvezi s 67. členom ZZavar)
za vsako zavarovalno vrsto na podlagi drugega odstavka 2. člena ZZavar, 
-       
prenos zavarovalnih pogodb na drugo zavarovalnico (65/4. člen ZZavar) za
vsako posamezno zavarovalno vrsto na podlagi drugega odstavka 2. člena ZZavar, 
-       
prenos izločenih poslov (65/5. člen ZZavar) za vsakega od poslov iz
drugega odstavka 77. člena ZZavar, 
znaša taksa 100 točk, vendar ne manj kot 200
in največ 600 točk.
Tarifna številka 6
Za zahtevo za izdajo dovoljenja za: 
-       
združitev z drugo zavarovalnico oziroma drugo pravno osebo (65/2. člen
ZZavar), 
-       
ustanovitev podružnice zavarovalnice v tujini (65/3. člen ZZavar), 
znaša taksa 500 točk.
Tarifna številka 7
Za zahtevo za izdajo dovoljenja za opravljanje zavarovalnih
poslov v drugih zavarovalnih vrstah (72/1. člen ZZavar) za vsako novo
zavarovalno vrsto na podlagi drugega odstavka 2. člena ZZavar znaša taksa 100
točk, vendar ne manj kot 200 in največ 600 točk.
Tarifna številka 8
Za zahtevo za izdajo dovoljenja za opravljanje nalog
pooblaščenega aktuarja (73/2. člen ZZavar) znaša taksa 50 točk.
Tarifna številka 9
Za zahtevo za izdajo soglasja k splošnim in posebnim
zavarovalnim pogojem za obvezna zavarovanja v prometu oziroma dopolnilna
zdravstvena zavarovanja zavarovalnice države članice (94/6. člen ZZavar) znaša
taksa 400 točk.
Tarifna številka 10
Za zahtevo za izdajo dovoljenja tuji zavarovalnici za
ustanovitev podružnice na ozemlju Republike Slovenije (98/1. člen ZZavar) znaša
taksa 500 točk.
Tarifna številka 11
Za zahtevo za izdajo dovoljenja za ustanovitev podružnice
švicarske zavarovalnice na območju Republike Slovenije (99/2. člen ZZavar)
znaša taksa 500 točk.
Tarifna številka 12
Za izdajo dovoljenja za: 
-       
naložbo kritnega premoženja v druge vrste naložb, kot naložbe, dovoljene
na podlagi 121/1. člena ZZavar in predpisa, izdanega na podlagi 6. točke 109.
člena ZZavar (121/3. člen ZZavar), 
-       
prekoračitev omejitev, določenih na podlagi 122/1. člena ZZavar in na
podlagi predpisa, izdanega na podlagi 6. točke 109. člena ZZavar v zvezi s
posamezno vrsto naložb (122/2. člen ZZavar), 
-       
uporabo naložbe, ki ne izpolnjuje pogoja iz 123/1. člena ZZavar, za
kritno premoženje (123/2. člen ZZavar), znaša taksa 200 točk.
Tarifna številka 13
Za zahtevo za izdajo mnenja banki za opravljanje storitev
zavarovalnega posredovanja (227/5. člen ZZavar) znaša taksa 150 točk.
Tarifna številka 14
Za zahtevo za izdajo dovoljenja fizičnim osebam za
opravljanje poslov zavarovalnega zastopanja oziroma posredovanja (230/2. člen
ZZavar) znaša taksa 50 točk.
Tarifna številka 15
Za zahtevo za izdajo dovoljenja zavarovalno zastopniški
oziroma posredniški družbi, ki je lahko organizirana kot gospodarska družba ali
kot samostojni podjetnik po zakonu o gospodarskih družbah (Uradni list RS, št.
30/93, 29/94, 82/94 in 20/98) za opravljanje dejavnosti zavarovalnega
zastopanja oziroma posredovanja (235/1. in 238/1. člen ZZavar) znaša taksa 150
točk.
Tarifna številka 16
Za izdajo odločbe, s katero agencija zavrže ugovor, ki ni
dovoljen, je prepozen ali ga je vložila neupravičena oseba (315/3. člen
ZZavar), znaša taksa 50 točk.
Tarifna številka 17
(1) Za vložitev ugovora zoper odredbo o odpravi kršitev
(311/1. člen ZZavar) znaša taksa 100 točk. 
(2) V primeru izdaje odločbe o ugovoru, s katero agencija
ugovoru ugodi, se vrne plačana taksa za vložitev ugovora in plačana taksa za
izdajo ukrepa, ki je predmet ugovora. 
(3) V primeru uspeha sodnega varstva se vrne plačana taksa za
izdajo ukrepa, ki je predmet tožbe. 
(4) Za izdajo sklepa o ustavitvi postopka, ko stranka umakne
vloženo zahtevo in agencija še ni pričela z ugotovitvenim postopkom, se zaračuna
polovična taksa za to vlogo. 
(5) Za izdajo sklepa o ustavitvi postopka, ko stranka umakne
vloženo zahtevo in je agencija že opravila nekatera dejanja ugotovitvenega
postopka, se zaračuna tričetrtinska taksa za to vlogo.
2. Izdaja izpisov iz registrov, ki jih vodi agencija
Tarifna številka 18
Za posamezen izpis iz registra, ki ga vodi agencija, znaša
taksa 1 točko za prvo stran izpisa in 0,5 točke za vsako nadaljnjo stran
izpisa.
Tarifna številka 19
Za izdelavo fotokopij, na podlagi zahteve stranke, ki se
nanašajo na dokumente, nastale v agenciji in na dokumente, ki so sestavni del
javnih registrov, ki jih vodi agencija, znaša taksa 1 točko za fotokopijo prve
strani dokumenta in 0,1 točke za vsako nadaljnjo stran fotokopije določenega
dokumenta.
Tarifna številka 20
Za izdajo dvojnikov odločb, odredb, sklepov in potrdil,
izdanih v agenciji, znaša taksa 2 točki.
C) TARIFA O NADOMESTILIH
1. Letna nadomestila stroškov za opravljanje nadzora
Tarifna številka 21
(1) Zavarovalnice, zavarovalnice v zavarovalniški skupini,
zavarovalno zastopniške družbe, zavarovalno posredniške družbe, Slovensko
zavarovalno združenje in pokojninske družbe (v nadaljevanju: zavezanci)
plačujejo agenciji letno nadomestilo stroškov za opravljanje nadzora (v
nadaljevanju: letno nadomestilo stroškov). 
(2) Osnova za izračun letnega nadomestila stroškov je: 
1.     
za zavarovalnice in pokojninske družbe vplačana premija v preteklem
letu, 
2.     
za zavarovalnice v zavarovalniški skupini sorazmerni del vplačane
premije v preteklem letu, 
3.     
za zavarovalno zastopniške in zavarovalno posredniške družbe prihodki iz
naslova opravljanja storitev zavarovalnega zastopanja oziroma zavarovalnega
posredovanja v preteklem letu, 
4.     
za Slovensko zavarovalno združenje prispevki zavarovalnic v preteklem
letu v škodni sklad za izplačilo škod, ki jih povzročijo vozniki neznanih in
nezavarovanih motornih vozil ter priklopnikov in nezavarovanih zrakoplovov. 
(3) Letno nadomestilo stroškov znaša: 
1.     
za zavarovalnice in pokojninske družbe 0,14 % od osnove, 
2.     
za zavarovalnice v zavarovalniški skupini 0,155 % od osnove, 
3.     
za zavarovalno zastopniške in zavarovalno posredniške družbe 0,14 % od
osnove, 
4.     
za Slovensko zavarovalno združenje 0,14 % od osnove. 
(4) Zavezanci so dolžni agenciji do 15. februarja tekočega
leta sporočiti znesek osnove za izračun letnega nadomestila stroškov. 
(5) Dokler v tekočem letu še niso znani dokončni podatki o
osnovah iz drugega odstavka tega člena, se do novega izračuna osnove
nadomestilo plačuje v višini nadomestila iz preteklega leta, morebitno
doplačilo ali preplačilo pa se upošteva pri plačilu prvega obroka, ki je
izračunan na podlagi dokončnih podatkov. 
(6) V primeru, da zavezanec za letno nadomestilo stroškov z
začetkom leta še ni posloval (v nadaljevanju: novi zavezanec), nastane
obveznost plačevanja nadomestila v prvem naslednjem mesecu po izdaji dovoljenja
in se obračunava od osnove za izračun letnega nadomestila stroškov, predvidene
v poslovnem načrtu za prvo poslovno leto. 
(7) Za novega zavezanca, ki za izdajo dovoljenja ni dolžan
predložiti poslovnega načrta, nastane obveznost plačevanja nadomestila v drugem
naslednjem mesecu po izdaji dovoljenja. Prvo nadomestilo se obračuna od osnove
iz prvega naslednjega meseca po izdaji dovoljenja, vsa naslednja nadomestila do
izteka prvega celega koledarskega leta pa od osnove iz preteklega meseca. 
(8) Letno nadomestilo stroškov za opravljanje nadzora se
plačuje po dvanajstinah, in sicer v enakih mesečnih obrokih, ki zapade vsakega
petega dne v mesecu za tekoči mesec. 
(9) Zavezanec iz sedmega odstavka tega člena do izteka prvega
celega koledarskega leta plačuje mesečna nadomestila stroškov, ki zapadejo
vsakega petega dne v mesecu za tekoči mesec in poroča agenciji do vsakega
petnajstega dne v mesecu o osnovi za izračun mesečnega nadomestila stroškov. 
(10) Če nadomestilo stroškov za opravljanje nadzora ni
plačano v roku, ki je določen v osmem oziroma devetem odstavku tega člena,
agencija z odločbo naloži plačilo nadomestila stroškov za opravljanje nadzora z
zakonitimi zamudnimi obrestmi. 
(11) Dokončna odločba iz desetega odstavka tega člena je
izvršilni naslov.
2. Pavšalna nadomestila stroškov za opravljanje nadzora
Tarifna številka 22
Pavšalno nadomestilo stroškov postopka znaša v primeru: 
-       
izdaje odločbe o odvzemu dovoljenja za pridobitev kvalificiranega deleža
v zavarovalnici (21/1. člen ZZavar), 200 točk, 
-       
izdaje odločbe o odvzemu dovoljenja za opravljanje funkcije člana uprave
zavarovalne delniške družbe (28/1. člen ZZavar), 100 točk, 
-       
izdaje sklepa o prenehanju dovoljenja za opravljanje zavarovalnih poslov
(69/2. člen ZZavar) 100 točk, 
-       
izdaje odločbe o odvzemu dovoljenja za opravljanje nalog pooblaščenega
aktuarja (73/4. člen ZZavar), 50 točk, 
-       
izdaje odredbe o odpravi kršitev zaradi neimenovanja novega
pooblaščenega aktuarja (75/2. člen ZZavar) 50 točk, 
-       
imenovanja novega pooblaščenega aktuarja s strani agencije za
zavarovalni nadzor (75/3. člen ZZavar) 100 točk, 
-       
izdaje odločbe o odvzemu dovoljenja za prenos izločenih poslov (79/3.
člen ZZavar) za vsakega od poslov iz drugega odstavka 77. člena ZZavar in o odvzemu
dovoljenja za opravljanje zavarovalnih poslov (182/1. in 182/2. člen ZZavar) za
vsako posamezno zavarovalno vrsto na podlagi drugega odstavka 2. člena ZZavar,
100 točk, vendar ne manj kot 200 in največ 600 točk, 
-       
izdaje odločbe o prepovedi nadaljnjega opravljanja zavarovalnih poslov v
državi članici (88/6. člen ZZavar), 300 točk, 
-       
izdaje odredbe o odpravi kršitev zavarovalnici države članice (96/1.
člen ZZavar) za vsako posamezno ugotovljeno kršitev 200 točk, 
-       
izdaje odločbe o prepovedi sklepanja novih zavarovalnih pogodb
zavarovalnici države članice (96/3. člen ZZavar) in o začasni prepovedi
sklepanja novih zavarovalnih pogodb zavarovalnici države članice (96/5. člen
ZZavar), 300 točk, 
-       
izdaje odločbe o odvzemu dovoljenja za ustanovitev podružnice tuje
zavarovalnice (182. člen v zvezi s 97/4. člen ZZavar) in podružnice švicarske
zavarovalnice (99/3. člen ZZavar), 300 točk, 
-       
izdaje odredbe o odpravi kršitev za vsako posamezno ugotovljeno kršitev
(179/1. člen ZZavar) 200 točk, 
-       
izdaje odredbe o dopolnitvi poročila o odpravi ugotovljenih kršitev
(180/3. člen ZZavar) 50 točk, 
-       
izdaje odredbe o odpravi hujših kršitev pravil o obvladovanju tveganj, s
katero agencija odredi zavarovalnici dodatne ukrepe (181/1. člen ZZavar), 500
točk, 
-       
zahteve nadzornemu svetu zavarovalnice po razrešitvi člana oziroma
članov uprave in imenovanju novega člana oziroma članov uprave (181/3. člen
ZZavar) 100 točk, 
-       
ocenjevanja rezultatov izredne uprave (192/1. člen ZZavar) 100 točk, 
-       
izdaje odločbe o odvzemu dovoljenja fizičnim osebam za opravljanje
poslov zavarovalnega zastopanja oziroma posredovanja (230/3. člen ZZavar), 50
točk, 
-       
izdaje odredbe z nalogom o prenehanju opravljanja zavarovalnih poslov
oziroma dejavnosti zavarovalnega zastopanja oziroma posredovanja osebi, ki za
opravljanje teh poslov oziroma dejavnosti nima dovoljenja agencije (245/1. člen
ZZavar), 200 točk, 
-       
izdaje odločbe, s katero agencija ugotovi, da obstoji razlog za
likvidacijo pravne osebe (245/4. člen ZZavar), 200 točk, 
-       
izdaje odredbe o odpravi kršitev, s katero je zavarovalnici naložena
predložitev poročila pooblaščenega revizorja (310. člen ZZavar), 200 točk. 
-       
izdaje odločbe, s katero agencija ugotovi, da so kršitve, ugotovljene z
odredbo, odpravljene (316/3. člen ZZavar), 100 točk, 
-       
začetka postopka odvzema dovoljenja (317/1. člen ZZavar) 200 točk.
Št. 30274-222a-7/00-1
Ljubljana, dne 6. decembra 2000.
Predsednik 
Strokovnega sveta 
Agencije za zavarovalni nadzor 
dr. France Križanič l. r.
K tej tarifi je dala soglasje Vlada Republike Slovenije dne
25. 1. 2001 pod. št. 423-13/2000-1.