1. člen
(vsebina pravilnika)
Ta pravilnik določa obseg in vsebino strokovnega izpita za
ribiškega čuvaja (v nadaljnjem besedilu: izpit), program praktičnega
usposabljanja, sestavo in oblikovanje izpitnih komisij, način prijave k izpitu,
trajanje in način opravljanja izpita, izdajanje potrdil o izpitu, vodenje
evidence o izpitih, plačilo izpitne komisije ter druga vprašanja v zvezi z
opravljanjem izpita.
2. člen
(obseg izpita)
Izpit obsega preverjanje znanja iz vsebin, ki jih ribiški
čuvaj neposredno uporablja pri opravljanju ribiškočuvajske službe, ki so
določene v tem pravilniku.
3. člen
(vsebina izpita)
Izpit obsega naslednje vsebine: 
-       
predpise iz področja sladkovodnega ribištva, varstva okolja, ohranjanja
narave in upravljanja voda; 
-       
osnove gospodarjenja v ribiških okoliših; 
-       
osnove biologije in ribogojstva; 
-       
dolžnosti ribiškega čuvaja; 
-       
pooblastila ribiškega čuvaja; 
-       
delovanje ribiškega čuvaja; 
-       
ukrepanje ob poginu rib ali ob drugih vplivih na vode; 
-       
sodelovanje z drugimi pristojnimi službami.
4. člen
(praktično usposabljanje)
(1) Kandidat mora pred opravljanjem izpita opraviti praktično
usposabljanje. 
(2) Praktično usposabljanje se opravlja pod vodstvom osebe,
ki jo določi nosilec javnega pooblastila za opravljanje strokovnega izpita za
ribiškega čuvaja (v nadaljnjem besedilu: nosilec javnega pooblastila) in traja
najmanj 6 ur. 
(3) Potrdilo o usposabljanju izda kandidatu nosilec javnega
pooblastila. 
(4) Praktični del usposabljanja zajema spoznavanje z
različnimi primeri in dogodki ter načinu ukrepanja pri opravljanju
ribiškočuvajske službe ter obsega: 
-       
reševanje praktičnih primerov ukrepanja v primeru nedovoljenih dejanj v
ribiškem okolišu; 
-       
izdelava pisnih izdelkov, ki so potrebni pri opravljanju ribiškočuvajske
službe (zapisniki, poročila, opažanja itd.).
5. člen
(podrobnejša vsebina izpita in praktičnega usposabljanja)
(1) Podrobnejša vsebina izpita in praktičnega usposabljanja
je določena s programom, ki je kot priloga 1 sestavni del tega pravilnika. 
(2) Nosilec javnega pooblastila je dolžan kandidatu za opravljanje
izpita zagotoviti najmanj 4 ure teoretičnega usposabljanja ter vso potrebno
literaturo in pravne vire, ki so potrebni za opravljanje izpita.
6. člen
(izpitna komisija)
(1) Na predlog nosilca javnega pooblastila imenuje člane
izpitne komisije iz vrst strokovnjakov z izobrazbo in izkušnjami iz področja
sladkovodnega ribištva, uprave, varstva okolja, ohranjanja narave in
upravljanja voda minister za kmetijstvo, gozdarstvo in prehrano (v nadaljnjem
besedilu: minister). 
(2) Član izpitne komisije mora imeti najmanj univerzitetno
izobrazbo ustrezne smeri glede na vsebino programa.
7. člen
(določitev izpitne komisije ter zapisnikarja)
(1) Nosilec javnega pooblastila med imenovanimi člani izpitne
komisije določi predsednika, dva člana izpitne komisije in zapisnikarja ter
določi izpitni rok in kraj opravljanja izpita. 
(2) Nosilec javnega pooblastila obvesti člane izpitne
komisije in zapisnikarja o izboru, izpitnem roku in kraju opravljanja izpita
vsaj petnajst dni pred izpitnim rokom.
8. člen
(predsednik izpitne komisije)
Predsednik izpitne komisije vodi izpitni postopek in skrbi za
izpitni red.
9. člen
(dolžnosti članov izpitne komisije)
(1) Člani izpitne komisije in zapisnikar morajo opravljati
dolžnosti v zvezi z delom v izpitni komisiji, v katero so imenovani. 
(2) Oseba iz prejšnjega odstavka mora takoj, ko izve za
razlog, zaradi katerega ne bi mogla opraviti svoje dolžnosti v izpitni komisiji
obvestiti nosilca javnega pooblastila. 
(3) Minister lahko razreši imenovanega člana izpitne
komisije, če ta ne opravlja dolžnosti, določenih s tem pravilnikom.
10. člen
(prijava na izpit)
(1) Kandidat za opravljanje izpita vloži prijavo na
predpisanem obrazcu pri nosilcu javnega pooblastila. 
(2) Nosilec javnega pooblastila obvesti kandidata za izpit o
času in kraju usposabljanja, izpitnem roku ter kraju izpita. 
(3) Kandidata za opravljanje izpita se o času in kraju izpita
obvesti najmanj petnajst dni pred izpitnim rokom.
11. člen
(opravljanje izpita)
(1) Izpit je sestavljen iz pisnega in ustnega dela. 
(2) Pred pričetkom pisnega dela izpita predsednik izpitne
komisije ugotovi istovetnost kandidata. 
(3) Pisni del izpita obsega test in pisno nalogo. 
(4) Test obsega 20 vprašanj, od katerih sta vsaj dve
vprašanji iz posamezne vsebine, ki je predpisana v 3. členu tega pravilnika ter
pisno nalogo iz praktičnega dela vsebin, ki je predpisana v četrtem odstavku 4.
člena tega pravilnika. 
(5) Pisni del izpita opravlja kandidat pod nadzorom najmanj
enega člana izpitne komisije, ustni del pa pred izpitno komisijo.
12. člen
(ocena pisnega dela)
Uspeh kandidata pri pisnem delu izpita oceni izpitna komisija
na predlog člana, ki je pripravil in pregledal pisni test.
13. člen
(ustni del izpita)
(1) Ustni del izpita kandidat opravlja le v primeru, če je
pri pisnem delu izpita dosegel najmanj 60% točk. 
(2) Ustni in pisni del izpita se opravljata na isti dan. 
(3) Vprašanja, ki jih postavijo izpraševalci kandidatu na
ustnem delu izpita, se morajo nanašati na posamezne vsebine iz 3. in 4. člena
tega pravilnika.
14. člen
(trajanje izpita, javnost izpita in razglasitev izida
izpita)
(1) Pisni del izpita traja največ 120 minut, ustni del pa
največ 20 minut. 
(2) Izpit je javen. 
(3) Izpitna komisija na podlagi ocene posameznih delov izpita
odloči ali je kandidat izpit uspešno opravil. 
(4) Izid izpita razglasi predsednik izpitne komisije ob
navzočnosti članov izpitne komisije, zapisnikarja in kandidata.
15. člen
(ugovor)
(1) Kandidat, ki izpita ni uspešno opravil, lahko takoj po
razglasitvi izida izpita poda pri zapisnikarju ugovor ustno na zapisnik. 
(2) O upravičenosti ugovora odloči večina članov imenovane
komisije iz 6. člena tega pravilnika. 
(3) V primeru upravičenosti ugovora na izid izpita se
kandidatu omogoči ponovno opravljanje izpita brez dodatnih stroškov v
naslednjem izpitnem roku.
16. člen
(potrdilo o izpitu)
(1) Kandidatu, ki je izpit uspešno opravil, se izda potrdilo
o opravljenem izpitu. Potrdilo podpiše predsednik izpitne komisije. 
(2) Potrdilo o opravljenem izpitu se izda na predpisanem
obrazcu, ki je kot priloga 2 sestavni del tega pravilnika. 
(3) Potrdilo se vroči kandidatu najkasneje v osmih dneh od
dneva opravljenega izpita.
17. člen
(zapisnik)
O poteku izpita se za vsakega kandidata vodi zapisnik. Pisna
naloga je priloga zapisnika. Zapisnik podpišejo predsednik in člana izpitne
komisije ter zapisnikar.
18. člen
(zbirka dokumentov o kandidatu)
(1) Nosilec javnega pooblastila vodi za vsakega kandidata
zbirko dokumentov, ki vsebujejo prijavo k izpitu, zahtevana potrdila, obvestilo
o dnevu in kraju opravljanja izpita in zapisnik o poteku izpita. 
(2) Zbirka dokumentov o kandidatih se hrani dve leti od dneva
opravljanja izpita. 
(3) Podatke za evidenco o opravljenih izpitih mora nosilec
javnega pooblastila poslati v ribiški kataster najkasneje v 14 dneh od izdaje
potrdila o opravljenem izpitu.
19. člen
(evidenca izpitov)
(1) Evidenca o opravljenih izpitih se vodi v ribiškem
katastru za namen ugotavljanja usposobljenosti za opravljanje ribiškočuvajske
službe. 
(2) Evidenca iz prejšnjega odstavka vsebuje: 
-       
zaporedno evidenčno številko; 
-       
številko izpita; 
-       
ime in priimek kandidata; 
-       
identifikacijsko številko kandidata; 
-       
kraj rojstva kandidata; 
-       
datum in kraj opravljanja izpita. 
(3) Podatke iz evidence iz prejšnjega odstavka se hrani
trajno.
20. člen
(plačilo izpitne komisije)
(1) Predsedniku in članoma izpitne komisije ter zapisnikarju
pripada plačilo za delo in povračilo stroškov v zvezi z delom v izpitni
komisiji v višini, ki jo določi nosilec javnega pooblastila. 
(2) Za kandidate plača stroške praktičnega usposabljanja in
opravljanja izpita izvajalec ribiškega upravljanja oziroma kandidat sam po
ceniku, ki ga določi nosilec javnega pooblastila.
21. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-229/2007
Ljubljana, dne 15. oktobra 2007
EVA 2007-2311-0153
Iztok Jarc l.r. 
Minister 
za kmetijstvo, gozdarstvo in prehrano

Priloga
1: Program strokovnega izpita za ribiškega čuvaja
Priloga
2: Potrdilo o opravljenem strokovnem izpitu za ribiškega čuvaja