1. člen
S to odredbo se za izvajalce zdravstvene dejavnosti na vseh
ravneh zdravstvene dejavnosti določajo posebni pogoji za izvajanje zdravstvene
obravnave z namenom obvladovanja in preprečevanja širjenja nalezljive bolezni
COVID-19.
2. člen
(1) Zdravstvena obravnava iz prejšnjega člena, ki vključuje
vse zdravstvene in zobozdravstvene storitve, se zagotovi le pacientom, ki imajo
negativno epidemiološko anamnezo in nimajo prisotnih znakov okužbe dihal.
Podrobnejša navodila za sprejem in obravnavo teh pacientov pri izvajalcih
zdravstvene dejavnosti določi minister, pristojen za zdravje (v nadaljnjem
besedilu: minister), in jih objavi na spletni strani ministrstva, pristojnega
za zdravje (v nadaljnjem besedilu: ministrstvo).
(2) Osebe, ki imajo prisotne znake okužbe dihal oziroma druge
znake nalezljive bolezni COVID-19 oziroma imajo pozitivno epidemiološko
anamnezo ali potrjeno nalezljivo bolezen COVID-19, se naroči oziroma sprejme v
ambulanti COVID-19 oziroma v skladu s priporočili in navodili za izvajalce
zdravstvene dejavnosti, objavljenimi na spletni strani ministrstva.
3. člen
Zdravstveni delavci, zdravstveni sodelavci in izvajalci
zdravstvene dejavnosti na vseh ravneh zdravstvene dejavnosti morajo pri
izvajanju vseh zdravstvenih storitev upoštevati priporočila za preprečevanje
okužbe z virusom SARS-CoV-2, ki jih na spletni strani objavi Nacionalni
inštitut za javno zdravje in mnenje razširjenega strokovnega kolegija za
posamezno zdravstveno področje, ki ga potrdi minister.
4. člen
(1) Ne glede na prejšnji člen izvajalci zobozdravstvenih
storitev na vseh ravneh zdravstvene dejavnosti pri izvajanju zobozdravstvenih
storitev upoštevajo tudi Strokovna priporočila za obravnavo pacientov v
zobozdravstvenih obravnavah (UPZRC), ki jih potrdi minister.
(2) Pri osebah, ki imajo prisotne znake okužbe dihal, druge
znake nalezljive bolezni COVID-19, pozitivno epidemiološko anamnezo ali
potrjeno nalezljivo bolezen COVID-19, se opravljajo nujna zobozdravstvena pomoč
in storitve, katerih opustitev bi vodila v trajne okvare splošnega in ustnega
zdravja, na obstoječih nujnih vstopnih točkah za zobozdravstvo, kjer za to
obstajajo prostorski pogoji in dovolj ustrezne osebne varovalne opreme, in
sicer v Zdravstvenem domu Ljubljana, Zdravstvenem domu Maribor, Zdravstvenem
domu Novo mesto, Zdravstvenem domu Koper, Zobozdravstvenem domu Nova Gorica,
Zdravstvenem domu Murska Sobota in Zdravstvenem domu Slovenj Gradec.
5. člen
Izvajalci zdravstvene dejavnosti na primarni in sekundarni
ravni zdravstvene dejavnosti morajo v primeru izbruha nalezljive bolezni
COVID-19 na svojem območju organizirati opravljanje zdravstvene dejavnosti,
vključno z izvajanjem zdravstvene nege in zdravstvene rehabilitacije kot del
osnovne zdravstvene dejavnosti, za oskrbovance pri izvajalcih socialnega
varstva, pri katerih je prišlo do izbruha nalezljive bolezni COVID-19.
6. člen
Strokovno utemeljenost ukrepov iz te odredbe minister
ugotavlja vsakih 14 dni in ob upoštevanju strokovnih razlogov odloči, da se ti
ukrepi še naprej uporabljajo, ali pa ukrepe spremeni oziroma odpravi ter o tem
obvesti Vlado Republike Slovenije, Državni zbor Republike Slovenije in javnost.
7. člen
Z dnem uveljavitve te odredbe preneha veljati Odredba o
začasnih ukrepih na področju opravljanja zdravstvene dejavnosti zaradi
zajezitve in obvladovanja epidemije COVID-19 (Uradni list RS, št. 65/20).
8. člen
Ta odredba začne veljati naslednji dan po objavi v Uradnem
listu Republike Slovenije.
Št. 0070-85/2020
Ljubljana, dne 6. julija 2020
EVA 2020-2711-0067
Tomaž Gantar
minister
za zdravje