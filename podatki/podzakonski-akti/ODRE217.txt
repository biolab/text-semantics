I. SPLOŠNE DOLOČBE
1. člen
S tem pravilnikom
se določajo zahteve za naprave in opremo, ki se dajejo v promet in uporabo, da
bi se zagotovil njihov prost pretok ter njihova skladnost z bistvenimi
zahtevami za varnost in zdravje.
2. člen
Ta pravilnik velja
za:
-      
naprave za zgorevanje plinastih goriv, ki se
jih uporablja za kuhanje, ogrevanje, pripravo tople vode, hlajenje,
razsvetljavo ali pranje, z normalno temperaturo vode, kjer se uporablja, do
105° C (v nadaljnjem besedilu: naprave). Ventilatorski gorilniki in naprave s
takšnimi gorilniki se tudi štejejo kot naprave po tem pravilniku,
-      
varnostne, nadzorne ali regulacijske priprave
ter sestavne dele razen ventilatorskih gorilnikov in naprav s takšnimi
gorilniki za splošno uporabo in namenjene za vgradnjo v naprave za zgorevanje
plinastega goriva ali za sestavne dele takšne naprave (v nadaljnjem besedilu:
oprema).
Pravilnik ne velja za naprave, posebej
namenjene za uporabo v industrijskih postopkih, ki potekajo v industrijskih objektih.
Plinasto
gorivo pomeni katerokoli gorivo, ki je v plinastem stanju pri temperaturi 15° C
in tlaku 1 bar. Uporabljajo se vrste plinov,
nazivni tlaki in odstopanja tlakov, ki so razvidni iz tabele.
Naprava je normalno uporabljena, ko:
-      
je pravilno vgrajena in redno vzdrževana
skladno z navodili proizvajalca,
-      
je uporabljena pri nihanju kakovosti in tlaka
plina v dopustnih mejah,
-      
se uporablja za predviden namen.
3. člen
Plinske naprave se lahko dajo v promet in
lahko delujejo le, če pri normalni uporabi ne ogrožajo varnosti ljudi, domačih
živali in premoženja.
Ministrstvo, pristojno za energetiko,
posreduje Komisiji EU podatke o vseh vrstah in tlakih plinov, ki se uporabljajo
pri dobavi plina v Sloveniji. Pravočasno mora sporočati tudi vse spremembe.
4. člen
Naprave in oprema morajo izpolnjevati
bistvene zahteve, ki zanje veljajo in so določene v Prilogi I, ki je sestavni
del tega pravilnika.
5. člen
Ni dovoljeno prepovedati, omejevati ali
ovirati dajanja v promet in v delovanje tistih naprav, ki ustrezajo vsem zahtevam
tega pravilnika, vključno s postopki za ugotavljanje
skladnosti, navedenimi v 8. členu in imajo nameščeno oznako CE, določeno v 10.
členu tega pravilnika.
Ni dovoljeno prepovedati, omejevati ali
ovirati dajanja v promet in v obratovanje tiste opreme, ki je opremljena s
certifikatom, določenim v četrtem odstavku 8. člena tega pravilnika.
6. člen
Minister, pristojen za energetiko, objavi v
Uradnem listu Republike Slovenije v soglasju z ministrom, pristojnim za trg,
seznam slovenskih standardov, ki privzemajo harmonizirane standarde, navedene v
seznamu standardov, katerih uporaba ustvari domnevo o skladnosti naprave ali
opreme z zahtevami tega pravilnika (v nadaljnjem
besedilu: seznam standardov).
Če standardi iz prejšnjega odstavka še ne
obstajajo, minister, pristojen za energetiko, v soglasju z ministrom,
pristojnim za trg, v Uradnem listu Republike Slovenije objavi seznam slovenskih
standardov, katerih uporaba ustvari domnevo o skladnosti z zahtevami,
navedenimi v 4. členu tega pravilnika.
Ministrstvo, pristojno za obveščanje,
posreduje Komisiji EU besedilo slovenskih standardov iz prejšnjega odstavka, za
katere meni, da izpolnjujejo bistvene zahteve iz 4. člena tega
pravilnika.
V primeru, da standardi iz prvega odstavka
6. člena tega pravilnika, katerih uporaba ustvari
domnevo o skladnosti, ne izpolnjujejo v celoti bistvenih zahtev iz 4. člena tega
pravilnika, ministrstvo, pristojno za energetiko, obvesti
kontaktno točko v okviru nacionalnega organa za standarde v skladu z uredbo o
postopkih notificiranja na področju standardov, tehničnih predpisov in
ugotavljanja skladnosti (Uradni list RS, št. 66/00).
7. člen
Kadar pristojni inšpekcijski organ ugotovi,
da bi naprave pri normalni uporabi, ki imajo nameščeno oznako CE lahko ogrožale
varnost ljudi, domačih živali ali premoženja, mora izvesti vse primerne ukrepe
za odstranitev takšnih naprav iz prometa oziroma omejiti oziroma prepovedati
njihovo dajanje v promet.
Informacije o ukrepih, ki jih izvede
pristojni inšpekcijski organ v skladu s prejšnjim odstavkom, morajo biti takoj
posredovane ministrstvu, pristojnemu za energetiko, in ministrstvu, pristojnemu
za obveščanje Komisije EU.
Ministrstvo, pristojno za obveščanje
Komisije EU (v nadaljnjem besedilu: pristojno ministrstvo), mora takoj
posredovati informacije o ukrepih in razlogih zanje Komisiji EU, še posebej,
kadar so ti ukrepi posledica:
a) 
neizpolnjevanja bistvenih zahtev iz 4. člena tega
pravilnika, kadar naprave ne ustrezajo standardom iz 6. člena
tega pravilnika,
b) 
nepravilne uporabe standardov iz 6. člena tega
pravilnika,
c) 
pomanjkljivosti standardov iz 6. člena tega
pravilnika.
Kjer je na napravi neupravičeno nameščena
oznaka CE, pristojni inšpekcijski organ ukrepa proti tistemu, ki je namestil
oznako in o tem obvesti ministrstvo, pristojno za energetiko, in pristojno
ministrstvo, to pa Komisijo EU in druge države članice EU.
II. POSTOPKI UGOTAVLJANJA SKLADNOSTI
8. člen
Postopki ugotavljanja skladnosti serijsko
proizvedenih naprav so:
a) 
preskus tipa, kot je določeno v prvem delu
Priloge II in
b) 
postopki, katere proizvajalec lahko izbere pred
dajanjem naprave v promet:
-    
izdajo izjave o skladnosti s tipom, kot je
določena v drugem delu Priloge II, ali
-    
izdajo izjave o skladnosti s tipom (jamstvo o
kakovosti proizvodnje), kot je določena v tretjem delu Priloge II, ali
-    
izdajo izjava o skladnosti s tipom (jamstvo o
kakovosti izdelka), kot je določena v četrtem delu Priloge II, ali
-    
postopek overjanja, kot je določeno v petem
delu Priloge II.
Pri izdelavi posameznih naprav ali majhnih
količin naprav lahko proizvajalec izbere postopek overjanja za posamezno enoto,
določeno v šestem delu Priloge II.
Po končanih postopkih ugotavljanja
skladnosti se na naprave namesti oznaka CE, skladno z 10. členom tega
pravilnika.
Na opremo iz 2. člena tega pravilnika se ne namesti oznake CE in se zanjo ne izda izjava o skladnosti.
Opremi mora biti priložen certifikat, s katerim se ugotovi skladnost opreme z
zanjo veljavnimi določili tega pravilnika in priloga,
ki navaja njene značilnosti, način vgraditve v napravo ali v sestave.
Vendar pa v primeru, če eden ali več
predpisov dovoljuje proizvajalcu, da v prehodnem obdobju izbira, katere
predpise naj upošteva, oznaka CE pomeni skladnost le s predpisi, ki jih
uporablja proizvajalec. V tem primeru morajo biti podrobnosti upoštevanih
predpisov podane v dokumentih, obvestilih ali navodilih, ki jih ti predpisi
zahtevajo in so priloženi takim napravam oziroma opremi.
Kadar za naprave veljajo tudi zahteve
drugih predpisov, ki obravnavajo ostale vidike in določajo namestitev oznake
CE, mora oznaka CE pomeniti, da naprave izpolnjujejo tudi zahteve teh
predpisov.
Dokumentacija in dopisovanje, ki se nanaša
na postopke preskusa tipa, mora biti napisana v uradnem jeziku države, kjer ima
organ za ugotavljanje skladnosti svoj sedež, ali v jeziku, ki je zanj sprejemljiv.
9. člen
Organi za ugotavljanje skladnosti, ki so
vključeni v postopke iz 8. člena tega pravilnika,
morajo pred začetkom opravljanja postopkov zadostiti tudi minimalnim
kriterijem, ki so določeni v Prilogi V tega pravilnika
in imeti odločbo v skladu z 12. členom zakona o tehničnih zahtevah za proizvode
in o ugotavljanju skladnosti (Uradni list RS, št. 59/99 in 31/00).
Organe, navedene v prvem odstavku tega
člena, lahko minister, pristojen za priglaševanje, po postopku določenem v 14.
členu zakona o tehničnih zahtevah za proizvode in o ugotavljanju skladnosti,
priglasi Komisiji EU in državam članicam EU in Evropskega gospodarskega
prostora. S priglasitvijo se opredelijo tudi naloge za katere je organ
usposobljen ter identifikacijska številka, ki mu jo dodeli Komisija EU.
Če organ za ugotavljanje skladnosti ne
izpolnjuje več kriterijev, določenih v Prilogi V, mora pristojni minister v
skladu z določbo 14. člena zakona o tehničnih zahtevah za proizvode in o
ugotavljanju skladnosti, priglasitev umakniti in o tem takoj obvestiti Komisijo
EU, druge države članice EU in Evropskega gospodarskega prostora, po
predpisanem postopku za priglasitev.
III. OZNAČEVANJE SKLADNOSTI Z OZNAKO CE
10. člen
Na napravi ali napisni tablici, ki je
dodana napravi, mora biti nameščena oznaka CE in napisi, določeni v Prilogi
III, opremljena na viden, čitljiv in trajen način. Tablica mora biti oblikovana
tako, da je ni mogoče ponovno uporabiti.
Na naprave ali napisni tablici se lahko
namesti tudi kakršnakoli druga oznaka, če se s tem vidnost in čitljivost oznake
CE ne zmanjša. Nameščanje takih znakov, ki lahko zavedejo glede pomena in
oblike oznake CE, ni dovoljeno.
11. člen
Kjer pristojni inšpekcijski organ ugotovi,
da je bila oznaka CE nameščena neupravičeno, mora proizvajalec ali njegov
pooblaščeni zastopnik v EU izdelek spremeniti tako, da ustreza določilom glede
oznake CE.
Kjer se neskladnost nadaljuje, mora
pristojni inšpekcijski organ izvesti ustrezne ukrepe, s katerimi omeji ali
prepove dajanje v promet ali zagotovi, da se tak izdelek umakne iz prometa v
skladu s 7. členom tega pravilnika.

Priloga
I: Bistvene zahteve
Priloga
II: Postopki za ugotavljanje skladnosti
Priloga
III: Oznaka CE in napisi
Priloga
IV: Tehnična dokumentacija
Priloga
V: Minimalni kriteriji za določitev organov za ugotavljanje skladnosti

Odredba o plinskih napravah (Uradni list RS,
št. 105/00)
vsebuje naslednje prehodne in končne določbe:
»IV. PREHODNE IN KONČNE DOLOČBE
12. člen
Postopke po 8. členu te odredbe in Priloge
II lahko po pristopu Republike Slovenije k Evropski uniji ali po uveljavitvi
ustreznega mednarodnega sporazuma izvajajo samo organi za ugotavljanje
skladnosti, priglašeni Komisiji EU.
Do pristopa Republike Slovenije k EU ali do
uveljavitve ustreznega mednarodnega sporazuma pomeni proizvajalec ali njegov
pooblaščeni zastopnik v EU proizvajalca ali njegovega pooblaščenega zastopnika
v Republiki Sloveniji.
Listine o skladnosti (certifikati ali
potrdila), izdane na podlagi predpisov iz 15. člena te odredbe, veljajo do
prenehanja veljavnosti listin.
Listine o skladnosti (certifikati ali
potrdila), izdane v državah članicah EU, veljajo v skladu z 18. členom zakona o
tehničnih zahtevah za proizvode in o ugotavljanju skladnosti.
13. člen
Pristojni inšpekcijski organ za nadzor nad
izvajanjem te odredbe za naprave in opremo na trgu je Tržni inšpektorat
Republike Slovenije v skladu z zakonom o tržni inšpekciji Republike Slovenije
(Uradni list RS, št. 20/97) in 16. členom zakona o tehničnih zahtevah za
proizvode in o ugotavljanju skladnosti, za izvajanje nadzora nad napravami in
opremo v delovanju pa Republiški energetski inšpektorat RS v skladu z 99.
členom energetskega zakona (Uradni list RS, št. 79/99 in 8/00).
14. člen
Določbe drugega odstavka 3. člena in
tretjega odstavka 8. člena se začnejo uporabljati z dnem pristopa Republike
Slovenije k Evropski uniji, razen če se z mednarodnimi pogodbami ne določi
drugače.
15. člen
Z dnem uveljavitve te odredbe, preneha
veljati odredba o izdajanju potrdil in overjanju listin, ki se pošiljajo z
blagom pri izvozu ali uvozu (Uradni list RS, št. 18/93).
Z dnem uveljavitve te odredbe, se prenehajo
uporabljati naslednji predpisi:
-      
odredba o obveznem atestiranju premičnih
plinskih peči za ogrevanje brez priključka na dimnik (Uradni list SFRJ, št.
1/82),
-      
odredba o plinskih aparatih za gospodinjstvo,
ki smejo v promet le z garancijskim listom in tehničnim navodilom, ter o
najkrajšem garancijskem roku zagotovljenega servisiranja zanje (Uradni list
SFRJ, št. 4/81),
-      
52. in 53. člen pravilnika o tehničnih
normativih za graditev, projektiranje in vzdrževanje plinskih kotlovnic (Uradni
list SFRJ, št. 10/90).
16. člen
Ta odredba se objavi v Uradnem listu
Republike Slovenije in začne veljati 1. januarja 2001.«.

Odredba o spremembah in dopolnitvah odredbe o
plinskih napravah (Uradni list RS, št. 28/02)
vsebuje naslednjo končno določbo:
»3. člen
Ta odredba začne veljati naslednji
dan po objavi v Uradnem listu Republike Slovenije.«.

Pravilnik o spremembi in dopolnitvi odredbe o
plinskih napravah (Uradni list RS, št. 60/03)
spreminja 12. člen odredbe tako, da se glasi:
»12. člen
Postopke po 8. členu tega pravilnika in Priloge II lahko po pristopu Republike Slovenije k Evropski
uniji ali po uveljavitvi ustreznega mednarodnega sporazuma izvajajo samo organi
za ugotavljanje skladnosti, priglašeni Komisiji EU.
Do pristopa Republike Slovenije k EU ali do
uveljavitve ustreznega mednarodnega sporazuma pomeni proizvajalec ali njegov
pooblaščeni zastopnik v EU proizvajalca ali njegovega pooblaščenega zastopnika
v Republiki Sloveniji.
Listine o skladnosti (certifikati ali
potrdila), izdane na podlagi predpisov iz 15. člena tega pravilnika, veljajo do prenehanja veljavnosti listin.
Listine o skladnosti (certifikati ali
potrdila), izdane v državah članicah EU, veljajo v skladu z 18. členom zakona o
tehničnih zahtevah za proizvode in o ugotavljanju skladnosti.«;
spreminja 13. člen odredbe tako, da se glasi:
»13. člen
Pristojni inšpekcijski organ za nadzor nad
izvajanjem tega pravilnika za naprave in opremo na
trgu je Tržni inšpektorat Republike Slovenije v skladu z zakonom o tržni
inšpekciji Republike Slovenije (Uradni list RS, št. 20/97) in 16. členom zakona
o tehničnih zahtevah za proizvode in o ugotavljanju skladnosti, za izvajanje
nadzora nad napravami in opremo v delovanju pa Republiški energetski
inšpektorat RS v skladu z 99. členom energetskega zakona (Uradni list RS, št.
79/99 in 8/00).«;
spreminja 15. člen odredbe tako, da se glasi:
»15. člen
Z dnem uveljavitve tega pravilnika, preneha veljati odredba o izdajanju potrdil in overjanju listin,
ki se pošiljajo z blagom pri izvozu ali uvozu (Uradni list RS, št. 18/93).
Z dnem uveljavitve tega pravilnika, se prenehajo uporabljati naslednji predpisi:
-      
odredba o obveznem atestiranju premičnih
plinskih peči za ogrevanje brez priključka na dimnik (Uradni list SFRJ, št.
1/82),
-      
odredba o plinskih aparatih za gospodinjstvo,
ki smejo v promet le z garancijskim listom in tehničnim navodilom, ter o
najkrajšem garancijskem roku zagotovljenega servisiranja zanje (Uradni list
SFRJ, št. 4/81),
-      
52. in 53. člen pravilnika o tehničnih
normativih za graditev, projektiranje in vzdrževanje plinskih kotlovnic (Uradni
list SFRJ, št. 10/90).«;
spreminja 16. člen odredbe tako, da se glasi:
»16. člen
Ta pravilnik se
objavi v Uradnem listu Republike Slovenije in začne veljati 1. januarja 2001.«;
ter vsebuje naslednjo končno določbo:
»3. člen
Ta pravilnik začne
veljati naslednji dan po objavi v Uradnem listu Republike Slovenije.«.