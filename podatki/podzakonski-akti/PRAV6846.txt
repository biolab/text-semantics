I. SPLOŠNE DOLOČBE
1. člen
Ta pravilnik v skladu z Direktivo Sveta 90/269 EGS z dne 29.
maja 1990 o minimalnih zdravstvenih in varnostnih zahtevah za ročno premeščanje
bremen, kadar za delavce obstaja predvsem nevarnost poškodbe hrbta (četrta
posebna direktiva v smislu člena 16(1) Direktive 89/391/EGS) (UL L št. 156 z
dne 21. 6. 1990, str. 9), določa ukrepe za zagotavljanje varnosti in zdravja
pri ročnem premeščanju bremen, pri katerem so delavci izpostavljeni nevarnosti
okvare hrbta.
2. člen
Ročno premeščanje po tem pravilniku pomeni vsako fizično
delo, ki vključuje dvigovanje, prenašanje, spuščanje, potiskanje, vlečenje,
nošenje ali premikanje bremena s človeško silo in druga podobna dela (npr.
podpiranje, držanje), ki zaradi svojih značilnosti ali zaradi neugodnih ergonomskih
pogojev pomeni nevarnost predvsem za poškodbe hrbta delavcev.
3. člen
Hrbet pomeni hrbtenico z vsem mišičjem, ligamenti, živčevjem
in drugimi deli telesa, ki so obremenjeni pri ročnem premeščanju bremen.
II. OBVEZNOSTI DELODAJALCA
4. člen
Delodajalec mora, kadar je to mogoče, ročno premeščanje
bremen nadomestiti s primerno delovno opremo, pripomočki in primernimi
mehanskimi pomagali. 
Kadar se ni mogoče izogniti ročnemu premeščanju bremen, mora
delodajalec sprejeti primerne organizacijske in tehnične ukrepe, uporabiti
primerno opremo ter pravilen način dela, da bi zmanjšali nevarnost, povezano z
ročnim premeščanjem bremen, ob upoštevanju Priloge I, ki je sestavni del tega
pravilnika.
5. člen
Kadar se ni mogoče izogniti ročnemu premeščanju bremen, delodajalec
organizira delo tako, da je to ravnanje čim bolj varno in zdravo in: 
-       
če je mogoče, vnaprej oceni varnostne in zdravstvene razmere pri tem
delu in zlasti prouči značilnosti bremen, ob upoštevanju Priloge I, 
-       
poskrbi, da se s sprejetjem primernih ukrepov izogne tveganju predvsem
za poškodbe hrbta delavcev ali to tveganje zmanjša, pri čemer upošteva
značilnosti delovnega okolja in delo delavca, ob upoštevanju Priloge I.
6. člen
Kadar delodajalec poveri delavcu naloge, povezane z ročnim
premeščanjem bremen, mora upoštevati njegove zdravstvene zmožnosti zlasti pa: 
-       
da je delavec po svojih fizičnih lastnostih primeren za izvedbo naloge, 
-       
da nosi primerna oblačila, obutev ali druge osebne stvari, 
-       
da ima ustrezno ali primerno znanje ali usposobljenost. 
Delodajalec mora delavcu, ki opravlja naloge iz prejšnjega
odstavka, zagotoviti zdravstveni nadzor v skladu z zakonom, ki ureja varnost in
zdravje pri delu, z upoštevanjem posebnih tveganj, katerim so izpostavljene
rizične skupine delavcev. 
Delavci smejo ročno premeščati bremena na podlagi strokovne
ocene pooblaščenega zdravnika. 
Pri določanju delovnih nalog za ročno premeščanje bremen mora
delodajalec upoštevati telesno zmogljivost, starost in spol. Telesno
zmogljivost oceni pooblaščeni zdravnik.
7. člen
Delavec posamezne kategorije sme ob upoštevanju dejavnikov iz
Priloge I ročno premeščati bremena z največjo maso, določeno v Prilogi II, ki
je sestavni del tega pravilnika. Skupno sme delavec najhitreje v dveh urah
premestiti le 1.000 kg najtežjih bremen in isti dan na sme biti obremenjen z
dodatnim delom premeščanja.
8. člen
Delodajalec mora delavce poučiti o značilnostih bremen in
drugih dejavnikih, ki vplivajo na varno delo, zlasti pa o teži bremena in
središču težnosti najtežje strani, ko je paket naložen ekscentrično. Usposobiti
jih mora za tak način dela pri ročnem premeščanju bremen, da se izognejo
poškodbam hrbta. 
Delodajalec mora delavce obvestiti o tveganjih, ki bi jim
utegnili biti izpostavljeni ter jih poučiti in usposobiti za varno ročno
premeščanje bremen ob upoštevanju Priloge I in prvega odstavka 6. člena tega
pravilnika.
9. člen
Delodajalec se je dolžan o vseh vprašanjih glede
zagotavljanja varnosti in zdravja pri delu po tem pravilniku, posvetovati z
delavci in/ali njihovimi predstavniki in jih o sprejetih ukrepih tudi sprotno
obveščati na način in po postopku, določenem v zakonu, ki ureja varnost in
zdravje pri delu.
III. KONČNE DOLOČBE
10. člen
Ministrstvo, pristojno za varnost in zdravje pri delu, poroča
Komisiji, v skladu z 9. členom direktive iz 1. člena tega pravilnika, o
praktičnem izvajanju določb te direktive. 
Poročilu iz prejšnjega odstavka se priložijo stališča
socialnih partnerjev.
11. člen
Z dnem, ko začne veljati ta pravilnik, preneha veljati
Pravilnik o zagotavljanju varnosti in zdravja pri ročnem premeščanju bremen
(Uradni list RS, št. 30/00).
12. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 01701-15/2005
Ljubljana, dne 8. julija 2005.
EVA 2005-2611-0070
mag. Janez Drobnič l. r. 
Minister 
za delo, družino in 
socialne zadeve

Priloga
1: Referenčni dejavniki
Priloga
2: Največja dovoljena masa bremena (v kg) glede na spol in starost delavca
 