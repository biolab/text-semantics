I. SPLOŠNE DOLOČBE
1. člen
(vsebina uredbe)
(1) Ta uredba vsebuje odločitev o ugotovitvi javnega
interesa za sklenitev javno-zasebnega partnerstva in izvedbo projekta
energetskega pogodbeništva za energetsko sanacijo določenih objektov
Ministrstva za kulturo v eni izmed oblik javno-zasebnega partnerstva, določenih
z Zakonom o javno-zasebnem partnerstvu (Uradni list RS, št. 127/06; v
nadaljnjem besedilu: ZJZP).
(2) Ta uredba določa predmet, pravice in obveznosti
javnega in zasebnega partnerja ter uporabnikov objekta, postopek izbire
zasebnega partnerja in druge sestavine razmerja javno-zasebnega partnerstva za
izvedbo projekta energetskega pogodbeništva v objektih Ministrstva za kulturo.
(3) Ta uredba je koncesijski akt za izvedbo projekta iz
prejšnjega odstavka.
2. člen
(opredelitev izrazov)
(1) Izrazi, opredeljeni v tej uredbi, pomenijo:
a)    
»javni partner« oziroma »koncedent« je Republika Slovenija;
b)    
»zasebni partner« oziroma »koncesionar« je fizična ali pravna oseba, ki
je izbrana kot izvajalec javno-zasebnega partnerstva;
c)    
»uporabniki objekta« so osebe javnega prava, ki za izvajanje javne
dejavnosti uporabljajo objekt, opredeljen v 6. členu te uredbe;
d)    
»koncesionirana dejavnost« je dejavnost, ki se jo v skladu s predmetom
koncesije, opredeljenim v 5. členu te uredbe, s koncesijsko pogodbo zaveže
opravljati koncesionar;
e)    
»pogodbeno zagotavljanje prihrankov energije« je pogodbeni dogovor med
koncedentom, koncesionarjem in uporabniki objekta za izboljšanje energetske
učinkovitosti, ki se preverja in spremlja v celotnem obdobju trajanja
koncesijske pogodbe in v okviru katerega se izvedena storitev plačuje
sorazmerno s stopnjo izboljšanja energetske učinkovitosti, dogovorjeno s
koncesijsko pogodbo oziroma drugim pogodbeno dogovorjenim merilom za energetsko
učinkovitost (na primer finančni prihranki, stopnja udobja itd.).
(2) Drugi izrazi, uporabljeni v tej uredbi, imajo enak
pomen, kot je določen v ZJZP, v Energetskem zakonu (Uradni list RS, št. 17/14
in 81/15) ter v predpisih in drugih aktih, izdanih na njuni podlagi.
II. UGOTOVITEV JAVNEGA INTERESA
3. člen
(javni interes)
Na podlagi Energetskega zakona (Uradni list RS,
št. 17/14 in 81/15), Dolgoročne strategije za spodbujanje naložb
energetske prenove stavb, Akcijskega načrta za energetsko učinkovitost za
obdobje 2014–2020, Operativnega programa za izvajanje Evropske kohezijske
politike v obdobju 2014–2020, Operativnega programa ukrepov zmanjšanja emisij
toplogrednih plinov do leta 2020, Zakona o ratifikaciji Pogodbe o energetski
listini, Protokola k energetski listini o energetski učinkovitosti in s tem
povezanimi okoljskimi vidiki in sklepov v zvezi s pogodbo o energetski listini
(Uradni list RS – Mednarodne pogodbe, št. 12/97), Zakona o javnih financah
(Uradni list RS, št. 11/11 – uradno prečiščeno besedilo, 14/13 – popr., 101/13,
55/15 – ZFisP in 96/15 – ZIPRS1617), Uredbe o enotni metodologiji za pripravo
in obravnavo investicijske dokumentacije na področju javnih financ (Uradni list
RS, št. 60/06, 54/10 in 27/16) in na njeni podlagi izdelane investicijske
dokumentacije Dokument identifikacije investicijskega projekta energetska
sanacija objektov Ministrstva za kulturo, Predinvesticijska zasnova energetska
sanacija objektov Ministrstva za kulturo in Investicijski program energetska
sanacija objektov Ministrstva za kulturo, Ljubljana, 2016, Pravilnika o vsebini
upravičenosti izvedbe projekta po modelu javno zasebnega partnerstva (Uradni
list RS, št. 32/07) ter na njegovi podlagi izdelane ocene o upravičenosti
izvedbe projekta po modelu javno-zasebnega partnerstva energetska sanacija
določenih objektov Ministrstva za kulturo se ugotavlja, da obstaja javni
interes za izvedbo projekta energetskega pogodbeništva za energetsko sanacijo
javnih objektov v obliki javno-zasebnega partnerstva na način in v obsegu, kot
izhaja iz 4., 5. in 6. člena te uredbe.
III. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBNEGA PARTNERSTVA
4. člen
(vrsta javno-zasebnega partnerstva)
Javno-zasebno partnerstvo se izvaja v obliki koncesijskega
javno-zasebnega partnerstva, pri čemer gre za koncesijo storitev.
5. člen
(predmet koncesije)
(1) Predmet koncesije je izvajanje storitev energetskega
pogodbeništva po načelu pogodbenega zagotavljanja prihrankov energije v
objektih iz 6. člena te uredbe.
(2) Predmet koncesije je lahko poleg pogodbenega zagotavljanja
prihrankov energije tudi pogodbena oskrba z energijo v objektih iz 6. člena te
uredbe.
(3) Pogodbena oskrba z energijo je lahko predmet
koncesije le, kadar večino tveganj v razmerju med koncedentom in koncesionarjem
prevzema koncesionar ter se javno-zasebno partnerstvo izvaja v obliki iz
prejšnjega člena.
(4) Predmet koncesije iz predhodnih odstavkov se lahko
izvaja v več fazah oziroma segmentih. Delitev predmeta koncesije na posamezne
faze ali segmente ter na to vezane pogoje koncedent in koncesionar opredelita v
okviru postopka javnega razpisa in koncesijski pogodbi.
(5) Predmet koncesije koncedent in koncesionar
podrobneje opredelita v koncesijski pogodbi.
6. člen
(območje izvajanja)
(1) Koncesionirana
dejavnost se izvaja v naslednjih objektih, ki so v upravljanju Ministrstva za
kulturo:


OBJEKT

NASLOV

ZEMLJIŠKOKNJIŽNI PODATKI

UPORABNIKI OBJEKTOV


Cankarjev dom

Prešernova cesta 10, 1000 Ljubljana

Št. stavbe: 3, 
k. o. Gradišče I (1721) 
Parc. št.: 36/1

Cankarjev dom,
Prešernova cesta 10, 1000 Ljubljana


Narodni muzej Slovenije

Prešernova cesta 20, 1000 Ljubljana

Št. stavbe: 57, 
k. o. Ajdovščina (1725) 
Parc. št.: 2961, 2960, 2959

Narodni muzej Slovenije, Prešernova cesta 20, 1000
  Ljubljana


Narodna in univerzitetna knjižnica

Turjaška ulica 1, 1000 Ljubljana

Št. stavbe: 174, 
k. o. Ljubljana mesto (1728) 
Parc. št.: 164/2

Narodna in univerzitetna knjižnica, Turjaška ulica 1,
  1000 Ljubljana


Slovenska filharmonija

Kongresni trg 10, 1000 Ljubljana

Št. stavbe: 566, 
k. o. Ajdovščina (1725) 
Parc. št.: 3225

Slovenska filharmonija, Kongresni trg 10, 1000
  Ljubljana


Slovensko narodno gledališče Maribor

Slovenska ulica 27, 2000 Maribor

Št. stavbe: 2339, 
k. o. Maribor Grad (657) 
Parc. št.: 1505, 1504/2

Slovensko narodno gledališče Maribor, Slovenska ulica 27,
  2000 Maribor


(2) Območje izvajanja koncesionirane dejavnosti ostane
enako ne glede na spremembo zemljiškoknjižnega podatka iz prejšnjega odstavka.
(3) V fazi priprave ali izvedbe javnega razpisa, do
oddaje končnih ponudb, lahko koncedent nabor objektov iz prvega odstavka tega
člena zmanjša, če se za posamezni objekt izkaže, da je njegova vključitev v
projekt negospodarna, ali bi usklajevanje s pogoji soglasodajalcev oziroma
upravljavcev tako oviralo izvedbo tega dela projekta, da bi to lahko ogrozilo uspešno
izvedbo celotnega projekta.
(4) Koncedent se lahko odloči za pripravo več posameznih
razpisov za podelitev koncesije ali pa za vse objekte pripravi enoten razpis.
7. člen
(čas trajanja)
(1) Začetek in čas trajanja koncesijskega razmerja se
opredelita v koncesijski pogodbi.
(2) Koncesijsko razmerje se sklene za največ 20 let.
(3) Koncesijsko razmerje se, če:
a)    
koncesionar zaradi ukrepov koncedenta ali drugih ukrepov oblasti
koncesije ni mogel izvajati,
b)    
je to potrebno zaradi dodatnih vlaganj koncesionarja, ki so posledica
zahtev koncedenta ali njegovih ukrepov v javnem interesu, lahko podaljša s
sklenitvijo dodatka h koncesijski pogodbi, vendar ob upoštevanju določbe
drugega odstavka 71. člena ZJZP največ za polovico obdobja, določenega z
osnovno koncesijsko pogodbo. Pred sklenitvijo dodatka se opravijo pogajanja o
vseh pomembnih sestavinah razmerja javno-zasebnega partnerstva, ki jih je treba
prilagoditi zaradi okoliščin, navedenih v tem odstavku.
IV. FINANCIRANJE
8. člen
(financiranje ukrepov za izboljšanje energetske
učinkovitosti)
(1) Ukrepi za izboljšanje energetske učinkovitosti se
financirajo iz:
a)    
sredstev koncesionarja,
b)    
sredstev koncedenta in
c)    
sredstev evropskih strukturnih ali investicijskih skladov ali drugih
finančnih virov, namenjenih spodbujanju energetskega pogodbeništva s strani
koncedenta ali koncesionarja.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo biti sredstva koncesionarja večinski vir
financiranja.
9. člen
(plačilo za opravljanje koncesionirane dejavnosti)
(1) Koncesionarju za opravljanje koncesionirane
dejavnosti pripada plačilo za doseganje pogodbeno zagotovljenih prihrankov
energije in dodatno plačilo, če koncesionar preseže pogodbeno zagotovljene
prihranke energije.
(2) Če koncesionar doseže pogodbeno zagotovljene
prihranke energije, mu pripada pogodbeno dogovorjeno plačilo za opravljeno
storitev energetskega pogodbeništva.
(3) Če koncesionar ne doseže pogodbeno zagotovljenih
prihrankov energije, se plačilo za opravljeno storitev zmanjša v skladu z
določili koncesijske pogodbe.
(4) Če koncesionar preseže pogodbeno zagotovljene
prihranke energije, mu pripada nagrada v skladu z določili koncesijske pogodbe.
(5) Način plačila za opravljanje koncesionirane
dejavnosti se podrobneje opredeli v okviru postopka javnega razpisa in v
koncesijski pogodbi.
V. SPLOŠNI POGOJI IZVAJANJA KONCESIJE
10. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
a)    
izvedbo ukrepov za izboljšanje energetske učinkovitosti v objektih,
opredeljenih v 6. členu te uredbe;
b)    
pogodbeno zagotovljene prihranke energije v obliki in obsegu, kot sta
določena v koncesijski pogodbi;
c)    
izvajanje nalog in dejavnosti, ki so neločljivo povezane z obveznostmi
iz točke a) tega odstavka (na primer vodenje evidenc, obveščanje itd.), v
obsegu, kot ga predpisujeta veljavna zakonodaja in koncesijska pogodba;
d)    
izvajanje drugih obveznosti, ki so opredeljene v koncesijski pogodbi.
(2) Koncesionar prevzema v zvezi z izvajanem koncesije
najmanj investicijsko tveganje in tveganje razpoložljivosti.
(3) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti le na način in iz razlogov, ki jih določa ZJZP, ta uredba,
koncesijska pogodba ali drug predpis.
11. člen
(obveznosti koncedenta)
Obveznosti koncedenta so zlasti:
a)    
zagotavljati koncesionarju pogoje za opravljanje koncesionirane
dejavnosti na način, kot je opredeljen v koncesijski pogodbi;
b)    
koncesionarju ponuditi pomoč pri pridobitvi posameznih pravic, soglasij
ali dovoljenj, ki jih koncesionar ne more pridobiti samostojno ali brez pomoči
koncedenta;
c)    
v skladu z ZJZP in pogoji, določenimi v koncesijski pogodbi,
koncesionarju na nepremičninah, kjer se izvajajo aktivnosti za uresničitev
koncesijske pogodbe, ter na opremi, ki je v lasti koncedenta, podeliti ustrezne
stvarnopravne pravice tako, da se koncesionarju omogoči nemoteno izvajanje
koncesionirane dejavnosti;
d)    
v skladu z določbami koncesijske pogodbe zagotavljati plačila za
opravljanje koncesionirane dejavnosti.
12. člen
(obveznosti uporabnikov objekta)
Uporabniki objekta imajo zlasti dolžnost:
a)    
pristopiti k podpisu koncesijske pogodbe kot sopodpisniki;
b)    
upoštevati navodila koncesionarja in koncedenta ter jima omogočiti
opravljanje nalog iz te uredbe in koncesijske pogodbe;
c)    
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentu dostop do vseh prostorov, naprav in
opreme, kjer se opravljajo storitve in naloge iz te uredbe in koncesijske
pogodbe;
d)    
prijaviti vsa dejstva, pomembna za izvajanje nalog koncesionarja in
koncedenta, oziroma sporočiti koncesionarju in koncedentu vsako spremembo, ki
bi lahko vplivala na izvajanje nalog;
e)    
obveščati koncedenta o morebitnih kršitvah koncesionarja;
f)     
v skladu z določbami koncesijske pogodbe zagotavljati plačila za
opravljanje koncesionirane dejavnosti.
13. člen
(druge pravice in obveznosti koncedenta, koncesionarja in
uporabnikov objekta)
Druge pravice in obveznosti koncedenta, koncesionarja in
uporabnikov objekta se podrobneje opredelijo v koncesijski pogodbi.
VI. POSTOPEK IZBIRE KONCESIONARJA
14. člen
(javni razpis)
(1) Koncedent izbere koncesionarja na podlagi javnega
razpisa, ki ga vodi Ministrstvo za kulturo in se izvede ob upoštevanju določb
III. dela ZJZP.
(2) Objava javnega razpisa mora vsebovati:
a)    
navedbo pravne podlage, vključno s to uredbo;
b)    
predmet javnega razpisa z navedbo, da gre za koncesijo;
c)    
ime in sedež koncedenta;
d)    
predmet, vrsto ter obseg in območje koncesije;
e)    
začetek in predviden čas trajanja koncesije;
f)     
postopek izbire koncesionarja;
g)    
pogoje za dostop do razpisne dokumentacije;
h)    
kraj in rok za predložitev vlog, pogoje za njihovo predložitev;
i)      
zahteve glede vsebine vlog;
j)      
pogoje, ki jih morajo kandidati izpolnjevati, in dokazila o njihovem
izpolnjevanju;
k)    
pogoje za predložitev skupne vloge;
l)      
merila za izbiro najugodnejšega kandidata;
m)   
naslov, prostor, datum in uro odpiranja vlog;
n)    
rok, v katerem so kandidati obveščeni o izidu javnega razpisa;
o)    
druge podatke, zahtevane v skladu z veljavno zakonodajo.
(3) V postopku izbire strokovna komisija iz 15. člena te
uredbe preveri najmanj ekonomsko, finančno ter tehnično in kadrovsko sposobnost
vlagateljev. Za ta namen mora koncedent v javni razpis vključiti najmanj
pogoje, ki zagotavljajo, da:
a)    
je koncesionar registriran za opravljanje dejavnosti, ki je predmet
koncesije,
b)    
ima koncesionar ustrezne reference s področja predmeta koncesije,
c)    
ima koncesionar zagotovljen dostop do finančnih sredstev za izvedbo
celotnega projekta javno-zasebnega partnerstva.
(4) Pri izbiri koncesionarja strokovna komisija iz 15.
člena te uredbe upošteva naslednja merila po padajočem zaporedju njihove
pomembnosti:
a)    
višina prihrankov,
b)    
obseg ponujenih ukrepov,
c)    
trajanje koncesijskega razmerja,
d)    
udeležba koncedenta pri prihrankih,
e)    
višina investicije.
(5) Druge pogoje in merila ter podrobnejšo vsebino
pogojev in meril za izbiro koncesionarja koncedent določi v razpisni
dokumentaciji za fazo dialoga in ponudbeno fazo.
15. člen
(strokovna komisija)
(1) Strokovno komisijo za izbiro koncesionarja za
izvedbo predmeta koncesije s sklepom imenuje minister, pristojen za kulturo.
(2) Strokovna komisija ima predsednika in najmanj tri
člane. Člani strokovne komisije morajo imeti delovne izkušnje najmanj z
naslednjih delovnih področij: vodenje evropskih projektov, pravo in ekonomija.
(3) Predsednik in člani strokovne komisije morajo imeti
najmanj prvo stopnjo izobrazbe v skladu z Zakonom o visokem šolstvu (Uradni
list RS, št. 32/12 – uradno prečiščeno besedilo, 40/12 – ZUJF, 57/12 – ZPCP-2D,
109/12, 85/14, 75/16, 61/17 – ZUPŠ in 65/17) in najmanj dve leti delovnih
izkušenj z delovnega področja iz prejšnjega odstavka, da lahko zagotovijo
strokovno vodenje postopka javnega razpisa.
16. člen
(postopek izbire)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
a)    
faza preverjanja usposobljenosti,
b)    
faza dialoga,
c)    
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere bo ugotovljeno, da izpolnjujejo pogoje iz razpisne
dokumentacije za fazo preverjanja usposobljenosti. Po končanem odpiranju prijav
strokovna komisija pregleda prijave in ugotovi, ali izpolnjujejo pogoje,
določene v javnem razpisu za fazo preverjanja usposobljenosti. Po končanem
pregledu in presoji prijav strokovna komisija sestavi poročilo, v katerem
navede, katere prijave izpolnjujejo razpisne zahteve, in v njem predlaga,
katerim prijaviteljem se prizna usposobljenost za sodelovanje v fazi dialoga.
(3) Na podlagi poročila strokovne komisije iz prejšnjega
odstavka minister, pristojen za kulturo, izda sklep o priznanju usposobljenosti
za sodelovanje v fazi dialoga. Zoper ta sklep ni pritožbe, prijavitelj pa lahko
zoper dokončen sklep začne upravni spor.
(4) Med prijavitelji, ki jim je bila priznana
usposobljenost za sodelovanje v fazi dialoga (v nadaljnjem besedilu:
kandidati), se v fazi dialoga vodi dialog, namenjen ugotovitvi in opredelitvi
sredstev ter najprimernejših rešitev za zadovoljitev ciljev in potreb
koncedenta. Faza dialoga se lahko izvede v več kot dveh zaporednih fazah.
Dialog s kandidati se vodi vse do takrat, dokler se ne najde(-jo) rešitev
(rešitve), ki ustreza(-jo) ciljem in potrebam koncedenta.
(5) Na podlagi sprejete rešitve iz zaključenega dialoga
in drugih elementov, ki se podrobneje opredelijo v razpisni dokumentaciji za
ponudbeno fazo, se kandidate pozove k predložitvi končne ponudbe.
(6) Strokovna komisija po končanem odpiranju končnih
ponudb pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji prijav strokovna komisija sestavi
poročilo, v katerem navede, katere vloge izpolnjujejo razpisne pogoje in
zahteve, razvrsti te vloge tako, da je razvidno, katera od vlog najbolj ustreza
postavljenim merilom oziroma kakšen je nadaljnji vrstni red glede na ustreznost
postavljenim merilom.
(7) Odločitev o izbiri koncesionarja na podlagi poročila
strokovne komisije iz prejšnjega odstavka in sklenitvi koncesijske pogodbe
sprejme minister, pristojen za kulturo.
(8) Strokovna komisija poročila iz drugega in šestega
odstavka tega člena posreduje Vladi Republike Slovenije.
17. člen
(koncesijska pogodba)
(1) Koncesijsko pogodbo z izbranim koncesionarjem sklene
koncedent.
(2) Sopodpisniki koncesijske pogodbe so v primeru, da
zagotavljajo plačilo za koncesionirano dejavnost, tudi vsi uporabniki objektov,
navedeni v 6. členu te uredbe.
(3) Koncesijska pogodba mora biti sklenjena v pisni
obliki, sicer nima pravnega učinka.
(4) V koncesijski pogodbi koncedent in koncesionar podrobno
uredita medsebojna razmerja v zvezi z izvajanjem predmeta koncesije in druge
sestavine razmerja, ki niso urejene v tej uredbi. S koncesijsko pogodbo se
vzpostavijo ustrezni mehanizmi, s katerimi se zagotovita učinkovito zavarovanje
javnega interesa in nadzor nad izvajanjem koncesijske pogodbe.
(5) V koncesijski pogodbi koncedent in koncesionar
uredita določila glede prenosa lastninske pravice na sredstvih, pridobljenih z
izvedenimi ukrepi za izboljšanje energetske učinkovitosti na način, da izvedeni
ukrepi za izboljšanje energetske učinkovitosti ob izteku koncesijske pogodbe
brezplačno preidejo v last in posest koncedenta.
VII. PRILAGODITEV RAZMERIJ
18. člen
(prilagoditev razmerij)
(1) Če se spremenijo okoliščine, se lahko opravi
prilagoditev razmerij med koncedentom in koncesionarjem.
(2) Način in razlogi za morebitno prilagoditev razmerij
med koncesionarjem in koncedentom se uredijo v koncesijski pogodbi.
VIII. POROČANJE IN NADZOR
19. člen
(dolžnost poročanja)
(1) Koncesionar mora v skladu z veljavno zakonodajo,
predpisi in koncesijsko pogodbo redno voditi vse potrebne evidence in
koncedentu ter uporabnikom objekta predložiti poročila in drugo potrebno
dokumentacijo v skladu z njihovimi navodili.
(2) Vsebina koncesionarjeve dolžnosti iz prejšnjega odstavka
in način njenega izvajanja se podrobneje uredita v koncesijski pogodbi.
20. člen
(nadzor)
(1) Nadzor nad izvajanjem koncesionirane dejavnosti
opravljajo koncedent in uporabniki objekta v skladu z ZJZP in koncesijsko
pogodbo.
(2) Način izvajanja nadzora se določi v koncesijski
pogodbi.
IX. PRENEHANJE KONCESIJSKEGA RAZMERJA
21. člen
(prenehanje koncesijskega razmerja)
Koncesijsko razmerje preneha:
a)    
s prenehanjem koncesijske pogodbe,
b)    
z odkupom koncesije,
c)    
z odvzemom koncesije ali
d)    
s prevzemom koncesije, na način, v obsegu in pod pogoji, določenimi s
koncesijsko pogodbo.
X. KONČNA DOLOČBA
22. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije.
Št. 00716-11/2017
Ljubljana, dne 7. decembra 2017
EVA 2017-3340-0017
Vlada Republike Slovenije
dr. Miroslav Cerar l.r.
Predsednik