I. SPLOŠNE DOLOČBE
1. člen
(vsebina in namen)
(1) Ta akt določa način posredovanja
podatkov in dokumentov, ki jih Agencija za energijo (v nadaljnjem besedilu:
agencija) potrebuje za izvajanje upravnih nalog, izvajanje monitoringa
delovanja trga in drugih nalog iz pristojnosti agencije.
(2) Namen akta je zagotoviti
učinkovito, zanesljivo in pravočasno posredovanje podatkov in dokumentov s
ciljem, da se, kadar je to izvedljivo in upravičeno, ter ob upoštevanju določb
predpisov s področja elektronskega poslovanja, elektronskega podpisa ter hrambe
dokumentarnega in arhivskega gradiva, zagotavlja tudi avtomatizirana izmenjava
podatkov.
2. člen
(pomen izrazov)
Izrazi, uporabljeni v tem aktu, imajo
naslednji pomen:

-       
  aplikacija za poročanje:

je informacijski sistem agencije
  za varen zajem in obdelavo podatkov v elektronski obliki, namenjen zbiranju
  podatkov iz prvega odstavka 1. člena tega akta;


-       
  avtomatizirana izmenjava podatkov:

je izmenjava podatkov dveh
  subjektov brez človeške interakcije, običajno implementirana na osnovi
  spletnih storitev, ki zagotavljajo enostavno povezljivost različnih informacijskih
  sistemov;


-       
  drugi informacijski sistemi agencije:

so druge namenske programske
  rešitve za zajem podatkov, do katerih dostopajo zavezanci;


-       
  kvalificirano potrdilo:

je kvalificirano potrdilo, kot
  ga določa zakon, ki ureja elektronsko poslovanje in elektronski podpis; kadar
  se omenja v zvezi z odgovornimi osebami zavezancev, je mišljeno kvalificirano
  potrdilo, ki vsebuje podatke o poslovnem subjektu ter osebi, ki jo je
  poslovni subjekt pooblastil za opravljanje nalog, pri katerih je zahtevano
  izkazovanje s kvalificiranim potrdilom; potrdilo mora omogočati avtentikacijo
  ob vstopu v spletne aplikacije ter varno podpisovanje elektronskih
  dokumentov;


-       
  pisno sporočanje:

je sporočanje v fizični obliki
  po redni pošti ali sporočanje po elektronski pošti, ki je lastnoročno
  podpisano;


-       
  podatki:

so vsi podatki, dokumenti in
  drugo gradivo, ki so ga zavezanci dolžni posredovati agenciji;


-       
  poročilo:

je nabor podatkov določenega
  formata in strukture, z določeno periodiko posredovanja ali brez nje in rokom
  posredovanja teh podatkov na podlagi zahteve agencije iz 4. člena tega akta;


-       
  registri agencije:

so evidence, ki jih na podlagi
  zakona vzpostavi in vodi agencija;


-       
  XML:

je okrajšava za angleški izraz
  »Extensible Markup Language«, razširljiv označevalni jezik, ki predstavlja
  format za zapisovanje strukturiranih podatkov ter omogoča enostavno izmenjavo
  teh podatkov med različnimi informacijskimi sistemi.

3. člen
(zavezanci)
(1) Določbe tega akta veljajo za
izvajalce energetskih dejavnosti iz prvega odstavka 6. člena Energetskega
zakona (v nadaljnjem besedilu: EZ-1), druge zavezance za poročanje iz prvega
odstavka 435. člena EZ-1 ter za tretje osebe, ki ravnajo v imenu in za račun
izvajalcev energetskih dejavnosti (v nadaljnjem besedilu: zavezanci).
(2) Zavezanci odgovarjajo za
pravilnost, verodostojnost in pravočasnost posredovanja podatkov.
4. člen
(obveznost posredovanja podatkov)
(1) Agencija zavezancem iz prvega
odstavka 3. člena tega akta izda pisno zahtevo za posredovanje podatkov, v
kateri določi vrsto in obseg podatkov, način posredovanja, format in strukturo
za posredovanje ter periodiko in rok, do katerega morajo zavezanci podatke
posredovati.
(2) Za potrebe vodenja registrov in
zajema podatkov v druge informacijske sisteme agencije so zavezanci agenciji
dolžni posredovati podatke brez zahteve iz prejšnjega odstavka tega člena.
5. člen
(načini posredovanja podatkov)
Zavezanci agenciji posredujejo podatke na
naslednje načine:
-       
s prenosom datotek s podatki v okviru aplikacije za poročanje, prek
elektronske pošte ali na elektronskih nosilcih podatkov;
-       
z vnosom podatkov v spletne obrazce aplikacije za poročanje;
-       
z vnosom podatkov v spletne obrazce registrov in v druge informacijske
sisteme agencije;
-       
z avtomatizirano izmenjavo podatkov v okviru aplikacije za poročanje;
-       
pisno.
6. člen
(formati in strukture podatkov)
(1) V primeru avtomatizirane izmenjave
podatkov so zavezanci dolžni podatke posredovati izključno v XML formatu. Pri
določanju strukture podatkov agencija v največji možni meri upošteva mednarodne
odprte standarde in harmonizirane modele izmenjave podatkov na ravni Evropske
unije.
(2) Za podatke, ki jih zahteva od
zavezancev v obliki datotek s podatki, agencija določi format ter strukturo za
posredovanje podatkov za vsak nabor podatkov posebej in ju predpiše v zahtevi
iz 4. člena tega akta.
(3) V primeru vnosa podatkov v spletni
obrazec v aplikaciji za poročanje in v registrih je zahtevana struktura podatkov,
določena v spletnem obrazcu.
7. člen
(zagotavljanje verodostojnosti podatkov)
(1) Če zavezanci posredujejo podatke v
obliki datotek, morajo biti te datoteke elektronsko podpisane s kvalificiranim
potrdilom odgovorne oziroma pooblaščene osebe zavezanca.
(2) Pri vnosu podatkov v spletni
obrazec v aplikaciji za poročanje aplikacija vpisane podatke shrani v datoteko
formata XML in od odgovorne osebe zahteva, da jo elektronsko podpiše.
(3) Pri vnosu podatkov v spletni
obrazec v registrih in drugih informacijskih sistemih agencije mora odgovorna
osebe podatke elektronsko podpisati.
(4) Pri avtomatizirani izmenjavi
podatkov morajo biti posredovani podatki elektronsko podpisani s kvalificiranim
potrdilom zavezanca.
(5) Pri pisnem posredovanju podatkov
morajo biti podatki lastnoročno podpisani s strani zakonitega zastopnika
oziroma pooblaščene osebe zavezanca.
8. člen
(dodatna programska oprema)
Zavezanci so dolžni uporabiti dodatna
namenska podporna programska orodja (na primer za elektronsko podpisovanje
datotek v določenih formatih, za pretvorbo formatov ali struktur podatkov, za
avtomatizirano izmenjavo podatkov), če je zaradi postopka posredovanja podatkov
to potrebno, pri čemer si bo agencija prizadevala, da to ne bo povzročalo
dodatnih stroškov pri zavezancih.
9. člen
(preverjanje skladnosti postopka
posredovanja podatkov in kakovosti podatkov)
Agencija ob prejemu podatkov preverja
skladnost postopka posredovanja podatkov z zahtevo iz 4. člena tega akta, na
primer način posredovanja podatkov, format in strukturo za posredovanje
podatkov in drugo, lahko pa preverja tudi kakovost posredovanih podatkov ter v
primeru neskladnosti oziroma neustreznosti zavrne posredovanje podatkov z
navedenim vzrokom zavrnitve. Zavrnitev oddaje ne spremeni zahtevanega roka za
posredovanje podatkov.
10. člen
(obveščanje o spremembah)
(1) Zavezanci so dolžni agenciji
nemudoma pisno sporočiti vsako spremembo, ki lahko vpliva na njihovo obveznost
ali zmožnost posredovanja določenih podatkov. Agencija presodi, ali obveznost
posredovanja navedenih podatkov ostane nespremenjena, se spremeni ali preneha.
(2) Če za zavezance preneha ali se
spremeni obveznost posredovanja določenih podatkov, jih agencija o tem pisno
obvesti v roku, ki ni daljši od 14 dni od dneva ugotovitve spremembe.
(3) Zavezanci morajo kljub prenehanju
obveznosti posredovanja določenih podatkov agenciji posredovati tiste podatke,
ki izvirajo iz obdobja pred datumom nastanka spremembe, s katero preneha
obveznost posredovanja teh podatkov.
11. člen
(roki za posredovanje podatkov)
(1) Zavezanci so dolžni upoštevati vse
roke, ki jih za različne aktivnosti v zvezi s posredovanjem podatkov določi
agencija.
(2) Če zavezanec iz opravičljivih
razlogov ne bo mogel izpolniti obveznosti v predpisanem roku, lahko agencijo zaprosi
za podaljšanje roka. Agencija presodi, ali bo podaljšanju ugodila ali ne.
II. POSREDOVANJE PODATKOV V OKVIRU APLIKACIJE ZA
POROČANJE
12. člen
(posredovanje podatkov)
(1) V primeru posredovanja podatkov iz
prve ali druge alineje 5. člena tega akta morajo zavezanci imenovati odgovorne
osebe in zagotoviti, da bodo zahtevane podatke posredovale v skladu z določbami
tega akta. V primeru posredovanja podatkov iz četrte alineje 5. člena tega
akta, morajo zavezanci zagotoviti vzpostavitev avtomatizirane izmenjave podatkov
v skladu z določbami tega akta.
(2) Za uporabo aplikacije za poročanje
se morajo imenovane odgovorne osebe iz prvega odstavka tega člena registrirati
kot uporabniki aplikacije, kot je opisano v 15. členu tega akta. Način uporabe
aplikacije je opisan v navodilih za uporabo iz 16. člena tega akta.
(3) Ob uspešnem posredovanju podatkov
agencija zavezancu izda elektronsko podpisano potrdilo o oddaji zahtevanega
poročila, ki potrjuje izpolnitev obveznosti zavezanca.
13. člen
(odgovorne osebe)
(1) Ob prejemu nove zahteve za
posredovanje podatkov iz 4. člena tega akta mora zavezanec v roku, ki ga določi
agencija in ki ne sme biti krajši od 14 dni, pisno imenovati eno ali največ dve
odgovorni osebi za posamezno poročilo. Imenovanje velja do preklica.
(2) Odgovorne osebe zavezanca morajo v
imenu zavezanca agenciji v skladu z določbami tega akta posredovati podatke, za
katere so zadolžene. V obdobju od imenovanja do preklica te osebe prejemajo vsa
obvestila agencije v zvezi z obveznostmi za posredovanje teh podatkov.
14. člen
(krovne odgovorne osebe)
(1) Agencija lahko uvede urejanje
odgovornih oseb v okviru aplikacije za poročanje in zadolži vse zavezance, da
samostojno urejajo podatke o odgovornih osebah in njihovih zadolžitvah za
posamezna poročila. Ostale določbe tega člena veljajo le v primeru, ko je
imenovanje odgovornih oseb v okviru aplikacije za poročanje dejansko uvedeno.
(2) Zavezanec mora na pisni poziv
agencije v roku, ki ga določi agencija in ki ne sme biti krajši od 14 dni,
pisno imenovati eno ali največ dve krovni odgovorni osebi. Imenovanje velja do
preklica.
(3) Krovna odgovorna oseba lahko v
aplikaciji za poročanje v imenu zavezanca samostojno imenuje odgovorne osebe za
posredovanje podatkov, opredeljene v 13. členu tega akta, in ureja njihove
kontaktne podatke, lahko pa tudi sama posreduje podatke kot odgovorna oseba iz
13. člena tega akta. V obdobju od imenovanja do preklica krovna odgovorna oseba
prejema vsa obvestila agencije v zvezi z obveznostmi imenovanja odgovornih
oseb.
(4) Ko agencija zavezancu naloži
obveznost za posredovanje novega poročila, o tem pisno obvesti krovno odgovorno
osebo in jo privzeto zadolži za posredovanje podatkov. Krovna odgovorna oseba
lahko v okviru aplikacije za poročanje zadolžitev prenese na druge odgovorne
osebe (eno ali največ dve za posamezno poročilo). Imenovanje velja do preklica.
15. člen
(registracija uporabnikov)
(1) Zavezanec mora za vse odgovorne
ali krovne odgovorne osebe pridobiti kvalificirana potrdila. Naslov elektronske
pošte osebe se mora ujemati z naslovom elektronske pošte v kvalificiranem
potrdilu te osebe.
(2) Za vse osebe, ki jih v skladu s
prvim odstavkom 13. člena ali drugim odstavkom 14. člena tega akta imenuje za
opravljanje nalog v zvezi s posredovanjem podatkov, mora zavezanec agenciji
posredovati lastnoročno podpisano pooblastilo za opravljanje omenjenih nalog s
strani imenovanih oseb.
(3) Ob vnosu kontaktnih podatkov v
aplikacijo za poročanje prejme imenovana oseba, sedaj registriran uporabnik,
avtentikacijske podatke za prvo prijavo v aplikacijo za poročanje.
(4) Ob prvi uporabi aplikacije za
poročanje mora registriran uporabnik svoje kvalificirano potrdilo povezati s
svojim uporabniškim računom.
(5) Zavezanec mora ob vsaki spremembi
statusa pooblaščenih oseb iz 13. ali 14. člena tega akta, ki jim lahko onemogoči
prejemanje obvestil o obveznostih in opravljanje zadolžitev v zvezi s
posredovanjem podatkov (prenehanje delovnega razmerja, druge zadolžitve, drugo
delovno mesto, daljša odsotnost, sprememba kontaktnih podatkov in drugo), na
njeno mesto nemudoma imenovati drugo osebo in to sporočiti agenciji, bodisi pisno
(v primerih iz prvega odstavka 13. člena tega akta ter drugega odstavka 14.
člena tega akta) bodisi v okviru aplikacije za poročanje (v primeru iz tretjega
odstavka 14. člena tega akta). Zahtevani roki za posredovanje podatkov ostanejo
nespremenjeni tudi, če zavezanec tega ne stori pravočasno.
(6) Vsebino pooblastil za imenovanje
ali spremembo pooblaščenih oseb določi agencija.
16. člen
(navodila za uporabo)
Navodila za uporabo aplikacije agencija
objavlja v okviru aplikacije in so dostopna registriranim uporabnikom.
III. POSREDOVANJE PODATKOV V OKVIRU REGISTROV AGENCIJE
IN DRUGIH INFORMACIJSKIH SISTEMOV AGENCIJE
17. člen
(posredovanje podatkov)
(1) V primeru posredovanja podatkov iz
tretje alineje 5. člena tega akta morajo zavezanci imenovati odgovorne osebe in
zagotoviti, da bodo zahtevane podatke posredovale v skladu z določbami tega
akta.
(2) Zavezanci dostopajo do registrov
in drugih informacijskih sistemov z avtenticirano prijavo in vanje posredujejo
podatke, zato se morajo odgovorne osebe iz prvega odstavka tega člena
registrirati kot uporabniki teh sistemov na enak način, kot je opisano v 15.
členu tega akta. Način uporabe posameznega registra oziroma drugega
informacijskega sistema je opisan v navodilih za uporabo iz 18. člena tega
akta.
(3) Ob uspešnem posredovanju podatkov
agencija zavezancu izda elektronsko podpisano potrdilo o posredovanju podatkov,
ki potrjuje izpolnitev obveznosti zavezanca.
18. člen
(navodila za uporabo)
Navodila za uporabo registrov oziroma
drugih informacijskih sistemov agencija objavi v okviru posameznih registrov
oziroma drugih informacijskih sistemov in so dostopna registriranim
uporabnikom.
IV. KONČNI DOLOČBI
19. člen
(začetek uporabe)
Prvi odstavek 7. člena tega akta se začne
uporabljati en mesec po uveljavitvi tega akta.
20. člen
(uveljavitev akta)
Ta akt začne veljati osmi dan po objavi v
Uradnem listu Republike Slovenije.
Št. 531-2/2014-01/737
Maribor, dne 22. decembra 2014
EVA 2014-2430-0116
Predsednica
sveta
Agencije za
energijo
Ivana Nedižavec Korada l.r.