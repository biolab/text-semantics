1. člen
Ta pravilnik določa pogoje za uresničevanje pravice do
ustrezne verske duhovne oskrbe v domovih za starejše (v nadaljnjem besedilu:
DSO), ki v okviru javne mreže izvajajo storitev institucionalnega varstva, ki
obsega vse oblike pomoči, s katerimi se stanovalcem v DSO (v nadaljnjem
besedilu: starejši) nadomeščajo ali dopolnjujejo funkcije doma in lastne
družine, zlasti pa bivanje, varstvo, organizirana prehrana in zdravstveno
varstvo.
2. člen
(1) Starejši imajo v času, ko se nahajajo v DSO, pravico
do verske duhovne oskrbe v skladu s predpisi, ki urejajo versko duhovno oskrbo.
(2) O pravici iz prejšnjega odstavka se starejše na
primeren način obvesti ob sprejemu oziroma prihodu v DSO.
3. člen
Versko duhovno oskrbo izvajajo verski uslužbenci registriranih
cerkva in drugih verskih skupnosti (v nadaljnjem besedilu: verski uslužbenci).
4. člen
(1) DSO zagotovi prostorske in tehnične pogoje za versko
duhovno oskrbo.
(2) Starejši imajo pravico do prostega dostopa do
prostora v DSO, namenjenega za versko duhovno oskrbo (v nadaljnjem besedilu:
sakralni prostor). Starejšemu, ki zaradi svojega zdravstvenega stanja ne more
samostojno dostopati do sakralnega prostora, se omogoči pomoč pri dostopu do
sakralnega prostora oziroma se zagotovi verska duhovna oskrba v njegovi sobi
ali drugem primernem prostoru.
(3) V nujnih primerih (na primer zaradi pričakovane
bližnje smrti) se starejšemu omogoči verska duhovna oskrba v njegovi sobi ali
drugem primernem prostoru tudi, ko se zaradi varovanja zdravja ljudi zahteva
poseben način dela oziroma omejitev gibanja v DSO.
(4) DSO omogoči starejšim prejemanje knjig z versko
vsebino in napotkov.
5. člen
(1) Način izvajanja verske duhovne oskrbe, ki se lahko
izvajajo v DSO, so:
1.     
organiziranje in omogočanje verskih dejavnosti in obredov,
2.     
obiskovanje in duhovno spremljanje,
3.     
nudenje pogovorov in verske duhovne pomoči,
4.     
zagotavljanje obredov, tudi ob verskih praznikih,
5.     
nudenje verskih obredov ob umrlih,
6.     
nudenje verske in duhovne oskrbe v nujnih primerih,
7.     
drugi načini izvajanja verske duhovne oskrbe.
(2) Verski uslužbenci izvajajo versko duhovno oskrbo iz
prejšnjega odstavka tako, da ne motijo ali ovirajo rednega dela DSO, zaposleni
in ostali sodelavci DSO pa spoštujejo pravico upravičenca do verske duhovne oskrbe,
tako da verskim uslužbencem zagotavljajo nemoteno opravljanje službe ob
primernem času.
6. člen
(1) Nesporazumi, ki nastanejo v zvezi z uresničevanjem
pravice do verske duhovne oskrbe, se rešujejo na podlagi sporazuma med
posamezno registrirano cerkvijo ali drugo versko skupnostjo in Vlado Republike
Slovenije.
(2) Če med Republiko Slovenijo in posamezno registrirano
cerkvijo ali drugo versko skupnostjo tak sporazum ni sklenjen ali pa ne ureja
tega vprašanja, Republika Slovenija in posamezna registrirana cerkev ali druga
verska skupnost morebitna razhajanja, ki bi lahko nastala v zvezi z
uresničevanjem pravice do verske duhovne oskrbe v DSO, rešujeta sporazumno.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0072-9/2020
Ljubljana, dne 5. novembra 2020
EVA 2020-2611-0039
Janez Cigler Kralj
minister 
za delo, družino, socialne zadeve 
in enake možnosti