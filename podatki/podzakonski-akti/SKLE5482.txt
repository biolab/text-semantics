I
Minister za okolje in prostor odreja javno razgrnitev osnutka
lokacijskega načrta za vplivno območje plazu Podmark v Občini Šempeter-Vrtojba,
ki ga je izdelalo podjetje Urbis d.o.o. Maribor, št. proj. 122-LN/2004 v
januarju 2005.
II
Javna razgrnitev bo potekala na Ministrstvu za okolje in
prostor, Uradu za prostorski razvoj, Dunajska 21, Ljubljana ter v prostorih
Občine Šempeter Vrtojba in Mestne občine Nova Gorica v času od 19. 4. do 6. 5.
2005. 
Javna obravnava bo za obe zadevni občini potekala v sredo,
20. aprila 2005 z začetkom ob 17. uri v kinodvorani v Šempetru pri Gorici. 
V času javne razgrnitve in obravnave lahko na razgrnjeni
osnutek lokacijskega načrta dajo pripombe in predloge vsi zainteresirani
organi, organizacije in posamezniki. Pripombe in predloge se lahko poda pisno
ali ustno na javni obravnavi in na mestih javne razgrnitve kot zapis v knjigo
pripomb in predlogov ali se jih posreduje na elektronski naslov info.upr@gov.si
(v rubriko »zadeva« navesti ključne besede »Plaz Podmark«) do konca javne
razgrnitve.
III
Ta sklep se objavi v Uradnem listu Republike Slovenije, v
časniku Primorske novice in na spletni strani Ministrstva za okolje in prostor
(www.gov.si/upr).
Št. 352-23-1/2004
Ljubljana, dne 25. marca 2005.
EVA 2005-2511-0123
Janez Podobnik l. r.
Minister
za okolje in prostor