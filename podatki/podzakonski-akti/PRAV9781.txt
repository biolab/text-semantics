I. SPLOŠNE DOLOČBE
1. člen
(1) Ta pravilnik določa meroslovne in z njimi povezane
tehnične zahteve, ki jih morajo izpolnjevati naprave z valji za preverjanje
zaviralne sile po obodu koles pri dvokolesnih ali večkolesnih vozilih na
motorni pogon in priklopnih vozilih (v nadaljnjem besedilu: naprave z valji),
postopke ugotavljanja skladnosti, postopke overitev, način označevanja ter rok
redne overitve. 
(2) Ta pravilnik določa tudi meroslovne zahteve za tehtnice
za tehtanje mase po posamični osi vozila in za merila za merjenje tlaka v
zavornem sistemu, kadar so del naprav z valji. 
(3) Ta pravilnik se izda ob upoštevanju postopka informiranja
v skladu z Direktivo 98/34/ES Evropskega parlamenta in Sveta z dne 22. junija
1998 o določitvi postopka za zbiranje informacij na področju tehničnih
standardov in tehničnih predpisov (UL L št. 204 z dne 21. 6. 1998, str. 37),
zadnjič spremenjeno z Direktivo 98/48/ES Evropskega parlamenta in Sveta z dne
20. julija 1998 o spremembi Direktive 98/34/ES o določitvi postopka za zbiranje
informacij na področju tehničnih standardov in tehničnih predpisov (UL L št.
217 z dne 5. 8. 1998, str. 18). 
(4) Določbe tega pravilnika se ne uporabljajo za proizvode,
ki se proizvajajo oziroma dajejo v promet v drugih državah članicah Evropske
unije, Evropskega gospodarskega prostora in Turčije, če so proizvedeni v skladu
z njihovo nacionalno zakonodajo. Postopki v zvezi z izvajanjem nadzora nad
proizvodi iz prejšnjega odstavka, morajo biti v skladu z Uredbo (ES) št.
764/2008 Evropskega parlamenta in Sveta o določitvi postopkov za uporabo
nekaterih nacionalnih tehničnih pravil za proizvode, ki se zakonito tržijo v
drugi državi članici in o razveljavitvi Odločbe št. 3052/95/ES (UL L št. 218 z
dne 13. 8. 2008, str. 21).
2. člen
(1) Naprave z valji so naprave, s katerimi se meri zaviralno
silo vozila na motorni pogon ali priklopnega vozila neposredno za vsako kolo
posebej. 
(2) Tehtnice za tehtanje mase po posamični osi vozila (v
nadaljnjem besedilu: tehtnice) so merila, ki se uporabljajo za merjenje mase po
posamični osi vozila, s pomočjo katere se izračuna zavorni učinek. 
(3) Merila za merjenje tlaka v zavornem sistemu (v nadaljnjem
besedilu: manometri) so merila, ki se uporabljajo za določitev tlaka v zavornem
sistemu. Vrednosti izmerjenega tlaka se uporabljajo za izračun zavornega učinka
pri praznem oziroma deloma obremenjenem vozilu. 
(4) Zaviralna sila je sila, ki jo kaže naprava z valji. 
(5) Referenčna sila je sila, s katero se obremeni senzorje
naprav z valji, ter se jo primerja z zaviralno silo.
3. člen
Zaviralna sila po obodu koles se meri na osnovi sile, ki jo
povzroča moment reakcije pogonskega motorja, ki se prenaša na merilni del
naprave z valji.
II. PODROČJE UPORABE
4. člen
Ta pravilnik določa meroslovne in z njimi povezane tehnične
zahteve za naprave z valji, ki se uporabljajo: 
a)    
na področju splošne tehnične varnosti: 
- 
v pooblaščenih organizacijah za tehnične preglede vozil, 
- 
v servisnih delavnicah, 
b)    
pri postopkih pred upravnimi in pravosodnimi organi.
III. MEROSLOVNE ZAHTEVE
5. člen
(1) Merska enota prikazane vrednosti zaviralne sile je newton
(N). 
(2) Merska enota prikazane vrednosti mase je kilogram (kg). 
(3) Merska enota prikazane vrednosti tlaka je bar (bar) ali
pascal (Pa).
6. člen
(1) Razdelek na skali analogne kazalne naprave na napravi z
valji mora omogočati ločljivost, ki je enaka ali manjša od 2% zgornje meje
merilnega območja. 
(2) Pri digitalni kazalni napravi na napravi z valji mora
biti ločljivost manjša ali enaka 1% zgornje meje merilnega območja.
7. člen
(1) Največji dopustni pogrešek (v nadaljnjem besedilu: NDP)
kazanja za naprave z valji znaša za: 
-       
osebna vozila ± 50 N za sile manjše ali enake 1,25 kN, ± 4% izmerjene
zaviralne sile za sile večje od 1,25 kN, vendar ne več kot ± 200 N; 
-       
tovorna vozila ± 200 N za sile manjše ali enake 5 kN, ± 4% izmerjene
zaviralne sile za sile večje od 5 kN, vendar ne več kot ± 900 N; 
-       
kombinirane naprave, za sile manjše ali enake 6 kN kot je določeno za
osebna vozila, za sile večje od 6 kN pa kot je določeno za tovorna vozila; 
-       
motorna kolesa ± 30 N za sile manjše ali enake 750 N in ± 4% izmerjene
zaviralne sile za sile večje od 750 N. 
(2) Razlika med prikazano silo levega in desnega kolesa pri
isti referenčni sili na obeh valjih ne sme biti večja od 3% izmerjene zaviralne
sile in ne večja od 2% zgornje meje merilnega območja naprave. 
(3) Če ima naprava z valji vgrajeno tehtnico, znaša NDP: 
-       
na tehtnici za tehtanje osebnih ali tovornih vozil ± 30 kg do vključno
1000 kg obremenitve in ± 3% izmerjene vrednosti nad 1000 kg obremenitve, 
-       
na tehtnici za tehtanje motornih koles ± 2 kg do vključno 100 kg
obremenitve in ± 2% izmerjene vrednosti nad 100 kg obremenitve. 
(4) Če ima naprava z valji vgrajene manometre, mora biti
vsota pogreškov in pripadajoče razširjene merilne negotovosti ± 0,1 bar do
vključno 5 barov tlaka in ± 2% od izmerjene vrednosti nad 5 bari tlaka.
8. člen
Naprava z valji mora dosegati NDP iz prejšnjega člena v
temperaturnem območju od –5 °C do 40 °C.
IV. TEHNIČNE ZAHTEVE
9. člen
(1) Naprava z valji je lahko konstruirana za merjenje
zaviralne sile samo ene vrste vozil ali kot univerzalna naprava z valji za
merjenje zaviralne sile raznih vrst vozil na motorni pogon in priklopnih vozil.
(2) Naprave z valji morajo omogočati preskušanje v naslednjih
merilnih območjih:
 


Vrsta vozila

Merilno območje


Motorna kolesa

od 0 kN do 2,5 kN


Osebna vozila

od 0 kN do 6 kN


Tovorna vozila

od 0 kN do 30 kN


Kombinirana naprava

od 0 kN do 30 kN


 
 (3) Naprava z valji ima lahko dodatno napravo, ki omogoča
merjenje zaviralne sile pri vozilu s stalnim večosnim pogonom, če deluje po
načelu izkoriščanja funkcije diferenciala vozila. 
(4) Če naprava z valji za merjenje na vozilih z enoosnim
pogonom vključuje tudi možnost merjenja na vozilih z večosnim pogonom (tudi
stalnim), morajo biti izpolnjene naslednje zahteve: 
-       
da se možnost merjenja na vozilih z večosnim pogonom lahko izklopi in se
naprava neovirano uporablja za merjenje pri vozilih s klasičnim enoosnim
pogonom, 
-       
da uporaba možnosti merjenja na vozilih z večosnim pogonom ne vpliva na
ločeno merjenje zaviralne sile na kolesih iste osi, 
-       
da uporaba možnosti merjenja na vozilih z večosnim pogonom ne povzroča,
da bi se nesimetrije na eni osi prenašale preko mehanskih spojnih mehanizmov
pogonskega dela vozila kot zaviralna sila na drugo os, 
-       
da je proizvajalec na napravi nedvoumno označil, da vključuje možnost
merjenja na večosnih pogonih.
10. člen
Če je naprava z valji predvidena samo za merjenje na vozilih
z večosnim pogonom, mora izpolnjevati naslednje zahteve: 
-       
uporabljen način delovanja mora preprečevati medsebojni vpliv med dvema
različnima osema, 
-       
merjenje zaviralne sile mora biti mogoče za vsako kolo posebej, 
-       
zaviralna sila na posameznem kolesu se mora meriti pri vrtenju kolesa v
smeri vožnje naprej, 
-       
mogoč mora biti enostaven in enoumen ter meroslovno sledljiv način
umerjanja.
11. člen
(1) Naprava z valji ima lahko digitalno ali analogno kazalno
napravo. 
(2) Analogna kazalna naprava je lahko konstruirana tako, da
so mehanski kazalci, ki prikazujejo zaviralno silo levega in desnega kolesa
ločeni. Če se kazalci, ki prikazujejo zaviralno silo levega in desnega kolesa,
vrtijo okoli iste osi, morajo biti različno obarvani in dobro razločljivi.
12. člen
(1) Naprava z valji ima lahko tiskalnik za izpis diagrama
zaviralne sile v celem merilnem območju posebej za levo in posebej za desno
kolo. 
(2) Na izpisanem diagramu morajo biti prepoznavni razdelki
skale, ki omogočajo natančno določitev vrednosti zavorne sile. 
(3) Izmerjeni rezultati morajo biti identični na izpisih in morebitnih
oddaljenih prikazovalnikih.
13. člen
(1) Vsi sestavni deli in nastavitve, ki imajo vpliv na
meroslovne lastnosti naprav z valji in tehtnic, morajo biti ustrezno zaščiteni
pred nedovoljenimi spremembami. 
(2) Za ustrezno se šteje zaščita, ki omogoča enostavno
ugotovitev spremembe sestavnih delov ali parametrov iz prejšnjega odstavka.
14. člen
(1) Premer valjev ne sme biti manjši od 200 mm razen pri
premičnih napravah, kjer ne sme biti manjši od 150 mm. 
(2) Obodna hitrost valjev med preskušanjem ne sme biti manjša
od 2 km/h in ne večja od 7 km/h. 
(3) Obloga na površini valjev ne sme biti na delovni površini
poškodovana za več kot 2% celotne površine valjev in ne sme odstopati od
valjev. 
(4) Pri novih ali obnovljenih oblogah na površini valjev mora
proizvajalec ali izvajalec obnove zagotoviti, da je torni koeficient med
površino valjev in običajnimi rabljenimi pnevmatikami vsaj 0,7 pri suhih
pogojih in vsaj 0,5 pri mokrih pogojih preskušanja.
15. člen
Naprava z valji je lahko opremljena z dodatnimi napravami, ki
omogočajo: 
-       
avtomatsko vključitev pri prihodu merjenega vozila na napravo oziroma
izključitev pri odhodu merjenega vozila z nje, 
-       
avtomatsko izključitev vrtenja valjev pri zdrsavanju ali blokiranju
koles, 
-       
izpis izmerjenih veličin in priključitev na sisteme za elektronsko
obdelavo podatkov, 
-       
merjenje vertikalne sile vozil s tehtnico, 
-       
merjenje tlaka v zavornem sistemu merjenega vozila, 
-       
merjenje sile na stopalko zavore, 
-       
spreminjanje medosnega razmika valjev, 
-       
gretje valjev.
16. člen
Če ima naprava z valji vgrajeno tehtnico, mora imeti za
tehtanje: 
-       
osebnih vozil merilno območje do najmanj 2000 kg, 
-       
tovornih vozil merilno območje do najmanj 8000 kg, 
-       
motornih koles merilno območje do najmanj 250 kg.
17. člen
(1) V sprejemnik bremena se lahko vgradi merilne celice
(pretvornike sile), ki imajo ustrezen preskusni certifikat v skladu s
standardom SIST EN 45501 ali OIML certifikat o skladnosti v skladu z
mednarodnim priporočilom OIML R 60 Mednarodne organizacije za zakonsko
meroslovje. 
(2) Merilna celica mora biti certificirana najmanj za
temperaturno območje od –5 °C do +40 °C. 
(3) Največja zmogljivost merilne celice Emax
mora biti skladna z največjo zmogljivostjo tehtnice Max: Q · Max · R
/ N ≤ Emax, kjer je 
Q = (Max + mrtvo breme sprejemnika bremena +
0,2 Max) / Max 
R – redukcijsko razmerje vzvodja (če obstaja) 
N – število merilnih celic tehtnice. 
(4) Najmanjši preskusni razdelek merilne celice vmin
mora biti skladen z zahtevano točnostjo tehtnice: 0,02 · Max · R / √N ≥ vmin
= Emax / Y.
V. NAPISI IN OZNAKE
18. člen
(1) Naprava z valji mora biti označena z naslednjimi napisi v
slovenskem jeziku, ki morajo biti čitljivi in dobro prepoznavni v normalnih
pogojih uporabe: 
-       
imenom proizvajalca, 
-       
tipom naprave z valji, 
-       
serijsko ali tovarniško številko naprave, 
-       
letom proizvodnje, 
-       
uradno oznako naprave iz odobritve tipa, 
-       
merilnim območjem naprave z valji (“od … do …”), 
-       
merilnim območjem tehtnice in razdelkom (če ima naprava z valji vgrajeno
tehtnico). 
(2) Napisi in oznake iz prejšnjega odstavka morajo biti
zbrani na enem vidnem mestu na napravi z valji.
VI. UGOTAVLJANJE SKLADNOSTI
19. člen
Za merila sta obvezni odobritev tipa in prva overitev,
oziroma neposredna overitev posamičnega merila.
20. člen
V certifikatu o odobritvi tipa mora biti določeno tudi
prestavno razmerje in razdalja vpetja od osi valja do prijemališča sile etalona
za preverjanje meroslovnih lastnosti, ki ga podaja proizvajalec.
21. člen
V postopku odobritve tipa se identificira vse sestavne dele
in nastavitve, ki imajo vpliv na meroslovne lastnosti merila.
22. člen
(1) Meroslovne lastnosti naprave z valji se lahko preverja z
merilnim vzvodom in utežmi ali na drug način, ki tudi zagotavlja ugotavljanje
točnosti skladno z meroslovnimi zahtevami. 
(2) Razširjena merilna negotovost (k = 2) etalona za
preverjanje meroslovnih lastnosti ne sme preseči 1/3 NDP, razširjena merilna
negotovost rezultata, vključno z negotovostjo etalona pa ne sme preseči 1/2
NDP. Med postopkom preverjanja meroslovnih lastnosti je potrebno ugotoviti in
upoštevati dejansko prestavo prenosa naprave z valji, premer valja in razdaljo
vpetja od osi valja do prijemališča sile etalona za preverjanje meroslovnih
lastnosti.
23. člen
(1) Prva overitev naprave z valji obsega ugotavljanje
skladnosti naprave z odobrenim tipom skladno s certifikatom o odobritvi tipa
ter naslednje preskuse in meritve: 
c)    
ugotavljanje točnosti z vsaj tremi ponovitvami v naslednjih točkah: 
d)    
pri napravah z valji za motorna kolesa, osebna in tovorna vozila mora
biti prva točka merjenja pri 10% merilnega območja ali manj, zadnja točka pa
vsaj pri 90% merilnega območja. Ugotavljanje točnosti se izvede v najmanj 6
točkah enakomerno porazdeljenih po merilnem območju, 
e)    
pri kombiniranih napravah mora biti prva točka merjenja pri 2% merilnega
območja ali manj, zadnja točka pa pri vsaj 90% merilnega območja. Ugotavljanje
točnosti kombiniranih naprav se mora izvesti v najmanj 10 točkah enakomerno
porazdeljenih po merilnem območju, 
f)     
preverjanje mer in splošnega stanja valjev, 
g)    
merjenje obodne hitrosti vrtenja valjev, 
h)    
preverjanje skladnosti verzije programske opreme s tipsko odobritvijo, 
i)      
preverjanje stanja analognih in digitalnih prikazovalnikov, svetlobnih
in zvočnih opozorilnih naprav, 
j)      
preverjanje razlike med prikazano silo levega in desnega kolesa pri isti
zaviralni sili, 
k)    
splošni funkcionalni preskus. 
(2) Če ima naprava z valji vgrajeno tehtnico, mora biti za
tehtanje: 
-       
osebnih vozil tehtnica pregledana v vsaj štirih merilnih točkah. Prva
merilna točka mora biti pregledana med 10% in 15% merilnega območja tehtnice,
zadnja merilna točka mora biti pregledana pri obremenitvi večji od 80%
merilnega območja; 
-       
tovornih vozilih tehtnica pregledana v vsaj štirih merilnih točkah. Prva
merilna točka mora biti pregledana med 10% in 15% merilnega območja tehtnice,
zadnja merilna točka mora biti pregledana pri obremenitvi vsaj 6500 kg; 
-       
tovornih in osebnih vozilih (kombinirana naprava) tehtnica pregledana v
vsaj štirih merilnih točkah. Prva merilna točka mora biti v območju do 200 kg,
zadnja merilna točka mora biti pregledana pri obremenitvi vsaj 6500 kg; 
-       
motornih koles tehtnica pregledana v vsaj štirih merilnih točkah. Prva
merilna točka mora biti pregledana med 10% in 15% merilnega območja tehtnice,
zadnja merilna točka mora biti pregledana pri obremenitvi vsaj 200 kg. 
(3) Merilniki tlaka morajo biti pregledani v vsaj petih
merilnih točkah, enakomerno porazdeljenih po merilnem področju, z naraščajočim
in padajočim tlakom.
24. člen
Pri neposredni overitvi posamičnega merila veljajo enake
zahteve kot pri odobritvi tipa.
VII. REDNE IN IZREDNE OVERITVE
25. člen
(1) Redna overitev naprave z valji obsega preskuse in meritve
iz 23. člena tega pravilnika. 
(2) Rok, v katerem se redno overjajo naprave z valji v
centrih za tehnične preglede pri registraciji vozil in za uporabo v drugih
uradnih postopkih, je eno leto. 
(3) Rok, v katerem se redno overjajo naprave z valji v
servisnih delavnicah, je tri leta.
VIII. PREHODNE IN KONČNI DOLOČBI
26. člen
Naprave z valji in naprave z valji z vgrajeno tehtnico,
manometrom ali obema, ki imajo na dan uveljavitve tega pravilnika veljavno
odobritev tipa merila na podlagi Pravilnika o meroslovnih zahtevah za naprave z
valji za preverjanje zaviralne sile (Uradni list RS, št. 51/07), se smejo dati
v promet in uporabo ter prvo overitev do izteka roka veljavnosti certifikata o
odobritvi tipa merila, če izpolnjujejo zahteve tega pravilnika glede NDP.
27. člen
(1) Veljavne odobritve tipa merila na podlagi Pravilnika o
meroslovnih zahtevah za naprave z valji za preverjanje zaviralne sile (Uradni
list RS, št. 51/07) za naprave z valji z vgrajeno tehtnico, manometrom ali
obema, je potrebno uskladiti z določili tega pravilnika glede tehtnic in
manometrov do izteka veljavnosti certifikata o odobritvi tipa oziroma
najkasneje do 30. junija 2010. 
(2) Če veljavna odobritev tipa na podlagi Pravilnika o
meroslovnih zahtevah za naprave z valji za preverjanje zaviralne sile (Uradni
list RS, št. 51/07) po 30. juniju 2010 ni usklajena z določili tega pravilnika
glede tehtnic in manometrov, se sme dati v promet in uporabo ter prvo overitev
le brez vgrajene tehtnice, manometra oziroma obojega.
28. člen
Naprave z valji in naprave z valji, ki imajo vgrajeno
tehtnico, manometer ali oboje, ki imajo na dan uveljavitve tega pravilnika
veljavno odobritev tipa v skladu s Pravilnikom o metroloških pogojih za naprave
z valji za preveritev zaviralne sile po obodu koles pri vozilih na motorni
pogon in priklopnih vozilih (Uradni list SFRJ, št. 31/87) ali v skladu s
Pravilnikom o meroslovnih zahtevah za naprave z valji za preverjanje zaviralne
sile pri vozilih na motorni pogon in priklopnih vozilih (Uradni list RS, št.
20/02) se smejo dajati v promet in uporabo ter prvo overitev do izteka
veljavnosti certifikata o odobritvi tipa oziroma najdlje do 30. junija 2010, če
izpolnjujejo zahteve tega pravilnika glede NDP.
29. člen
Naprave z valji in naprave z valji z vgrajeno tehtnico, ki so
na dan uveljavitve tega pravilnika v uporabi in imajo veljavno prvo overitev,
se smejo še naprej dajati v redno oziroma izredno overitev, če izpolnjujejo
zahteve tega pravilnika glede NDP.
30. člen
Imenovane osebe iz 10. in 14. člena Zakona o meroslovju
(Uradni list RS, št. 26/05 – uradno prečiščeno besedilo), morajo uskladiti
izvajanje postopkov prvih, rednih in izrednih overitev v skladu z zahtevami
tega pravilnika najkasneje do 30. junija 2011.
31. člen
Z dnem uveljavitve tega pravilnika preneha veljati Pravilnik
o meroslovnih zahtevah za naprave z valji za preverjanje zaviralne sile (Uradni
list RS, št. 51/07).
32. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0073-1/2009/3
Ljubljana, dne 27. oktobra 2009
EVA 2009-3211-0016
Gregor Golobič l.r 
Minister za visoko šolstvo, znanost in tehnologijo
 