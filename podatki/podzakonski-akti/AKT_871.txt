I. SPLOŠNA DOLOČBA
1. člen
(vsebina)
Ta splošni akt ureja zbiranje, uporabo in
način dostopa do podatkov o razvoju trga elektronskih komunikacij v Republiki
Sloveniji s strani agencije, pri tem je agencija neodvisen regulativni organ,
katere pristojnosti, organizacijo in delovanje določa Zakon o elektronskih
komunikacijah (Uradni list RS, št. 109/12; v nadaljnjem besedilu: zakon).
Ne glede na določbo prejšnjega odstavka,
agencija skladno z zakonom zbira tudi druge podatke.
II. ZBIRANJE PODATKOV
2. člen
(zbiranje podatkov)
Operaterji omrežja oziroma izvajalci
storitev (v nadaljnjem besedilu: operaterji) so dolžni posredovati zahtevane
podatke in informacije, tako da izpolnijo obrazec za posredovanje podatkov in informacij
(v nadaljnjem besedilu: vprašalnik). Vprašalnik je dostopen v elektronski
obliki na spletnem portalu agencije. Operaterji so dolžni posredovati tudi vse
podatke in informacije preko drugih oblik vprašalnikov.
Izpolnjen vprašalnik za posredovanje podatkov
in informacij za preteklo koledarsko leto (letni vprašalnik) so operaterji
dolžni agenciji posredovati najkasneje do 31. marca tekočega koledarskega
leta.
Izpolnjen vprašalnik za posredovanje
podatkov in informacij za posamezna četrtletja koledarskega leta (četrtletni
vprašalnik) so operaterji dolžni agenciji posredovati najkasneje v 15 dneh po
izteku posameznega četrtletja koledarskega leta.
Podatki o prometu in prihodkih se morajo
nanašati na celotno zahtevano obdobje, podatki o številu priključkov in
uporabnikov pa na zadnji dan v zahtevanem obdobju.
Podatke in informacije so operaterji dolžni
posredovati brezplačno, v elektronski obliki ter v roku in na način, ki ga
določi agencija. Operaterji morajo agenciji posredovati popravke napačnih
podatkov, ugotovljene manjkajoče podatke ali zahtevane informacije v roku 3
delovnih dni od prejetja obvestila s strani agencije o nepravilnih, nepopolnih
podatkih ali informacijah v nasprotju z zahtevo agencije, kar določi uradna
oseba agencije, glede na obseg potrebnih popravkov.
Operater mora o nezmožnosti posredovanja
podatkov in informacij pisno obvestiti agencijo in obvestilu priložiti dokaze o
nezmožnosti posredovanja podatkov in informacij.
Operaterji so agenciji ob vpisu v uradno
evidenco operaterjev v obvestilu iz drugega odstavka 5. člena zakona dolžni
pisno sporočiti podatke o kontaktni/h osebi/ah za posredovanje podatkov in
informacij oziroma izpolnjevanje vprašalnikov, in sicer ime in priimek,
telefonsko številko in elektronski naslov. Operaterji so tudi dolžni sporočiti
agenciji spremembo podatkov v 30 dneh po nastanku spremembe.
3. člen
(zaupnost podatkov)
Operaterji morajo skladno z zakonom
označiti tiste podatke, informacije in dele finančnih oziroma drugih poročil, za
katere želijo, da se jih šteje za poslovno skrivnost. V tem primeru morajo
agenciji predložiti akt skladen z zakonom, ki ureja gospodarske družbe, v
katerem so ti podatki opredeljeni kot poslovna skrivnost. Operaterji
posredujejo akt agenciji preko spletnega portala za zbiranje podatkov in
informacij. Podatki in informacije, ki so že javno objavljeni, ne morejo biti
označeni kot poslovna skrivnost.
III. UPORABA PODATKOV
4. člen
(namen in uporaba podatkov)
Agencija uporabi zbrane podatke in
informacije predvsem za:
-       
spremljanje razvitosti trga elektronskih komunikacij v Republiki
Sloveniji,
-       
analize upoštevnih trgov in izvajanje drugih pristojnosti na področju
zagotavljanja konkurence,
-       
naložitev, spremembo, ohranitev ali razveljavitev obveznosti operaterjem
s pomembno tržno močjo,
-       
odmero plačil po zakonu,
-       
izvrševanje drugih pristojnosti agencije po zakonu,
-       
primerjave z drugimi zbranimi podatki in informacijami.
Podatki in informacije se zbirajo tudi za
spremljanje prihodnjega razvoja omrežja ali storitev, če ta lahko vpliva na
veleprodajne storitve, ki jih operaterji dajo na voljo konkurentom. Agencija
lahko od operaterjev s pomembno tržno močjo na veleprodajnih trgih tudi
zahteva, da predložijo računovodske podatke o maloprodajnih trgih, ki so
povezani s temi veleprodajnimi trgi.
Zbrani podatki in informacije se
posredujejo tudi za namene državne statistike v skladu z zakonom, ki ureja državno
statistiko in so opredeljeni z veljavnim Letnim programom statističnih
raziskovanj Statističnega urada Republike Slovenije.
Zbrani podatki in informacije se lahko
posredujejo tudi Evropski komisiji in drugim regulativnim organom v skladu z
zakonom.
Pri posredovanju oziroma uporabi zaupnih
podatkov in informacij, je agencija dolžna ohranjati stopnjo zaupnosti, skladno
s 3. členom tega splošnega akta.
5. člen
(objava podatkov)
Agencija lahko objavi obdelane podatke v
ustrezni obliki na svojih spletnih straneh, ob upoštevanju 3. člena tega
splošnega akta.
IV. PREHODNA IN KONČNA DOLOČBA
6. člen
(začetek veljavnosti)
Z uveljavitvijo tega splošnega akta se
preneha uporabljati Splošni akt o zbiranju, uporabi in dajanju podatkov o
razvoju trga elektronskih komunikacij (Uradni list RS, št. 73/07).
Ta splošni akt začne veljati naslednji dan
po objavi v Uradnem listu Republike Slovenije.
Št. 0073-16/2013/13
Ljubljana, dne 18. julija 2013
EVA 2013-3330-0130
po
pooblastilu št. 0202-1/2013/11
z
dne 20. 6. 2013
Mark Pohar l.r.
Namestnik direktorja