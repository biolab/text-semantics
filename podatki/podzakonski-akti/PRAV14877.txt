1. člen
(vsebina)
Ta pravilnik določa način izdelave in prenosa carinskih
deklaracij, obrazcev, obvestil, dokazil, zahtevkov in spremnih listin ter
nacionalna navodila in seznam nacionalnih oznak za izpolnjevanje carinske
deklaracije, obrazcev, obvestil, dokazil in zahtevkov pri izvajanju carinskih
formalnosti v skladu z:
-       
Uredbo (EU) št. 952/2013
Evropskega parlamenta in Sveta z dne 9. oktobra
2013 o carinskem zakoniku Unije (UL L št. 269 z dne 10. 10.
2013, str. 1), zadnjič spremenjeno z Uredbo (EU) 2019/632 Evropskega parlamenta
in Sveta z dne 17. aprila 2019 o
spremembi Uredbe (EU) št. 952/2013 zaradi
podaljšanja prehodne uporabe drugih načinov obdelave podatkov poleg tehnik
elektronske obdelave podatkov, določenih v carinskem zakoniku Unije (UL L št. 111 z dne 25. 4.
2019, str. 54; v nadaljnjem besedilu: Uredba 952/2013/EU),
-       
Delegirano uredbo Komisije (EU) 2015/2446 z dne 28. julija 2015 o dopolnitvi Uredbe (EU) št. 952/2013 Evropskega parlamenta in Sveta o
podrobnih pravilih v zvezi z nekaterimi določbami carinskega zakonika Unije (UL
L št. 343 z dne 29. 12. 2015, str.
1), zadnjič spremenjeno z Delegirano uredbo Komisije (EU) 2021/1934 z dne 30. julija 2021 o spremembi Delegirane uredbe (EU)
2015/2446 glede nekaterih določb v zvezi s poreklom blaga (UL L št. 396
z dne 10. 11. 2021,
str. 10; v nadaljnjem besedilu: Delegirana uredba 2015/2446/EU),
-       
Izvedbeno uredbo Komisije (EU) 2015/2447 z dne 24. novembra 2015 o
določitvi podrobnih pravil za izvajanje nekaterih določb Uredbe (EU) št. 952/2013 Evropskega parlamenta in Sveta o
carinskem zakoniku Unije (UL L št. 343 z
dne 29. 12. 2015, str. 558), zadnjič spremenjeno z Izvedbeno uredbo
Komisije (EU) 2021/235 z dne 8. februarja
2021 o spremembi Izvedbene uredbe (EU) 2015/2447 glede oblik in oznak skupnih
podatkovnih zahtev, nekaterih pravil o nadzoru in pristojnega carinskega urada
za dajanje blaga v carinski postopek (UL L št. 63
z dne 23. 2. 2021, str. 386; v nadaljnjem
besedilu: Izvedbena uredba 2015/2447/EU),
-       
Delegirano uredbo Komisije (EU) št. 2016/341
z dne 17. decembra 2015 o dopolnitvi
Uredbe (EU) št. 952/2013 Evropskega
parlamenta in Sveta v zvezi s prehodnimi določbami za nekatere določbe
carinskega zakonika Unije, kadar zadevni elektronski sistemi še ne delujejo, in
o spremembi Delegirane uredbe (EU) 2015/2446 (UL L št. 69
z dne 15. 3. 2016, str. 1), zadnjič
spremenjeno z Delegirano uredbo Komisije (EU) 2021/234 z dne 7. decembra 2020 o spremembi Delegirane uredbe
(EU) 2015/2446 v zvezi s skupnimi podatkovnimi zahtevami in Delegirane uredbe
(EU) 2016/341 v zvezi z oznakami, ki se uporabljajo na nekaterih obrazcih (UL L št. 63
z dne 23. 2. 2021, str. 1; v nadaljnjem
besedilu: Delegirana uredba 2016/341/EU).
2. člen
(elektronsko poslovanje)
(1) Deklaracije,
obrazci, obvestila, zahtevki in spremne listine se pri izvajanju carinskih
formalnosti vlagajo v carinski informacijski sistem za elektronsko poslovanje
Finančne uprave Republike Slovenije (v nadaljnjem besedilu: SICIS) ali v drug
informacijski sistem Evropske unije, kadar je tako določeno s posebnim
predpisom.
(2) Elektronsko
poslovanje pri izvajanju carinskih formalnosti je podrobneje opredeljeno na
spletni strani FURS.
(3) Na zahtevo
carinskega organa, ali če je s posebnim predpisom tako določeno, se spremni
dokumenti, potrebni za izvedbo carinskih formalnosti, dostavijo Finančni upravi
Republike Slovenije (v nadaljnjem besedilu: FURS) v papirni obliki.
(4) Če SICIS, drug
informacijski sistem Evropske unije ali aplikacija za elektronsko poslovanje s
FURS za osebo, ki vlaga deklaracije, obrazce, obvestila in zahtevke, ne deluje,
se uporabi pomožni postopek v skladu z navodili, objavljenimi na spletni strani
FURS.
3. člen
(navodila za izpolnjevanje carinske deklaracije, obvestila
in dokazila)
(1) Deklaracije in
obvestila se izpolnjujejo v skladu z navodili iz Priloge B Delegirane uredbe
2015/2446/EU in navodili iz Prilog 1, 2 in 3, ki so sestavni del tega
pravilnika.
(2) Dokazilo o
carinskem statusu unijskega blaga se izpolnjuje v skladu z navodili iz dodatka
C1 iz Priloge 9 Delegirane uredbe 2016/341/EU in navodili iz Priloge 5, ki je
sestavni del tega pravilnika.
4. člen
(uporaba oznak)
(1) Pri izpolnjevanju
deklaracij in obvestil iz prvega odstavka prejšnjega člena se uporabljajo
oznake iz Priloge B Izvedbene uredbe 2015/2447/EU in nacionalne oznake iz
Priloge 4, ki je sestavni del tega pravilnika.
(2) Pri izpolnjevanju
dokazila o carinskem statusu unijskega blaga se uporabljajo oznake iz dodatka
D1 iz Priloge 9 Delegirane uredbe 2016/341/EU in nacionalne oznake iz
Priloge 5, ki je sestavni del tega pravilnika.
5. člen
(obrazec potrdila o plačilu dolgovanih dajatev)
Obrazec potrdila o plačilu dolgovanih dajatev je določen v
Prilogi 6, ki je sestavni del tega pravilnika.
6. člen
(uskladitev podatkov v carinski deklaraciji)
Zahtevek in odločba o uskladitvi podatkov v carinski
deklaraciji vsebujeta nabor podatkov iz Priloge 7, ki je sestavni del tega
pravilnika.
7. člen
(potrdilo in zahtevek za izdajo potrdila o nepreferencialnem
poreklu blaga)
(1) Obrazec potrdila o
poreklu blaga in pripadajoči zahtevek za izdajo potrdila o poreklu blaga meri
210 × 297 mm. Dovoljeno odstopanje po dolžini je minus 5 mm oziroma plus 8 mm.
Uporablja se bel klejeni brezlesni pisalni papir, ki tehta najmanj 64 g/m2 ali od 25 do 30 g/m2, če gre za papir za
letalska pisma. Imeti mora ozadje s tiskanim rjavkastočrnim vzorcem giljoše,
tako da je opazno vsako ponarejanje z mehanskimi in kemičnimi sredstvi.
(2) Obrazec potrdila o
poreklu blaga je natisnjen v enem uradnem jeziku Evropske unije ali več uradnih
jezikih Evropske unije ali, v skladu z običaji in potrebami trgovanja, v drugem
jeziku. Obrazec zahtevka za izdajo potrdila o poreklu blaga je natisnjen v
slovenskem jeziku.
(3) Vsako potrdilo o
poreklu blaga mora vsebovati ime in naslov tiskarja ali oznako, ki omogoča
prepoznavanje tiskarja. Vsebovati mora tudi zaporedno številko, tiskano ali
odtisnjeno, ki omogoča prepoznavanje potrdila. Vsebuje lahko tudi natisnjeni
znak izdajatelja ali mednarodnega združenja, katerega član je izdajatelj.
(4) Zahtevek za
potrdilo in vse kopije istega potrdila o poreklu blaga morajo vsebovati enako
zaporedno številko. Obrazec potrdila o poreklu blaga in pripadajoči zahtevek za
izdajo potrdila o poreklu blaga se lahko številčita v skladu z vrstnim redom
njune izdaje.
(5) Obrazec potrdila o
poreklu blaga in pripadajočega zahtevka za izdajo potrdila o poreklu blaga je v
Prilogi 8, ki je sestavni del tega pravilnika.
KONČNI DOLOČBI
8. člen
(prenehanje veljavnosti in podaljšanje uporabe)
(1) Z dnem uveljavitve
tega pravilnika preneha veljati Pravilnik o izpolnjevanju carinske deklaracije,
elektronskem poslovanju s Finančno upravo Republike Slovenije in o drugih
obrazcih, ki se uporabljajo pri izvajanju carinskih formalnosti (Uradni list
RS, št. 102/21).
(2) Ne glede na
prejšnji odstavek se:
-       
5. in 9. člen ter Prilogi 5 in 9 Pravilnika
o izpolnjevanju carinske deklaracije, elektronskem poslovanju s Finančno upravo
Republike Slovenije in o drugih obrazcih, ki se uporabljajo pri izvajanju
carinskih formalnosti (Uradni list RS, št. 102/21)
uporabljata do 31. decembra 2023 za blago,
vneseno na carinsko območje Unije po zraku, in do 29. februarja 2024 za
blago, vneseno na carinsko območje Unije z drugimi vrstami prevoza,
-       
8. člen in Priloga 8 Pravilnika o izpolnjevanju carinske
deklaracije, elektronskem poslovanju s Finančno upravo Republike Slovenije in o
drugih obrazcih, ki se uporabljajo pri izvajanju carinskih formalnosti (Uradni
list RS, št. 102/21) uporablja do 31. decembra 2023 za zrakoplov, ki vstopa na
carinsko območje Unije, in do 29. februarja
2024 za plovilo, ki vstopa na carinsko območje Unije, ter
-       
Prilogi 1 in 2 Pravilnika o izpolnjevanju carinske deklaracije,
elektronskem poslovanju s Finančno upravo Republike Slovenije in o drugih
obrazcih, ki se uporabljajo pri izvajanju carinskih formalnosti (Uradni list
RS, št. 102/21), v delu, ki se nanašata
na izvoz, ponovni izvoz in pasivno oplemenitenje, uporabljata do 30. aprila 2023, Prilogi 3 in 4 pa se uporabljata
do 30. novembra 2023.
9. člen
(začetek veljavnosti in uporabe)
Ta pravilnik začne veljati 22. februarja
2023. Priloga 1 tega pravilnika se začne uporabljati 1. decembra
2023, Priloga 2 pa se začne uporabljati 1. maja
2023.
Št. 007-1069/2022/23
Ljubljana, dne 30. januarja 2023
EVA 2022-1611-0141
Klemen Boštjančič
minister 
za finance

Priloga
1: Uvoz
Priloga
2: Izvoz
Priloga
3: Tranzit
Priloga
4: Nacionalni šifrant
Priloga
5: Carinski status
Priloga
6. Obrazec potrdila o plačilu dolgovanih dajatev
Priloga
7: Obrazec za uskladitev podatkov v carinski deklaraciji
Priloga
8: Obrazec potrdila in pripadajočega zahtevka za izdajo potrdila o
nepreferencialnem poreklu blaga 