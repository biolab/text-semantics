1. člen
(vsebina uredbe)
Ta uredba določa upravne zadeve, v katerih
lahko na prvi stopnji vodi posebni ugotovitveni postopek oziroma opravlja
posamezna procesna dejanja uradna oseba finančne uprave, ki ima srednjo splošno
ali strokovno izobrazbo.
2. člen
(upravne zadeve)
Uradna oseba, ki ima srednjo splošno ali
strokovno izobrazbo, lahko vodi posebni ugotovitveni postopek in opravlja
posamezna procesna dejanja:
a)    
v postopku finančnega nadzora:
- 
na področju dela in zaposlovanja na črno,
- 
na področju oddajanja nepremičnin v najem,
- 
na področju sive ekonomije,
- 
na področju prispevkov za socialno varnost,
- 
na področju identifikacije stalnih poslovnih enot,
- 
na področju ugotavljanja opravljanja storitvene dejavnosti tujih družb,
- 
na področju ugotavljanja aktivnosti zaposlenih pri registriranih
podružnicah tujih družb v Republiki Sloveniji,
- 
v postopku odmere in obračuna obveznih dajatev,
- 
na drugih področjih, za katera je za nadzor pristojna finančna uprava,
b)     pri izterjavi obveznih dajatev,
c)     v postopku dodeljevanja in odvzema identifikacijske številke za
DDV,
d)     v postopku ugotavljanja rezidentskega statusa.
3. člen
(posamezna procesna dejanja)
(1) Uradna oseba iz prejšnjega člena,
ki neposredno zazna dejansko stanje, na podlagi katerega se bo odločalo o
upravni zadevi, opravi posamezna procesna dejanja.
(2) Uradna oseba iz prejšnjega člena
lahko opravi ogled, sprejme izjavo stranke ali priče, pridobi listine in potrdila
ter izvede zavarovanje dokazov. O opravljenih procesnih dejanjih sestavi
zapisnik, ki je podlaga za odločanje v upravni zadevi, ali napiše uradni
zaznamek.
4. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00712-23/2014
Ljubljana, dne 24. julija 2014
EVA 2014-1611-0047
Vlada Republike Slovenije
mag. Alenka Bratušek l.r.
Predsednica