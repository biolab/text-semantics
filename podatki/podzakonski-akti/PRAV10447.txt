I. SPLOŠNE DOLOČBE
1. člen
(vsebina pravilnika)
(1) Ta pravilnik določa: 
-       
program in čas trajanja strokovnega usposabljanja in izpopolnjevanja ter
obdobnega izpopolnjevanja, 
-       
način preverjanja in potrjevanja strokovnega znanja in spretnosti za
pridobitev nacionalne poklicne kvalifikacije občinski redar ali občinska
redarka (v nadaljnjem besedilu: občinski redar) ter opravljanja preizkusa
znanja obdobnega izpopolnjevanja in 
-       
postopek prijave, plačilo stroškov in vodenje evidenc. 
(2) Za izvajanje programov usposabljanja in
izpopolnjevanja se uporabljajo predpisi, ki urejajo izobraževanje odraslih, za
pogoje in postopke preverjanja in potrjevanja strokovnega znanja in spretnosti
za pridobitev nacionalne poklicne kvalifikacije občinski redar pa predpisi, ki
urejajo nacionalne poklicne kvalifikacije.
2. člen
(vrste in namen strokovnega usposabljanja
in izpopolnjevanja)
(1) Strokovno usposabljanje in
izpopolnjevanje občinskih redarjev po tem pravilniku pomeni: 
-       
strokovno usposabljanje, 
-       
strokovno izpopolnjevanje in 
-       
obdobno izpopolnjevanje. 
(2) S strokovnim usposabljanjem in
izpopolnjevanjem se kandidati za občinske redarje usposobijo za opravljanje
nalog pooblaščenih uradnih oseb občinskega redarstva. 
(3) Organizator lahko za razširitev strokovnega
znanja in razvoj poklicnega področja izvede tudi strokovno izpopolnjevanje. 
(4) Z obdobnim izpopolnjevanjem občinski
redarji osvežijo in nadgradijo znanje ter se pripravijo na preizkus znanja.
II. STROKOVNO USPOSABLJANJE IN IZPOPOLNJEVANJE
3. člen
(programi strokovnega usposabljanja in
izpopolnjevanja)
(1) Kandidati za občinske redarje (v
nadaljnjem besedilu: kandidati) se s strokovnim usposabljanjem in
izpopolnjevanjem (v nadaljnjem besedilu: strokovno usposabljanje) usposobijo za
delo ter pripravijo na preverjanje in potrjevanje nacionalne poklicne
kvalifikacije. 
(2) Program strokovnega usposabljanja
občinskih redarjev je v prilogi 1, ki je sestavni del tega pravilnika.
Podrobnejša vsebina programa se objavi na spletni strani ministrstva, pristojnega
za notranje zadeve (v nadaljnjem besedilu: ministrstvo). 
(3) Za organizacijo in izvedbo
usposabljanja je pristojna notranja organizacijska enota policije, pristojna za
izobraževanje, izpopolnjevanje in usposabljanje (v nadaljnjem besedilu: organizator).
4. člen
(vsebina in trajanje strokovnega
usposabljanja)
(1) Vsebina programa strokovnega
usposabljanja je določena s programom strokovnega usposabljanja iz drugega
odstavka 3. člena tega pravilnika. 
(2) Strokovno usposabljanje traja v obsegu
ur, ki so določene s programom.
5. člen
(izvajalci strokovnega usposabljanja)
Izvajalci strokovnega usposabljanja morajo
imeti: 
-       
za teoretične vsebine najmanj visoko strokovno izobrazbo in pet let
delovnih izkušenj s posameznega strokovnega področja, 
-       
za praktične vsebine najmanj srednjo strokovno izobrazbo in pet let
delovnih izkušenj s posameznega strokovnega področja.
6. člen
(prijava na strokovno usposabljanje)
(1) Organizator poskrbi za objavo
strokovnega usposabljanja na spletni strani ministrstva najmanj šestdeset dni
pred datumom, določenim za začetek strokovnega usposabljanja. 
(2) Prijavo kandidata na strokovno
usposabljanje vloži odgovorna oseba občinske uprave, pri kateri je kandidat
zaposlen, ali drug prijavitelj pri organizatorju najmanj trideset dni pred
datumom, določenim za začetek strokovnega usposabljanja. 
(3) Organizator zagotovi možnost
sprejemanja prijave na strokovno usposabljanje po elektronski pošti z uradnega
naslova občinske uprave ali drugega prijavitelja na elektronski naslov organizatorja.
(4) Prijava kandidata se vloži kot vloga,
ki vsebuje ime in priimek kandidata, datum in kraj rojstva, EMŠO, stalni in
začasni naslov prebivališča (ulica, hišna številka, poštna številka in kraj)
ter ime in podpis prijavitelja. 
(5) Organizator kandidata obvesti o datumu,
uri in kraju izvedbe strokovnega usposabljanja.
III. PREIZKUS STROKOVNE USPOSOBLJENOSTI
7. člen
(pogoji ter postopek preverjanja in
potrjevanja znanja in spretnosti)
(1) Usposobljenost kandidatov v programih
strokovnega usposabljanja se preveri s postopkom preverjanja in potrjevanja
nacionalnih poklicnih kvalifikacij. 
(2) Postopek preverjanja in potrjevanja
nacionalnih poklicnih kvalifikacij poteka v skladu s predpisi, ki urejajo
nacionalne poklicne kvalifikacije. 
(3) Izvajalec postopkov za ugotavljanje in
potrjevanje nacionalnih poklicnih kvalifikacij v skladu s predpisi, ki urejajo
nacionalne poklicne kvalifikacije, obvesti kandidata o datumu, uri in kraju
preverjanja in potrjevanja nacionalnih poklicnih kvalifikacij.
8. člen
(komisija za preverjanje in potrjevanje)
Komisija za preverjanje in potrjevanje (v
nadaljnjem besedilu: komisija), imenovana v skladu s predpisi, ki urejajo
nacionalne poklicne kvalifikacije, preveri in oceni strokovno znanje in
spretnosti kandidata, določene s katalogom.
9. člen
(ugovor)
Kandidat, ki ni uspešno opravil preverjanja
ali potrjevanja nacionalne poklicne kvalifikacije, lahko vloži ugovor v skladu
s predpisi, ki urejajo nacionalne poklicne kvalifikacije.
10. člen
(potrdilo in certifikat)
(1) Organizator izda kandidatu, ki je
opravil program strokovnega usposabljanja, potrdilo o opravljenem strokovnem
usposabljanju. 
(2) Izvajalec postopkov ugotavljanja in
potrjevanja nacionalnih poklicnih kvalifikacij, ki je vpisan v register
izvajalcev pri Državnem izpitnem centru, kandidatu po končanem postopku
preverjanja in potrjevanja izda certifikat o nacionalni poklicni kvalifikaciji
oziroma odločbo o tem, da preverjanja in potrjevanja ni uspešno opravil, in
sicer v skladu s predpisi, ki urejajo nacionalne poklicne kvalifikacije.
IV. OBDOBNO IZPOPOLNJEVANJE
11. člen
(obdobno izpopolnjevanje)
(1) Program obdobnega strokovnega
izpopolnjevanja občinskih redarjev je v prilogi 2, ki je sestavni del tega
pravilnika. Podrobnejša vsebina programa se objavi na spletni strani
ministrstva. 
(2) Obdobno izpopolnjevanje organizira in
izvede organizator najmanj enkrat letno na podlagi prijav v skladu s
predpisanim programom. 
(3) Občinski redarji opravijo obdobno
izpopolnjevanje, če se v vsakem triletnem obdobju udeležijo programa obdobnega
izpopolnjevanja in opravijo preizkus znanja. 
(4) Organizator izda kandidatu, ki je
opravil program obdobnega izpopolnjevanja in preizkus znanja, potrdilo o
uspešno opravljenem obdobnem izpopolnjevanju. 
(5) Potrdilo iz prejšnjega odstavka
organizator usposabljanja pošlje kandidatu in odgovorni osebi občinske uprave
najpozneje v osmih dneh od opravljenega preizkusa znanja. 
(6) Obdobno izpopolnjevanje traja v obsegu
ur, ki so določene s programom. 
(7) Za prijavo, organizacijo, izvedbo,
stroške in postopek obdobnega preizkusa znanja se smiselno uporabljajo določbe
tega pravilnika, ki urejajo strokovno usposabljanje. 
(8) Prijavo na obdobno izpopolnjevanje
vloži odgovorna oseba občinske uprave pri kateri je pooblaščena uradna oseba
občinskega redarstva zaposlena. 
(9) Prijava na obdobno izpopolnjevanje
pomeni tudi prijavo na preizkus znanja, ki mora biti organiziran vsaj
štirinajst dni po končanem izpopolnjevanju.
12. člen
(komisija za preizkus znanja)
(1) Za postopek preverjanja obdobnega
preizkusa znanja se smiselno uporabljajo predpisi, ki urejajo nacionalne
poklicne kvalifikacije. 
(2) Preizkus znanja po programu obdobnega
izpopolnjevanja po tem pravilniku ocenjuje tričlanska komisija (v nadaljnjem
besedilu: komisija ministrstva), ki jo imenuje minister, pristojen za notranje
zadeve (v nadaljnjem besedilu: minister) izmed članov imetnikov licence za
preverjanje in potrjevanje nacionalne poklicne kvalifikacije občinski redar. 
(3) Organizator usposabljanja za vsak
preizkus znanja predlaga komisijo, sestavljeno iz predsednika in dveh članov. 
(4) Članom komisij ministrstva za izvedbo
preizkusa znanja pripada za vsakega kandidata plačilo v skladu s predpisi, ki
urejajo nacionalne poklicne kvalifikacije. 
(5) Kandidat, ki ni uspešno opravil
preizkusa znanja obdobnega izpopolnjevanja, lahko pri organizatorju vloži
ugovor. O ugovoru odloča komisija, ki jo imenuje minister, s smiselno uporabo
predpisov, ki urejajo nacionalne poklicne kvalifikacije. 
(6) Kandidat, ki ni uspešno opravil
preizkusa znanja lahko ponovno opravlja preizkus znanja v naslednjem razpisanem
roku.
V. STROŠKI
13. člen
(plačilo stroškov)
(1) Občina krije stroške udeležbe
strokovnega usposabljanja občinskega redarja pripravnika in obdobnega
izpopolnjevanja pooblaščenih uradnih oseb občinskega redarstva razen stroškov,
ki jih na podlagi zakona, ki ureja občinsko redarstvo krije ministrstvo. 
(2) Stroške preverjanja in potrjevanja
nacionalne poklicne kvalifikacije ter preizkusa znanja za osebe iz prejšnjega
odstavka v celoti krije občina. 
(3) Drugi prijavitelji stroške strokovnega
usposabljanja ter preverjanja in potrjevanja nacionalne poklicne kvalifikacije
v celoti krijejo sami. 
(4) Občina krije stroške udeležbe
strokovnega izpopolnjevanja. 
(5) Minister določi cenik osnovnega
strokovnega usposabljanja in obdobnega izpopolnjevanja.
VI. EVIDENCE STROKOVNEGA USPOSABLJANJA IN IZPOPOLNJEVANJE
14. člen
(evidence strokovnega usposabljanja in
izpopolnjevanja)
(1) Organizator strokovnega usposabljanja
in obdobnega izpopolnjevanja vodi evidence: 
-       
strokovnega usposabljanja in izpopolnjevanja, 
-       
obdobnega izpopolnjevanja in 
-       
preizkusa znanja. 
(2) Izvajalci postopkov za ugotavljanje in
potrjevanje nacionalnih poklicnih kvalifikacij vodijo evidence na podlagi
predpisov, ki urejajo nacionalne poklicne kvalifikacije. 
(3) Evidence iz prvega odstavka vsebujejo
ime in priimek kandidata, njegov EMŠO, stalno in začasno prebivališče
kandidata, ime občine oziroma prijavitelja, datum izvedbe strokovnega
usposabljanja oziroma izpopolnjevanja, preizkusa znanja obdobnega
izpopolnjevanja, evidenčno številko ter datum izdanih potrdil.
15. člen
(evidenca, ki jo vodi občinska uprava)
(1) Organizacijska enota občinske uprave,
pristojna za kadrovske evidence, vodi evidenco zaposlenih, ki opravljajo naloge
občinskega redarstva. 
(2) Evidenca iz prejšnjega odstavka vsebuje
za vsakega zaposlenega ime in priimek, EMŠO, naslov stalnega in začasnega
prebivališča, datum preverjanja in potrjevanja nacionalne poklicne
kvalifikacije ter datum opravljenega preizkusa znanja obdobnega
izpopolnjevanja. 
(3) Evidenca in zbirke dokumentov iz tega
člena se hranijo kot trajno arhivsko gradivo.
VII. PREHODNE IN KONČNE DOLOČBE
16. člen
(strokovno usposabljanje in obdobno
izpopolnjevanje po prejšnjem predpisu)
(1) Kandidati, ki se do uveljavitve tega
pravilnika usposabljajo in izpopolnjujejo na podlagi Pravilnika o strokovnem
usposabljanju in preizkusu znanja občinskih redarjev (Uradni list RS, št.
78/07), dokončajo usposabljanje in izpopolnjevanje po Pravilniku o strokovnem
usposabljanju in preizkusu znanja občinskih redarjev. 
(2) Kandidati, ki so do uveljavitve tega
pravilnika pridobili pravico opravljati delo in naloge občinskih redarjev,
lahko pristopijo k potrjevanju nacionalne poklicne kvalifikacije v skladu s
predpisi, ki urejajo nacionalne poklicne kvalifikacije. 
(3) Občinski redarji, ki se do uveljavitve
tega pravilnika niso udeležili strokovnega usposabljanja, se ga morajo
udeležiti in pridobiti nacionalno poklicno kvalifikacijo občinski redar v
skladu s predpisi, ki urejajo nacionalne poklicne kvalifikacije, v treh letih
od uveljavitve tega pravilnika.
17. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o strokovnem usposabljanju in preizkusu znanja občinskih
redarjev (Uradni list RS, št. 78/07).
18. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-477/2010
Ljubljana, dne 24. marca 2011
EVA 2010-1711-0042
Katarina Kresal l.r. 
Ministrica 
za notranje zadeve

Priloga 1: Program strokovnega
usposabljanja občinskih redarjev 
Priloga 2: Program obdobnega
strokovnega izpopolnjevanja občinskih redarjev