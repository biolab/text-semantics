1. člen
(predmet in obseg koncesije)
S to uredbo Vlada Republike Slovenije določa pogoje za
podelitev koncesije za gospodarsko izkoriščanje vodotoka Kokra z odvzemom
največ 0,035 m3/s, na koti 522,50 m.n.m..
2. člen
(dejavnost koncesionarja)
Koncesionar lahko gospodarsko izkorišča vodo iz vodotoka iz
prejšnjega člena izključno za dodatno zasneževanje smučišč na Krvavcu.
3. člen
(pogoji, ki jih mora izpolnjevati koncesionar)
Koncesionar mora izpolnjevati naslednje pogoje: 
-    
da je pravna oseba, registrirana v Republiki Sloveniji, ali da je
fizična oseba, ki je državljan Republike Slovenije, 
-    
da je lastnik zemljišč oziroma imetnik pravice uporabe zemljišč, na
katerih bodo zgrajeni objekti sistema dodatnega zasneževanja, 
-    
da je usposobljen za opravljanje dejavnosti iz prejšnjega člena. 
Koncesija se na vodotoku lahko podeli eni ali več fizičnim
osebam kot koncesionarjem hkrati, če izpolnjujejo pogoje iz prejšnjega
odstavka. 
V primerih iz prejšnjega odstavka so fizične osebe solidarno
odgovorne za vse obveznosti, ki izvirajo iz te uredbe in koncesijske pogodbe.
4. člen
(okoljevarstveni in drugi pogoji)
Koncesija se lahko podeli koncesionarju iz prejšnjega člena,
ki poleg z zakonom predpisanih pogojev zagotovi: 
-    
v okviru razpoložljive vodne bilance, tak način obratovanja sistema
dodatnega zasneževanja, ki bo upošteval prioritetni vrstni red izkoriščanja
vode iz vodotoka Kokre, kot ga določa priloga, ki je sestavni del te uredbe, 
-    
ukrepe, da se vodni režim med gradnjo ne bo bistveno poslabšal, 
-    
izvedbo objektov in naprav tako, da ne bo vplivov na poslabšanje vodnega
režima in preprečevanja migracij vodnih živali, 
-    
ukrepe za preprečevanje škodljivega odlaganja gramoza, suspenzij in
drugih plavin, 
-    
varnost predvidenih objektov in naprav pred poplavami ter zagotovi, da
se dosedanja poplavna varnost na vplivnem območju objektov in naprav ne bo
zmanjšala, 
-    
monitoring biološkega minimuma Kokre in monitoring količine in časa
odvzemanja vode, 
-    
da bo predvideni poseg v okolje projektiran in izveden tako, da se v
največji možni meri zmanjša poraba prostora, snovi in energije v gradnji in
obratovanju, 
-    
ukrepe za zavarovanje zemljišč, objektov, naprav in drugih dobrin pred
škodljivimi posledicami med gradnjo in obratovanjem sistema dodatnega zasneževanja
oziroma zagotoviti nadomestila ali odškodnine, 
-    
upoštevanje urbanističnih, arhitektonskih in krajinskih značilnosti pri
oblikovanju objektov, naprav in drugih ureditev; pri oblikovanju
vodnogospodarskih objektov upošteva tudi načela sonaravnega urejanja, 
-    
ohranjanje biološke raznovrstnosti in avtohtonosti habitatov, 
-    
ohranjanje in varovanje naravne in kulturne dediščine, 
-    
ukrepe za varnost prebivalcev in njihovega premoženja med gradnjo in
obratovanjem, 
-    
ukrepe v zvezi s sanacijo, vzpostavitvijo novega oziroma nadomestitvijo
prejšnjega stanja okolja po prenehanju koncesije. 
Ukrepi in pogoji iz prejšnjega odstavka se podrobneje
določijo v koncesijski pogodbi.
5. člen
(stroški koncesioniranja)
Koncesionar nosi vse stroške v zvezi s koncesijo, ki bo podeljena
na podlagi te uredbe.
6. člen
(začetek in čas trajanja koncesije)
Koncesija se podeli za dobo trideset let. 
Rok iz prejšnjega odstavka prične teči z dnem podpisa
koncesijske pogodbe. 
Koncesija se lahko podaljša na način in pod pogoji, določenimi
v koncesijski pogodbi.
7. člen
(območje, na katero se koncesija nanaša)
Koncesija se nanaša na odvzem vode v obliki cevnega
drenažnega zajetja v koritu vodotoka na parcelni številki 751 k.o. Kokra, na
koti 522,50 m.n.m..
8. člen
(plačilo za koncesijo)
Koncesionar plačuje za koncesijo enkrat letno znesek,
izračunan na podlagi pričakovanega povprečnega povečanja prodaje smučarskih
kart, ki ga omogoča dodatno zasneževanje. Letno plačilo za koncesijo je enako
zmnožku 800 celodnevnih kart z doseženo povprečno ceno celodnevne karte v
pretekli sezoni in se začne računati z dnem začetka odvzema vode. 
Za čas, ko koncesionar ne more odvzemati vode zaradi višje
sile (suša, poplava, potres, zemeljski plaz, močan veter) se letno plačilo za
koncesijo zmanjša. Način določanja zmanjševanja plačila se uredi v koncesijski
pogodbi. 
Plačilo za koncesijo se med Republiko Slovenijo in lokalno
skupnostjo, na območju katere je odvzem vode, razdeli v razmerju 40:60 v korist
lokalne skupnosti. 
Način obračunavanja in plačevanja se podrobneje določi v
koncesijski pogodbi. 
Prihodki iz tretjega odstavka tega člena so vir občinskega
proračuna in proračuna Republike Slovenije.
9. člen
(pravice koncesionarja)
Koncesionar ima: 
1.    
pravico do izključnega gospodarskega izkoriščanja tistega dela vode iz
vodotoka Kokre, ki je predmet koncesije, 
2.    
druge pravice, določene v koncesijski pogodbi v skladu s to uredbo.
10. člen
(nadzor nad izvajanjem koncesije)
Nadzor nad izvajanjem koncesije izvršujejo pristojni
inšpekcijski organi.
11. člen
(razlogi in način prenehanja koncesije)
Koncesija preneha: 
1.    
s prenehanjem koncesijske pogodbe v skladu z zakonom, 
2.    
z odvzemom koncesije, 
3.    
z odkupom koncesije v skladu z zakonom, 
4.    
v drugih primerih, določenih s koncesijsko pogodbo. 
Pogoji in način prenehanja koncesije se podrobneje uredijo s
koncesijsko pogodbo.
12. člen
(prenos objektov in naprav)
Po prenehanju koncesije preidejo v brezhibnem stanju v posest
koncedenta vsi objekti in naprave za odvzem vode, ki jih je za koncedenta
zgradil koncesionar. 
Način prenosa objektov iz prejšnjega odstavka v posest
koncedenta se uredi s koncesijsko pogodbo.
13. člen
(javni razpis)
Koncesija se zaradi lokacijske pogojenosti podeljuje brez
javnega razpisa. 
Koncesionarja določi Vlada Republike Slovenije z upravno
odločbo.
14. člen
Medsebojna razmerja med koncedentom in koncesionarjem se
podrobneje uredijo s koncesijsko pogodbo v skladu z zakonom. 
Koncesijsko pogodbo sklene v imenu koncedenta Vlada Republike
Slovenije.
15. člen
(veljavnost uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 351-04/94-2/17-8
Ljubljana, dne 27. julija 1995.
Vlada Republike Slovenije
dr. Janez Drnovšek l. r. 
Predsednik

Priloga