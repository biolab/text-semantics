I. SPLOŠNE DOLOČBE
1. člen
(vsebina pravilnika)
(1) Ta pravilnik podrobneje določa
postopke registracije in odobritev obratov na področju živil (v nadaljnjem
besedilu: obrati) razen obratov, ki delujejo na področju prehranskih dopolnil
in živil za posebne prehranske namene, za izvajanje:
-       
Uredbe Evropskega parlamenta in Sveta (ES) št. 852/2004 z dne
29. aprila 2004 o higieni živil (UL L št. 165 z dne 30. 4. 2004, str.
1), zadnjič spremenjene z Uredbo Komisije (EU) št. 579/2014 z dne 28. maja
2014 o odobritvi odstopanja od nekaterih določb Priloge II k Uredbi (ES)
št. 852/2004 v zvezi s prevozom tekočih olj in maščob po morju (UL L št.
160 z dne 29. 5. 2014, str. 14), (v nadaljnjem besedilu: Uredba
852/2004/ES)
in
-       
Uredbe (ES) št. 853/2004 Evropskega parlamenta in Sveta z dne
29. aprila 2004 o posebnih higienskih pravilih za živila živalskega izvora
(UL L št. 139 z dne 30. 4. 2004, str. 55), zadnjič spremenjene z Uredbo
(EU) Komisije št. 1137/2014 št. 1137/2014 z dne 27. oktobra 2014 o spremembi
Priloge III k Uredbi (ES) št. 853/2004 Evropskega parlamenta in Sveta v zvezi z
obdelavo nekaterih vrst drobovine živali, namenjenih za prehrano ljudi (UL L
št. 307 z dne 28. 10. 2014, str. 28), (v nadaljnjem besedilu: Uredba
853/2004/ES).
(2) S tem pravilnikom se določa tudi
uporaba smernic dobre prakse za higieno oziroma za uporabo načel HACCP v skladu
s tretjim odstavkom 8. člena Uredbe 852/2004/ES.
2. člen
(izrazi)
Izrazi, uporabljeni v tem pravilniku,
pomenijo naslednje:
1.     
obrat je obrat, kot je opredeljen v 2. členu Uredbe 852/2004/ES;
2.     
živilska dejavnost je dejavnost, kot je opredeljena v Uredbi (ES) št.
178/2002 Evropskega Parlamenta in Sveta z dne 28. januarja 2002 o
določitvi splošnih načel in zahtevah živilske zakonodaje, ustanovitvi Evropske
agencije za varnost hrane in postopkih, ki zadevajo varnost hrane (UL L št. 31
z dne 1. 2. 2002, str. 1), zadnjič spremenjeni z Uredbo (EU)
št. 652/2014 Evropskega parlamenta in Sveta z dne 15. maja 2014 o
določbah za upravljanje odhodkov v zvezi s prehransko verigo, zdravjem in
dobrobitjo živali ter v zvezi z zdravjem rastlin in rastlinskim razmnoževalnim
materialom, spremembi direktiv Sveta 98/56/ES, 2000/29/ES in 2008/90/ES, uredb
(ES) št. 178/2002, (ES) št. 882/2004 in (ES) št. 396/2005 Evropskega parlamenta
in Sveta, Direktive 2009/128/ES Evropskega parlamenta in Sveta in Uredbe (ES)
št. 1107/2009 Evropskega parlamenta in Sveta ter razveljavitvi sklepov Sveta
66/399/EGS in 76/894/EGS ter Odločbe Sveta 2009/470/ES (UL L št. 189 z dne
27. 6. 2014, str. 1), (v nadaljnjem besedilu: Uredba 178/2002/ES);
3.     
nosilec živilske dejavnosti je nosilec, kot je opredeljen v 3. členu
Uredbe 178/2002/ES.
3. člen
(registracija obrata in izjeme)
(1) Nosilec živilske dejavnosti mora
skladno z drugim odstavkom 6. člena Uredbe 852/2004/ES vsak obrat, v katerem
izvaja živilsko dejavnost, registrirati pri Upravi Republike Slovenije za varno
hrano, veterinarstvo in varstvo rastlin (v nadaljnjem besedilu: uprava).
(2) Ne glede na določbe prejšnjega
odstavka ni treba registrirati obratov tistim nosilcem živilske dejavnosti,
katerih proizvodi so namenjeni dajanju na trg in so:
-       
vpisani v evidence rejnih živali v skladu s predpisi, ki urejajo
evidence rejnih živali,
-       
vpisani v centralni register akvakulture v skladu s predpisi, ki urejajo
centralni register akvakulture,
-       
vpisani v register čebelnjakov v skladu s predpisi, ki urejajo register
čebelnjakov, ali
-       
oddali zbirno vlogo v skladu s predpisom, ki ureja izvedbo ukrepov
kmetijske politike za področje pridelave kmetijskih rastlin, in je na podlagi
njihove izjave iz vloge razvidno, da kmetijske pridelke dajejo na trg, z izjemo
trženja majhnih količin primarnih proizvodov.
(3) Obrate iz prejšnjega odstavka
uprava po uradni dolžnosti vpiše v register obratov iz četrtega odstavka 4.
člena tega pravilnika.
(4) Ne glede na določbo prvega
odstavka tega člena ni treba registrirati:
-       
obratov, ki so pri upravi odobreni v skladu s 6. členom tega pravilnika,
-       
obratov na področju primarne pridelave živil, ki dajejo na trg majhne
količine primarnih proizvodov in izpolnjujejo pogoje za majhne količine v
skladu s predpisom, ki določa majhne količine živil.
II. REGISTRACIJA OBRATA
4. člen
(postopek registracije obrata)
(1) Nosilec živilske dejavnosti mora
pred začetkom obratovanja oddati vlogo za registracijo obrata.
(2) Vloga iz prejšnjega odstavka se
vloži elektronsko na spletni strani uprave najpozneje 24 ur pred začetkom obratovanja
ali pisno najpozneje 15 dni pred začetkom obratovanja pri pristojnem območnem
uradu uprave. Vloga se lahko vloži na obrazcu, ki je dostopen na spletni strani
uprave.
(3) Vloga za registracijo obrata vsebuje
najmanj podatke o imenu in naslovu obrata, osebno ime in naslov oziroma firmo
in sedež nosilca živilske dejavnosti, davčno številko, EMŠO ali matično
številko poslovnega subjekta, podatke o dejavnostih, ki jih izvaja obrat, ter
opis živil in postopkov dejavnosti obrata, v primerih kmetijskih gospodarstev
pa tudi KMG-MID.
(4) Uprava obrat vpiše v register
obratov, ki se vodi v skladu zakonom, ki ureja kmetijstvo, za živila živalskega
izvora pa v skladu z zakonom, ki ureja veterinarska merila skladnosti.
(5) Uprava ob registraciji obrata
nosilcu živilske dejavnosti po uradni dolžnosti izda izpis iz registra
živilskih obratov. Od načina vložitve vloge za registracijo obrata je odvisno,
ali se izpis izda elektronsko ali pisno. Izpis iz registra se lahko izda tudi
na zahtevo nosilca živilske dejavnosti.
(6) Seznam registriranih obratov se
objavi na spletnih straneh uprave.
5. člen
(spremembe podatkov o obratu)
(1) Nosilec živilske dejavnosti je
dolžan upravi sporočati vse spremembe, ki so nastale v zvezi z dejavnostmi, ki
se izvajajo v obratu, vključno z informacijo o začasnem ali trajnem prenehanju
dejavnosti najpozneje 15 dni po vsakršni spremembi teh podatkov.
(2) Ne glede na določbo prejšnjega
odstavka se šteje, da je nosilec živilske dejavnosti sporočil spremembo
podatkov po tem pravilniku, če je te podatke že sporočil ministrstvu,
pristojnemu za kmetijstvo, gozdarstvo in prehrano, na podlagi:
-       
predpisa, ki ureja evidenco rejnih živali, za dejavnost reje živali,
-       
predpisa, ki ureja označevanje čebelnjakov in stojišč, za dejavnost,
povezano s čebelarstvom,
-       
predpisa, ki ureja centralni register objektov akvakulture in
komercialnih ribnikov ter o zbiranju podatkov o staležu in proizvodnji
akvakulture, za dejavnosti pridelave ribiških proizvodov, ali
-       
predpisa, ki ureja izvedbo ukrepov kmetijske politike, za dejavnost
pridelave kmetijskih rastlin.
III. ODOBRITEV OBRATA
6. člen
(odobreni obrati)
(1) Nosilec živilske dejavnosti mora
pri upravi skladno s tretjim odstavkom 6. člena Uredbe 852/2004/ES oziroma
tretjim odstavkom 4. člena Uredbe 853/2004/ES začeti postopek odobritve obrata,
v katerem izvaja živilsko dejavnost.
(2) Odobritev je obvezna za obrate, ki
izvajajo dejavnosti:
a)     na podlagi odločitve, ki jo sprejme Evropska komisija;
b)     za katere so določene zahteve v Prilogi III Uredbe 853/2004/ES,
razen v primeru zahtev, ki veljajo za primarno proizvodnjo prodajo na drobno;
c)     iz priloge III Uredbe 853/2004/ES, če obrat prodaje na drobno odda
več kot 25 odstotkov živil živalskega izvora, ki so predmet njegovega
poslovanja, drugim obratom prodaje na drobno, ki neposredno oskrbujejo končnega
potrošnika.
7. člen
(postopek odobritve)
(1) Vlogo za odobritev obrata nosilec
živilske dejavnosti vloži pri pristojnem območnem uradu uprave. Vloga za odobritev
obrata vsebuje najmanj podatke o imenu in naslovu obrata, osebno ime in naslov
oziroma firmo in sedež nosilca živilske dejavnosti, podatke o dejavnostih, ki
jih izvaja obrat ter opis živil in postopkov dejavnosti obrata. Obrazec vloge
za odobritev obrata je dostopen na spletnih straneh uprave.
(2) Vlogi iz prejšnjega odstavka mora
biti priložen tloris obrata z vrisano opremo in tehnološkimi potmi proizvodnje.
(3) Pred odločitvijo o odobritvi je
obvezen pregled obrata, ki ga opravi eden ali več uradnih veterinarjev. V
primeru obratov iz točke a) drugega odstavka prejšnjega člena pregled obrata
opravi eden ali več inšpektorjev za hrano območnega urada uprave.
(4) O odobritvi, neodobritvi ali
pogojni odobritvi obrata odloči direktor območnega urada uprave. Odobreni in
pogojno odobreni obrati se vpišejo v register obratov, ki se vodi v skladu z
zakonom, ki ureja kmetijstvo, za živila živalskega izvora pa v skladu z
zakonom, ki ureja veterinarska merila skladnosti. Obrat se lahko pogojno odobri
za največ tri mesece. Uprava po uradni dolžnosti pogojno odobritev podaljša še
za tri mesece, če se pri pregledu ugotovi, da je bil dosežen napredek, vendar
obrat še ne izpolnjuje vseh predpisanih zahtev.
(5) Nosilec živilske dejavnosti, ki mu
ob pregledu po preteku prvega trimesečnega obdobja uprava ugotovi, da v obratu
ni bil dosežen napredek ali da tudi po preteku drugega trimesečnega roka
pogojne odobritve ne izpolnjuje pogojev za odobritev obrata, lahko ponovno
zaprosi za odobritev obrata za isto vrsto ali vrste dejavnosti šele po preteku
6 mesecev od izteka roka zadnje pogojne odobritve.
(6) Seznam odobrenih obratov se vodi v
skladu z 31. členom Uredbe (ES) št. 882/2004 Evropskega parlamenta in
Sveta z dne 29. aprila 2004 o izvajanju uradnega nadzora, da se zagotovi
preverjanje skladnosti z zakonodajo o krmi in živilih ter s pravili o
zdravstvenem varstvu živali in zaščiti živali (UL L št. 165 z dne 30. 4.
2004, str. 1), zadnjič spremenjene z Uredbo (EU) št. 652/2014 Evropskega
parlamenta in Sveta z dne 15. maja 2014 o določbah za upravljanje odhodkov
v zvezi s prehransko verigo, zdravjem in dobrobitjo živali ter v zvezi z
zdravjem rastlin in rastlinskim razmnoževalnim materialom, spremembi direktiv
Sveta 98/56/ES, 2000/29/ES in 2008/90/ES, uredb (ES) št. 178/2002, (ES) št.
882/2004 in (ES) št. 396/2005 Evropskega parlamenta in Sveta, Direktive
2009/128/ES Evropskega parlamenta in Sveta in Uredbe (ES) št. 1107/2009
Evropskega parlamenta in Sveta ter razveljavitvi sklepov Sveta 66/399/EGS in
76/894/EGS ter Odločbe Sveta 2009/470/ES (UL L št. 189 z dne 27. 6. 2014,
str. 1), (v nadaljnjem besedilu: Uredba 882/2004/ES) in je objavljen na
spletnih straneh uprave in Evropske komisije.
(7) Iz odločbe o odobritvi morajo biti
razvidni naslednji podatki:
a)     osebno ime ali firma in naslov ali sedež nosilca živilske
dejavnosti;
b)     ime in naslov odobrenega obrata;
c)     številka odobritve in
č)    odobrene dejavnosti.
(8) Nosilec živilske dejavnosti mora
za spremembo podatkov iz prejšnjega odstavka vložiti vlogo na območni urad
uprave. V vlogi mora biti navedeno, katere podatke želi nosilec živilske
dejavnosti spremeniti in razlog za njihovo spremembo.
(9) Če obrat začasno ne izvaja ene ali
več odobrenih dejavnosti in je to obdobje daljše od šestih mesecev, mora
nosilec živilske dejavnosti najmanj 15 dni pred nameravanim ponovnim začetkom
izvajanja dejavnosti o tem obvestiti območni urad uprave. Na podlagi tega
obvestila opravi uradni veterinar ali inšpektor za hrano ponovni pregled
obrata, da se preveri izpolnjevanje predpisanih pogojev. Ponovni pregled obrata
ni potreben, če obrat svojo dejavnost izvaja sezonsko in je obdobje, ko obrat
ne izvaja nobene dejavnosti, daljše od šestih mesecev.
8. člen
(pregled obrata)
(1) V postopku odobritve obrata
pregled obrata obsega:
a)     ugotavljanje izpolnjevanja zahtev glede infrastrukture in opreme v
obratu, ki mora biti skladna z Uredbo 852/2004/ES in Uredbo 853/2004/ES;
b)     ugotavljanje ustreznosti sistema notranjih kontrol glede na
tehnološke postopke, ki se bodo izvajali v obratu.
(2) Za ugotavljanje ustreznosti
sistema notranjih kontrol mora nosilec živilske dejavnosti predložiti
dokumentacijo, ki obsega najmanj:
a)     program čiščenja in razkuževanja obrata in izvajanja osebne
higiene;
b)     program zaščite pred škodljivci;
c)     program nadzora pitne vode;
č)    dokaze o zdravju delavcev v skladu s
predpisom, ki ureja zdravstvene zahteve za osebe, ki pri delu v proizvodnji in
prometu z živili prihajajo v stik z živili;
d)     program izobraževanja delavcev;
e)     program ugotavljanja izpolnjevanja mikrobioloških kriterijev,
določenih z Uredbo Komisije (ES) št. 2073/2005 z dne 15. novembra 2005 o
mikrobioloških merilih za živila (UL L št. 338 z dne 22. 12. 2005,
str. 1), zadnjič spremenjene z Uredbo Komisije (EU) št. 217/2014 z dne
7. marca 2014 o spremembi Uredbe (ES) št. 2073/2005 v zvezi s salmonelo v
klavnih trupih prašičev (UL L št. 69 z dne 8. 3. 2014, str. 93);
f)      program postopkov notranjega nadzora po sistemu oziroma po načelih
ugotavljanja kritičnih točk v procesu proizvodnje (HACCP), v skladu s 5. členom
Uredbe 852/2004/ES;
g)     program zagotavljanja sledljivosti surovin in živil;
h)     program ravnanja z ostanki živil, neužitnimi stranskimi produkti in
drugimi odpadki, vključno z živalskimi stranskimi proizvodi.
(3) Programi iz prejšnjega odstavka
morajo vsebovati opis del, postopkov in pogostnost izvajanja. Programi morajo
vsebovati tudi korektivne ukrepe za primere ugotovljenih neskladij v procesu
proizvodnje.
(4) Ne glede na določbo drugega
odstavka tega člena nosilcu živilske dejavnosti ni treba predložiti
dokumentacije o ustreznosti sistema notranjih kontrol, če izvaja sistem notranjih
kontrol na podlagi smernic dobre prakse za higieno oziroma za uporabo načel
HACCP iz 10. člena tega pravilnika.
9. člen
(začasen in trajen odvzem odobritve)
(1) Če uradni veterinar ali inšpektor
za hrano obratu v obdobju 12 mesecev trikrat izreče ukrep iz točke (e) drugega
odstavka 54. člena Uredbe 882/2004/ES, direktor območnega urada uprave obratu z
odločbo začasno odvzame odobritev za obdobje enega meseca.
(2) Obratu, ki mu je bila v obdobju 24
mesecev trikrat začasno odvzeta odobritev za obdobje enega meseca, direktor
območnega urada uprave odobritev trajno odvzame.
(3) V primeru iz prejšnjega odstavka
lahko obrat ponovno vloži vlogo za odobritev obrata po preteku šestih mesecev
od dokončnosti odločbe o odvzemu odobritve.
IV. SMERNICE DOBRE HIGIENSKE PRAKSE
10. člen
(smernice)
Nosilci živilske dejavnosti lahko
vzpostavijo in izvajajo sisteme notranjih kontrol na podlagi smernic dobre
prakse za higieno oziroma za uporabo načel HACCP, če jih je kot ustrezne za
predvideno vrsto živilske dejavnosti ocenila uprava v skladu s tretjim
odstavkom 8. člena Uredbe 852/2004/ES. Smernice dobre higienske prakse, ki niso
posodobljene s trenutno veljavno nacionalno in evropsko zakonodajo, se lahko
uporabljajo le v delu oziroma delih, v katerih je njihova vsebina skladna kljub
spremembi zakonodaje.
V. PREHODNE IN KONČNE DOLOČBE
11. člen
(prehodne določbe)
(1) Postopek odobritve obrata, ki se
je začel pred uveljavitvijo tega pravilnika v skladu s Pravilnikom o obratih na
področju živil živalskega izvora (Uradni list RS, št. 51/06, 66/07 in 27/09 –
popr.), se nadaljuje v skladu s tem pravilnikom.
(2) Obrati, ki so na dan uveljavitve
tega pravilnika registrirani oziroma odobreni skladno z določbami Pravilnika o
obratih na področju živil živalskega izvora (Uradni list RS, št. 51/06,
66/07 in 27/09 – popr.) ali Pravilnika o registraciji obratov primarnih
proizvajalcev živil in krme rastlinskega izvora (Uradni list RS, št. 79/06 in
45/08 – Zkme-1), se štejejo za registrirane oziroma odobrene po tem pravilniku.
(3) Ne glede na določbo drugega
odstavka 4. člena tega pravilnika lahko nosilci živilske dejavnosti do
31. decembra 2015 vlogo za registracijo obratov oddajo le v pisni obliki.
(4) Izpis iz registra živilskih
obratov se do datuma, določenega v prejšnjem odstavku, izdaja samo v pisni
obliki.
12. člen
(prenehanje uporabe)
(1) Z dnem uveljavitve tega pravilnika
preneha veljati Pravilnik o obratih na področju živil živalskega izvora (Uradni
list RS, št. 51/06, 66/07 in 27/09 – popr.).
(2) Z dnem uveljavitve tega pravilnika
se prenehajo uporabljati določbe 1., 2., 3., 5. in 6. člena Pravilnika o
registraciji obratov primarnih proizvajalcev živil in krme rastlinskega izvora
(Uradni list RS, št. 79/06 in 45/08 – Zkme-1), v delih, ki se nanašajo na
živila rastlinskega izvora.
13. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-381/2014
Ljubljana, dne 24. decembra 2014
EVA 2014-2330-0016
Mag. Dejan Židan l.r.
minister
za kmetijstvo,
gozdarstvo in prehrano