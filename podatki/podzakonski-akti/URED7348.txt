I. SPLOŠNE DOLOČBE
1. člen
S to uredbo se ureja sofinanciranje študija po javnoveljavnih
doktorskih študijskih programih tretje stopnje (v nadaljnjem besedilu:
doktorski študij).
2. člen
Sredstva za sofinanciranje doktorskega študija se v skladu s
proračunskimi možnostmi zagotovijo v proračunu Republike Slovenije.
3. člen
Sredstva za sofinanciranje doktorskega študija se določijo s
sklepom ministra, pristojnega za visoko šolstvo.
II. JAVNI RAZPIS
4. člen
Doktorski študij se sofinancira na podlagi javnega razpisa,
ki ga pripravi in objavi ministrstvo, pristojno za visoko šolstvo (v nadaljnjem
besedilu: ministrstvo), najpozneje do 15. julija za prihodnje študijsko leto.
5. člen
Na javni razpis iz prejšnjega člena se lahko prijavijo
univerze in samostojni visokošolski zavodi (v nadaljnjem besedilu: visokošolski
zavodi), ki izpolnjujejo pogoje za sofinanciranje v skladu s to uredbo.
6. člen
Glede izvedbe javnega razpisa za dodelitev sredstev za
sofinanciranje doktorskega študija se uporabljajo določbe predpisa, ki ureja
postopke za izvrševanje proračuna Republike Slovenije.
7. člen
Z izbranimi visokošolskimi zavodi ministrstvo sklene pogodbo
o sofinanciranju.
III. POGOJI ZA SOFINANCIRANJE
8. člen
Sofinancirajo se visokošolski zavodi, ki izpolnjujejo
naslednje pogoje:
-       
so ustanovljeni v skladu z zakonom, ki ureja visoko šolstvo;
-       
izvajajo doktorski študij;
-       
na dan objave javnega razpisa sodelujejo v najmanj enem raziskovalnem
programu ali raziskovalno-razvojnem projektu s študijskega področja doktorskega
študija, ki ga je visokošolski zavod navedel v prijavi na javni razpis; kot
raziskovalni programi ter raziskovalni in razvojni projekti iz te alineje
štejejo raziskovalni programi in projekti, vpisani v informacijskem sistemu o
raziskovalni dejavnosti (SICRIS) ter drugi raziskovalni in razvojni projekti
evropskih programov (na primer Obzorje 2020, instrumenti ERA-NET);
-       
imajo zadostno število mentorjev, kar pomeni, da ima visokošolski zavod
na dan objave javnega razpisa vsaj tolikšno število raziskovalcev z nazivom
redni profesor, izredni profesor ali docent, kot je tretjina razpisanih mest za
vpis v 1. letnik za študijsko leto sofinanciranja doktorskega študija,
prijavljenega na javni razpis; kot mentor šteje raziskovalec iz te alineje, ki
ima v zadnjih petih letih od objave javnega razpisa znanstvene objave, ki se v
skladu z metodologijo Javne agencije za raziskovalno dejavnost Republike
Slovenije za izbor prejemnikov proračunskih sredstev, ki izvajajo raziskovalno
dejavnost, uvrščajo v kazalec pomembnih dosežkov s kvantitativno oceno A1/2.
IV. SOFINANCIRANJE
9. člen
(1) Na javnem razpisu se visokošolskemu zavodu za posameznega
študenta na doktorskem študiju odobrijo sredstva za celotno šolnino, vendar
največ do zneska 4.000,00 eurov za posamezni letnik.
(2) Šolnina se sofinancira za študente:
-       
vpisane v 1., 2. ali 3. letnik v študijskem letu, za katerega je
študijski program izbran za sofinanciranje po javnem razpisu;
-       
ki še nimajo pridobljene ravni izobrazbe, ki ustreza ravni izobrazbe,
pridobljeni po doktorskih študijskih programih tretje stopnje;
-       
ki iz javnih sredstev še niso imeli sofinanciranega študija po
študijskih programih za pridobitev doktorata znanosti, ne glede na to ali so
doktorski študij končali ali ne;
-       
ki imajo izbranega mentorja, ki izpolnjuje pogoje iz četrte alineje
prejšnjega člena in je član raziskovalne skupine v skladu s tretjo alinejo
prejšnjega člena; kot dokazilo o izbranem mentorju šteje idejna zasnova
doktorske disertacije, ki jo je potrdil mentor ali morebitni mentor, ali sklep
o potrjeni temi doktorske disertacije; en mentor ima lahko v posameznem
študijskem letu največ dva študenta, ki se jima sofinancira doktorski študij po
tej uredbi.
(3) Vzporedni študij se ne sofinancira.
(4) Študente, ki se jim sofinancira študij po javnem razpisu,
izbere visokošolski zavod. Pri izboru študentov visokošolski zavod lahko poleg
pogojev iz drugega odstavka tega člena določi še dodatne pogoje in merila za
izbiro, ki jih potrdi pristojni organ visokošolskega zavoda.
10. člen
(1) Študent mora:
-       
v času študija, ne glede na začetek sofinanciranja, redno napredovati v
višji letnik doktorskega študija, za katerega je od visokošolskega zavoda
pridobil sofinanciranje po tej uredbi; izjema so razlogi zaradi podaljšanja
statusa študenta, kot jih določa zakon, ki ureja visoko šolstvo, vendar največ
za 12 mesecev;
-       
v času trajanja doktorskega študija uspešno opraviti zagovor doktorske
naloge oziroma pridobiti naslov doktor znanosti ali v okviru raziskovalnega
dela, vezanega na doktorski študij, pripraviti:
1.     
znanstveni članek (Cobiss tip 1.01, 1.02, 1.03), ki bo sprejet v objavo
oziroma objavljen,
2.     
znanstveno monografsko publikacijo (Cobiss tip 1.16, 2.01, 2.18), ki bo
sprejeta v objavo oziroma objavljena, ali
3.     
patent, sprejet v postopek na mednarodni ravni.
(2) Če študent pogoja iz druge alineje prejšnjega odstavka ne
izpolni, mora najpozneje v 24 mesecih po koncu zadnjega semestra doktorskega
študija brez sofinanciranja uspešno opraviti zagovor doktorske naloge oziroma
pridobiti naslov doktor znanosti.
V. VRAČANJE SREDSTEV
11. člen
Če študent ne izpolni obveznosti iz prejšnjega člena, mora
visokošolski zavod vsa zanj prejeta sredstva vrniti v proračun Republike
Slovenije v skladu s pogodbo o sofinanciranju iz 7. člena te uredbe.
VI. PREHODNA IN KONČNI DOLOČBI
12. člen
Ne glede na 4. člen te uredbe se javni razpis za študijsko
leto 2016/17 objavi najpozneje do 19. avgusta 2016.
13. člen
Z dnem uveljavitve te uredbe preneha veljati Uredba o
sofinanciranju doktorskega študija (Uradni list RS, št. 88/10 in 64/12).
14. člen
Ta uredba začne veljati naslednji dan po objavi v Uradnem
listu Republike Slovenije.
Št. 00727-11/2016
Ljubljana, dne 12. julija 2016
EVA 2016-3330-0031
Vlada Republike Slovenije
dr. Miroslav Cerar l.r.
Predsednik