1. člen
(vsebina)
Ta pravilnik ureja vzpostavitev in upravljanje registra
nastanitvenih obratov (v nadaljnjem besedilu: register), podatke, ki se vodijo
v registru, način, vsebino in obliko prijave vpisa in spremembe podatkov ter
izbrisa iz registra, hrambo dokumentacije in podatkov o nastanitvenih obratih
ter način dostopa do podatkov iz registra.
2. člen
(vzpostavitev in upravljanje registra)
Register vzpostavi in upravlja Agencija Republike Slovenije
za javnopravne evidence in storitve (v nadaljnjem besedilu: AJPES) v elektronski
obliki.
3. člen
(podatki v registru)
(1) V registru se vodijo in obdelujejo naslednji podatki
o nastanitvenih obratih:
-       
identifikacijska številka nastanitvenega obrata;
-       
naziv nastanitvenega obrata;
-       
sedež in naslov nastanitvenega obrata;
-       
podatki o izvajalcu nastanitvene dejavnosti (matična številka, davčna
številka, naziv, sedež in naslov, pravnoorganizacijska oblika, glavna dejavnost
v skladu z uredbo, ki določa standardno klasifikacijo dejavnosti, kontaktni
podatki iz Poslovnega registra Slovenije (v nadaljnjem besedilu: poslovni
register));
-       
vrsta nastanitvenega obrata in podatki o kategoriji, če je ta za
nastanitveni obrat določena;
-       
datum vpisa v register;
-       
datum vpisa spremembe podatkov v register;
-       
datum izbrisa iz registra;
-       
podatek o statusu nastanitvenega obrata;
-       
podatki o zmogljivosti nastanitvenega obrata;
-       
podatki o dostopnosti nastanitvenega obrata;
-       
kontaktni podatki nastanitvenega obrata in
-       
podatki o ponudbi in drugih storitvah nastanitvenega obrata.
(2) Identifikacijska številka nastanitvenega obrata
enolično identificira vsak nastanitveni obrat v registru.
(3) Nastanitvenemu obratu se ob vpisu v register, vpisu
sprememb podatkov v register ali izbrisu iz registra dodeli status
nastanitvenega obrata, ki je lahko aktiven, neaktiven ali izbrisan. Aktiven
nastanitveni obrat je obrat, v katerem se izvaja nastanitvena dejavnost.
Neaktiven nastanitveni obrat je obrat, pri katerem se podatek o izvajalcu
nastanitvene dejavnosti ne vodi zaradi izbrisa iz poslovnega registra ali se
nastanitvena dejavnost več kot tri mesece ne izvaja zaradi neposlovanja izven
sezone, adaptacije, postopkov zaradi insolventnosti izvajalca nastanitvene
dejavnosti ali iz drugih razlogov. Izbrisan nastanitveni obrat je obrat, ki se
izbriše iz registra nastanitvenih obratov na predlog izvajalca nastanitvene
dejavnosti ali po uradni dolžnosti.
(4) Podatki o zmogljivosti nastanitvenega obrata so:
a)    
število nedeljivih nastanitvenih enot (npr. soba, apartma, studio,
počitniška hiša, prostor za kampiranje),
b)    
število stalnih ležišč.
(5) Podatek o dostopnosti nastanitvenega obrata vsebuje
podatek o tem, ali nastanitveni obrat razpolaga z vsaj eno sobo, ki je dostopna
gibalno oviranim osebam.
(6) Kontaktni podatki nastanitvenega obrata obsegajo
telefonsko številko, elektronski naslov in naslov spletne strani nastanitvenega
obrata, če jo ta ima.
(7) Podatki o ponudbi in drugih storitvah nastanitvenega
obrata obsegajo podatke, ki jih izvajalec nastanitvene dejavnosti vpiše v
register v zvezi z dodatno ponudbo in storitvami, ki jih nudi gostom.
4. člen
(prevzemanje podatkov)
(1) AJPES iz poslovnega registra in drugih uradnih
evidenc dnevno brezplačno pridobiva podatke o izvajalcih nastanitvene
dejavnosti iz četrte alineje prvega odstavka prejšnjega člena.
(2) Podatki se v register prevzemajo po stanju ob
zaključku delovnega dne.
5. člen
(predlog za vpis, spremembo podatkov ali izbris
nastanitvenega obrata v register)
(1) Predlog za vpis nastanitvenega obrata, spremembe
podatkov nastanitvenega obrata ali izbris nastanitvenega obrata iz registra (v
nadaljnjem besedilu: predlog) posreduje izvajalec nastanitvene dejavnosti
oziroma njegov zakoniti zastopnik, če je ta vpisan v poslovni register, ali
pooblaščena oseba, ki jo izvajalec nastanitvene dejavnosti oziroma njegov
zakoniti zastopnik pooblasti za posredovanje predloga (v nadaljnjem besedilu:
predlagatelj).
(2) Predlog vsebuje:
-       
podatke iz druge, tretje, četrte, pete, desete in enajste alineje (v
nadaljnjem besedilu: obvezni podatki), lahko pa tudi podatke iz dvanajste in
trinajste alineje prvega odstavka 3. člena tega pravilnika;
-       
vrsto predloga (vpis, sprememba, izbris) in
-       
elektronski naslov predlagatelja, če predlog predloži z uporabo
aplikacije za vnos podatkov v register na spletnem portalu AJPES.
6. člen
(način posredovanja predloga)
(1) Predlog se posreduje v elektronski obliki z uporabo
aplikacije za vnos podatkov v register na spletnem portalu AJPES ali osebno v
izpostavi AJPES, ki za predlagatelja opravi vpis prek spletnega portala AJPES.
Predlagatelj se za namen posredovanja predloga v elektronski obliki predhodno
identificira v skladu s sistemom pooblastil spletnega portala AJPES, kjer so
evidentirana kvalificirana potrdila za elektronski podpis, vpisana v Evidenco
kvalificiranih potrdil za elektronski podpis, za katere uporabniki oddajo
pooblastila za uporabo posameznih spletnih aplikacij portala AJPES.
(2) Pri predlogu za vpis nastanitvenega obrata v
register se na podlagi podatka o matični številki izvajalca nastanitvene
dejavnosti v aplikacijo za vnos podatkov v register na spletnem portalu AJPES podatki
o nazivu, sedežu in naslovu izvajalca nastanitvene dejavnosti samodejno
prenesejo iz poslovnega registra.
(3) Predlagatelj lahko odda predlog za vpis
nastanitvenega obrata v register po vnosu vseh obveznih podatkov iz prejšnjega
člena.
(4) Predlog za vpis spremembe podatkov nastanitvenega
obrata in izbris nastanitvenega obrata iz registra se posreduje na način, da se
v aplikaciji za vnos podatkov v register na spletnem portalu AJPES navedejo
identifikacijska številka nastanitvenega obrata, oznaka vrste predloga (vpis
spremembe podatkov ali izbris) in podatki, ki se spreminjajo, spletna
aplikacija pa samodejno vpiše ostale podatke o nastanitvenem obratu, ki so
vpisani v registru.
7. člen
(vpis nastanitvenega obrata v register)
(1) AJPES na podlagi popolnega predloga vpiše
nastanitveni obrat v register in mu določi enolično identifikacijsko številko.
Predlagatelju se izda obvestilo o vpisu nastanitvenega obrata v register osebno
v izpostavi AJPES ali se ga pošlje na elektronski naslov, ki je naveden v predlogu
za vpis nastanitvenega obrata v register.
(2) V primeru nepopolnega predloga za vpis
nastanitvenega obrata v register AJPES predlagatelja obvesti o pomanjkljivostih
predloga tako, da mu na elektronski naslov, ki je naveden v predlogu, pošlje
zahtevo za dopolnitev predloga.
8. člen
(vpis spremembe podatkov in izbris nastanitvenega obrata iz
registra)
(1) AJPES na podlagi popolnega predloga za vpis
spremembe podatkov oziroma izbris nastanitvenega obrata iz registra vpiše
spremembe podatkov nastanitvenega obrata v register oziroma izbriše
nastanitveni obrat iz registra. Predlagatelju se izda obvestilo o vpisu
spremembe podatkov v register oziroma izbrisu nastanitvenega obrata iz registra
osebno v izpostavi AJPES ali se ga pošlje na elektronski naslov, ki je naveden
v predlogu. Na obvestilu o vpisu spremembe podatkov v register so pri podatkih,
ki se spreminjajo, navedeni prejšnji in novi podatki.
(2) V primeru nepopolnega predloga za vpis spremembe
podatkov AJPES predlagatelja obvesti o pomanjkljivostih predloga tako, da mu na
elektronski naslov, ki je naveden v predlogu, pošlje zahtevo za dopolnitev
predloga.
(3) O izbrisu nastanitvenega obrata iz registra na
podlagi obvestila za gostinstvo pristojnega organa samoupravne lokalne
skupnosti AJPES izda sklep in ga posreduje izvajalcu nastanitvene dejavnosti
izbrisanega nastanitvenega obrata.
(4) Podatki o izbrisanem nastanitvenem obratu so
dostopni še pet let po izbrisu iz registra.
9. člen
(dostop do podatkov)
(1) AJPES omogoča iskanje nastanitvenih obratov v
registru po kriterijih, na podlagi katerih se prikažejo seznami nastanitvenih
obratov, ki ustrezajo izbranim kriterijem, in sicer: identifikacijski številki
nastanitvenega obrata, nazivu nastanitvenega obrata, občini nastanitvenega
obrata, vrsti in kategoriji nastanitvenega obrata ter matični številki, nazivu
oziroma pravnoorganizacijski obliki izvajalca nastanitvene dejavnosti. Z
izborom posameznega nastanitvenega obrata s seznama se prikažejo vsi podatki o
nastanitvenem obratu, vpisani v register.
(2) AJPES omogoča vpogled v zadnje stanje podatkov v
registru ali podatke po stanju na določen dan v preteklosti. Podatki o
nastanitvenih obratih, ki so bili izbrisani iz registra, so prikazani po stanju
na dan izbrisa iz registra.
(3) AJPES na spletnem portalu dnevno objavlja vse
podatke registra po stanju na prejšnji dan v strojno berljivi obliki.
10. člen
(hramba dokumentacije in podatkov)
(1) AJPES podatke o vpisu, spremembah podatkov in
izbrisu nastanitvenih obratov v register hrani trajno v elektronski obliki.
(2) Predlog za vpis nastanitvenega obrata v register in
obvestila o vpisu nastanitvenega obrata v register se v fizični obliki hranijo
dve leti.
11. člen
(začetek veljavnosti)
Ta pravilnik začne veljati 1. decembra 2016.
Št. 007-229/2016/13
Ljubljana, dne 2. novembra 2016
EVA 2016-2130-0002
Zdravko Počivalšek l.r.
Minister
za gospodarski razvoj
in tehnologijo