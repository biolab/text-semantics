I. SPLOŠNE DOLOČBE
1. člen
(vsebina pravilnika)
Ta pravilnik ureja organizacijo dela Službe za nadzor
organizacije poslovanja sodišč (v nadaljnjem besedilu: služba za nadzor), tako
da določa vrste in načine izvajanja nadzora, vsebino poročila o nadzoru in
način seznanjanja njegovih naslovnikov, spremljanje odprave nepravilnosti in
ustreznosti upoštevanja priporočil za izboljšanje poslovanja sodišč ter
poročanje o opravljenih nadzorih.
2. člen
(naloge službe za nadzor)
Služba za nadzor izvaja nadzor nad organizacijo poslovanja
sodišč in opravlja druge naloge po določbah zakona, ki ureja sodišča, zakona,
ki ureja sodne takse, zakona, ki ureja sodniško službo, zakona, ki ureja
varstvo pravice do sojenja brez nepotrebnega odlašanja, in sodnem redu.
II. ORGANIZACIJA DELA
3. člen
(vodja službe za nadzor)
(1) Vodja službe za nadzor je sodnik, ki je v skladu z
zakonom dodeljen na delo na ministrstvo, pristojno za pravosodje (v nadaljnjem
besedilu: ministrstvo).
(2) Minister, pristojen za pravosodje (v nadaljnjem
besedilu: minister) imenuje vodjo službe za nadzor za čas trajanja dodelitve.
(3) Naloge vodje službe za nadzor so vodenje,
organiziranje, usmerjanje in usklajevanje dela službe za nadzor.
III. VRSTE IN NAČIN IZVAJANJA NADZORA TER POROČILO O
NADZORU
4. člen
(vrste in način izvajanja nadzora)
(1) Vrste nadzora so: redni, izredni in dodatni nadzor.
(2) Način izvajanja vrst nadzora iz prejšnjega odstavka
je izvajanje nadzora neposredno pri sodišču ali izvajanje nadzora na podlagi
predloženih dokumentov sodišča.
(3) Javne uslužbence za izvedbo posameznega nadzora
določi vodja službe za nadzor, pri čemer posamezni nadzor izvajata najmanj dva
javna uslužbenca, od katerih ima vsaj eden opravljen pravniški državni izpit.
(4) Če javni uslužbenec pri izvrševanju svojih nalog
ugotovi, da bi njegov zasebni interes lahko vplival ali ustvarjal videz, da
vpliva na nepristransko in objektivno opravljanje nalog, postopa v skladu z
določbami zakona, ki ureja javne uslužbence, in zakona, ki ureja integriteto in
preprečevanje korupcije, in se nanašajo na preprečevanje in odpravljanje
nasprotja interesov.
5. člen
(redni nadzor)
(1) Redni nadzori so vnaprej določeni z letnim načrtom
nadzorov, ki ga na predlog vodje službe za nadzor sprejme minister za prihodnje
koledarsko leto najkasneje do 15. decembra tekočega leta. V letnem načrtu
nadzorov se določi vrsta in število sodišč, kjer bo opravljen nadzor, vsebina
nadzorov ter okvirni terminski načrt nadzorov.
(2) Minister lahko med letom na predlog vodje službe za
nadzor sprejme spremembe letnega načrta nadzorov.
(3) Minister z letnim načrtom nadzorov in njegovimi
vsakokratnimi spremembami seznani Vrhovno sodišče Republike Slovenije (v
nadaljnjem besedilu: Vrhovno sodišče) in sodni svet.
(4) Služba za nadzor po seznanitvi iz prejšnjega
odstavka objavi letni načrt nadzorov na spletni strani ministrstva.
6. člen
(uvedba rednega nadzora)
(1) Redni nadzor uvede vodja službe za nadzor z odredbo.
(2) Odredba se pošlje predsedniku sodišča, kjer se bo
izvajal nadzor, in predsedniku neposredno višjega sodišča. Če se nadzor izvaja
na Vrhovnem sodišču, se odredba pošlje tudi sodnemu svetu. Sodišču, kjer se bo
izvajal nadzor, mora biti odredba vročena najmanj 15 dni pred začetkom
opravljanja nadzora.
(3) Odredba iz prejšnjega odstavka vsebuje:
-       
navedbo oseb, ki bodo izvajale nadzor (ime in priimek uradnika z
njegovim uradniškim nazivom in ime in priimek strokovno-tehničnega javnega
uslužbenca s poimenovanjem njegovega delovnega mesta),
-       
opredelitev vsebine in zadev nadzora (obseg nadzora),
-       
način izvedbe nadzora in
-       
predvideni čas izvajanja nadzora.
7. člen
(izredni nadzor)
Izredni nadzor je vrsta nadzora, ki ga služba za nadzor
izvede ne glede na letni načrt nadzorov, ko se seznani z domnevno
nepravilnostjo pri poslovanju sodišča, za katero glede na njeno naravo, obseg,
dolgotrajnost, ponavljanje ali druge okoliščine oceni, da je nadzor potreben.
8. člen
(uvedba izrednega nadzora)
(1) Izredni nadzor na predlog ali s soglasjem vodje
službe za nadzor uvede minister z odredbo.
(2) Odredba se pošlje predsedniku sodišča, kjer se bo
izvajal nadzor, ter predsedniku neposredno višjega sodišča. Če se nadzor izvaja
na Vrhovnem sodišču, se odredba pošlje tudi sodnemu svetu. Sodišču, kjer se bo
izvajal nadzor, mora biti odredba poslana najmanj 15 dni pred začetkom
opravljanja nadzora.
(3) Rok iz prejšnjega odstavka se lahko skrajša, toda ne
več kot na tri delovne dni, če to narekuje potreba po hitrem odzivu na medijske
objave, novinarska in poslanska vprašanja, pisanja Državnega zbora Republike
Slovenije, Državnega sveta Republike Slovenije, Vlade Republike Slovenije,
Varuha človekovih pravic in drugih državnih organov ter v podobnih primerih, ko
je treba zaradi čim prejšnje razjasnitve dejanskega stanja, čim prejšnje
zagotovitve nemotenega dela ali preprečitve nadaljnjega domnevno nepravilnega
poslovanja nadzor izvesti posebej hitro.
(4) Odredba iz prejšnjega odstavka vsebuje:
-       
navedbo, da je vodja službe za nadzor podal predlog ali soglasje za
izvedbo izrednega nadzora,
-       
navedbo razlogov, ki utemeljujejo izvedbo izrednega nadzora,
-       
navedbo oseb z uradniškim nazivom (za uradniška delovna mesta) ali
poimenovanjem delovnega mesta (za strokovno-tehnična delovna mesta), ki bodo
izvajale nadzor,
-       
opredelitev vsebine in zadev nadzora (obseg nadzora),
-       
način izvedbe nadzora,
-       
predvideni čas izvajanja nadzora in
-       
navedbo razlogov za skrajšanje roka iz prejšnjega odstavka.
9. člen
(osnutek poročila o nadzoru)
(1) Služba za nadzor pripravi osnutek poročila o
nadzoru, ki ga v 30 dneh od opravljenega nadzora pošlje predsedniku sodišča,
kjer je bil opravljen nadzor, razen v primeru iz tretjega odstavka prejšnjega
člena, ko mora biti poročilo o nadzoru poslano v 15 dneh od opravljenega
nadzora.
(2) Osnutek poročila o nadzoru vsebuje:
-       
navedbo obsega nadzora,
-       
navedbo spisov, vpisnikov in druge dokumentacije, v katero je bilo
vpogledano,
-       
ugotovitve nadzora, med njimi zlasti zahteve in predloge glede odprave
nepravilnosti ter ukrepe ali priporočila za izboljšanje poslovanja sodišč,
-       
navedbe o že sprejetih ali izvedenih ustreznih ukrepih sodišča med
izvajanjem nadzora in
-       
druge ugotovitve, pomembne za delovanje sodišča.
(3) Če so bile pri izvajanju nadzora ugotovljene
nepravilnosti, ki niso bile odpravljene že med izvajanjem nadzora, osnutek
poročila o nadzoru vsebuje tudi rok za njihovo odpravo.
(4) Sodišče iz prvega odstavka tega člena lahko v
30 dneh od vročitve osnutka poročila o nadzoru službi za nadzor posreduje
pripombe na osnutek poročila o nadzoru, razen v primeru iz tretjega odstavka
prejšnjega člena, ko je rok za posredovanje pripomb 15 dni od vročitve.
10. člen
(poročilo o nadzoru)
(1) Služba za nadzor po prejemu pripomb sodišča, kjer je
bil opravljen nadzor, ali po poteku roka za posredovanje pripomb, če te niso
bile posredovane, v naslednjih 30 dneh pripravi poročilo o nadzoru in ga pošlje
predsedniku sodišča, kjer je bil opravljen nadzor, predsedniku neposredno
višjega sodišča, predsedniku Vrhovnega sodišča in ministru. Če se je nadzor
izvajal na Vrhovnem sodišču, se poročilo o nadzoru pošlje tudi sodnemu svetu.
(2) Poročilo o nadzoru poleg vsebine iz drugega in
tretjega odstavka prejšnjega člena vsebuje tudi navedbo tistih pripomb sodišča,
ki jih služba za nadzor ni sprejela, in opredelitev razlogov službe za nadzor
za neupoštevanje pripomb.
(3) Poročilo o nadzoru podpišejo osebe, ki so nadzor
izvajale, in vodja službe za nadzor.
11. člen
(odzivno poročilo)
Sodišče pripravi odzivno poročilo, ki vsebuje poročilo o
upoštevanju priporočil za izboljšanje poslovanja sodišč, navedbo ukrepov za
odpravo ugotovljenih nepravilnosti in rok za njihovo odpravo. Če je sodišče do
priprave odzivnega poročila že sprejelo ukrepe za odpravo ugotovljenih
nepravilnosti, odzivno poročilo vsebuje tudi navedbo teh ukrepov.
12. člen
(dodatni nadzor)
(1) Dodatni nadzor je vrsta nadzora, s katerim glede na
prejeto odzivno poročilo iz prejšnjega člena služba za nadzor preveri rezultate
izvedenih ukrepov in spoštovanje rokov za njihovo izvedbo.
(2) O ugotovitvah dodatnega nadzora služba za nadzor
pripravi poročilo, za katerega se smiselno uporabljajo določbe 9., 10. in 11.
člena tega pravilnika.
13. člen
(nadzor na podlagi predloženih dokumentov sodišča)
(1) Nadzor na podlagi predloženih dokumentov sodišča se
izvede, če služba za nadzor oceni, da nadzora ni treba izvesti neposredno na
sodišču, ampak se bo lahko izvedel na podlagi podatkov in dokumentacije, ki jo
bo posredovalo sodišče.
(2) Za izvedbo nadzora na podlagi predloženih dokumentov
sodišča se smiselno uporabljajo določbe o rednem, izrednem in dodatnem nadzoru.
(3) Rok, ki ga določi služba za nadzor sodišču za
posredovanje podatkov ali dokumentacije, je najmanj 15 dni. Ta rok se lahko
skrajša, toda ne več kot na 5 delovnih dni, če to narekuje potreba po hitrem
odzivu na medijske objave, novinarska in poslanska vprašanja, pisanja Državnega
zbora Republike Slovenije, Državnega sveta Republike Slovenije, Vlade Republike
Slovenije, Varuha človekovih pravic in drugih državnih organov ter v podobnih
primerih, ko je treba zaradi čim prejšnje razjasnitve dejanskega stanja, čim
prejšnje zagotovitve nemotenega dela ali preprečitve nadaljnjega domnevno
nepravilnega poslovanja nadzor izvesti posebej hitro.
(4) Če služba za nadzor po prejemu podatkov ali
dokumentacije ugotovi, da je ta nepopolna ali da na ta način ni mogoče v celoti
izvesti nadzora, lahko minister odredi, da se nadzor nadaljuje neposredno pri
sodišču.
14. člen
(nemoteno izvajanje nadzora)
(1) Za nemoteno izvajanje nadzora sodišče omogoči službi
za nadzor:
-       
vpogled, pregledovanje oziroma posredovanje podatkov, informacij in
dokumentov, potrebnih za nadzor,
-       
brezplačno kopiranje in posredovanje dokumentacije za namen nadzora,
-       
razgovor s predsednikom sodišča, direktorjem sodišča, generalnim
sekretarjem Vrhovnega sodišča in sodnim osebjem, pooblaščenim za posredovanje
po oceni službe za nadzor relevantnih informacij in
-       
opravo drugih aktivnosti, potrebnih za izvedbo nadzora.
(2) Če služba za nadzor meni, da sodišče ni ravnalo v
skladu z določbami iz prejšnjega odstavka, vodja službe za nadzor obvesti
predsednika neposredno višjega sodišča, če se nadzor opravlja na okrajnem in
okrožnem sodišču, predsednika višjega delovnega in socialnega sodišča, če se
nadzor opravlja na delovnem sodišču in socialnem sodišču, predsednika Vrhovnega
sodišča, če se nadzor opravlja na višjem sodišču in upravnem sodišču, ali sodni
svet, če se nadzor opravlja na Vrhovnem sodišču, da ukrene vse potrebno za
nemoteno izvedbo nadzora.
IV. POROČANJE O OPRAVLJENIH NADZORIH
15. člen
(letno poročilo)
(1) Služba za nadzor pripravi letno poročilo o
opravljenih nadzorih za preteklo leto do 31. januarja v tekočem letu.
(2) Poročilo vsebuje:
-       
poročila o izvedenih nadzorih na posameznih sodiščih,
-       
podatke in analizo o vrstah in številu izvedenih nadzorov, ugotovljenem
stanju, predlaganih ukrepih ter o rezultatih izvedenih ukrepov,
-       
preglednico priporočil z oceno stopnje uresničenosti (v celoti, delno,
neuresničeno) predlaganih ukrepov in priporočil ter vzrokov za njihovo
neuresničenost oziroma delno uresničenost,
-       
splošno oceno in predloge za izboljšanje stanja organizacije poslovanja
sodišč.
V. PREHODNA IN KONČNA DOLOČBA
16. člen
(prehodna določba)
Vodja službe za nadzor pripravi predlog letnega načrta dela
službe za nadzor za tekoče leto v dveh mesecih po uveljavitvi tega pravilnika.
17. člen
(končna določba)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-43/2014
Ljubljana, dne 1. decembra 2016
EVA 2014-2030-0016
mag. Goran Klemenčič l.r.
Minister
za pravosodje