1. člen
Najpomembnejši dogodki po tej uredbi so dogodki, ki so
pomembni za javnost v Republiki Sloveniji ali drugi državi, članici Evropske
unije (v nadaljnjem besedilu: EU) ali podpisnici mednarodne pogodbe, ki
zavezuje Republiko Slovenijo. Izdajatelj televizijskega programa pod
jurisdikcijo Republike Slovenije ne sme na podlagi pridobljenih pravic
prenašati takšnega dogodka na način, zaradi katerega bi bilo pomembnemu delu
gledalcev na tem območju onemogočeno spremljanje tega dogodka. 
Mednarodna pogodba iz prejšnjega odstavka je Evropska
konvencija o čezmejni televiziji s Protokolom, ki spreminja Evropsko konvencijo
o čezmejni televiziji, ratificirana s posebnim zakonom (Uradni list RS,
Mednarodne pogodbe, št. 18/99). 
Za prenos iz prvega odstavka tega člena šteje neposreden
prenos dogodka ali kasnejši prenos, v celoti ali delno, kadar je to potrebno iz
objektivnih razlogov ali v interesu javnosti.
2. člen
Najpomembnejše dogodke po tej uredbi lahko prenaša izdajatelj
televizijskega programa, ki je pod jurisdikcijo Republike Slovenije, in
katerega televizijski program lahko istočasno spremlja najmanj 75 odstotkov
prebivalstva Republike Slovenije, če za spremljanje njegovega programa ni
potrebno dodatno plačilo (plačljiva TV). 
Plačilo RTV prispevka in plačilo storitev vzdrževanja
kabelskim operaterjem ne šteje za dodatno plačilo iz prejšnjega odstavka. 
Najpomembnejši dogodki po tej uredbi ne smejo biti predvajani
v kodirani ali na drug način tehnološko obdelani obliki, ki bi onemogočala
prost dostop gledalcem.
3. člen
Najpomembnejši dogodki po tej uredbi morajo biti praviloma
prenašani »v živo«, razen v primerih, ko to iz objektivnih razlogov ni mogoče
ali ni smiselno. 
Objektivni razlogi iz prejšnjega odstavka so: časovna
razlika, tehnične težave in drugi izredni dogodki, na katere izdajatelj
televizijskega programa ni mogel vplivati.
4. člen
Izdajatelji televizijskih programov pod jurisdikcijo
Republike Slovenije, ki ne izpolnjujejo kriterijev iz te uredbe, lahko
pridobijo pravico do prenosa najpomembnejših dogodkov, če se noben od
izdajateljev televizijskih programov, ki so pod jurisdikcijo Republike
Slovenije in kriterijem ustrezajo ne odloči za to in če o svoji nameri
predhodno obvestijo Agencijo za telekomunikacije in radiodifuzijo Republike
Slovenije (v nadaljnjem besedilu: agencija).
5. člen
Vlada Republike Slovenije na predlog agencije sprejme seznam
najpomembnejših dogodkov (v nadaljnjem besedilu: seznam), na katerem so
poimensko navedeni tudi izdajatelji televizijskih programov, ki izpolnjujejo
kriterije iz te uredbe.
6. člen
V postopku oblikovanja seznama agencija obvezno povabi k
sodelovanju: 
-       
izdajatelje televizijskih programov, ki izpolnjujejo kriterije iz te
uredbe; 
-       
predstavnika Republike Slovenije v stalnem odboru Evropske konvencije o
čezmejni televiziji; 
-       
predstavnika Olimpijskega komiteja Slovenije; 
-       
predstavnika ministrstva, pristojnega za šport; 
-       
predstavnika ministrstva, pristojnega za kulturo.
7. člen
Postopek oblikovanja seznama poteka na način posvetovanj, ki
jih organizira in vodi agencija. 
Najmanj trideset dni pred začetkom posvetovanj agencija pripravi
delovni osnutek seznama in ga pošlje subjektom iz prejšnjega člena. Ti se lahko
pisno opredelijo do delovnega osnutka seznama v petnajstih dneh po prejemu
gradiva. 
Zbrane pripombe k osnutku seznama s svojimi komentarji pošlje
agencija vsem subjektom iz prejšnjega člena osem dni pred prvim posvetovanjem.
8. člen
Na prvem posvetovanju se lahko vse zainteresirane strani
opredelijo do pripomb drugih zainteresiranih strani oziroma predstavijo svoje
pripombe k delovnemu osnutku seznama. 
Če se zainteresirane strani strinjajo z delovnim osnutkom
seznama, ga agencija v osmih dneh po opravljenem prvem posvetovanju pošlje v
sprejem Vladi Republike Slovenije, predlogu za sprejem seznama pa priloži
poročilo o pripombah, zbranih ob objavi delovnega osnutka seznama na svojih
spletnih straneh. 
Če so zainteresirane strani podale k delovnemu osnutku
pripombe v skladu s prejšnjim členom, pripravi agencija nov osnutek seznama in
ga v osmih dneh po opravljenem prvem posvetovanju pošlje vsem subjektom iz 6.
člena te uredbe, hkrati pa ta osnutek objavi na svojih spletnih straneh.
9. člen
V primeru iz tretjega odstavka prejšnjega člena agencija
skliče drugo posvetovanje v petnajstih dneh po prvem posvetovanju. 
Na drugem posvetovanju lahko zainteresirane strani podajo pripombe
k novemu osnutku seznama in predlagajo posamezne popravke. 
Na podlagi sklepov drugega posvetovanja agencija pripravi
končni predlog seznama, h kateremu lahko zainteresirane strani podajo ločeno
pisno mnenje, ter ga pošljejo agenciji najpozneje v osmih dneh po končanem
drugem posvetovanju.
10. člen
Takoj po izteku roka iz zadnjega odstavka prejšnjega člena
agencija pošlje predlog seznama v sprejem Vladi Republike Slovenije, predlogu
pa priloži morebitna ločena mnenja zainteresiranih strani in poročilo o
pripombah k novemu osnutku seznama iz tretjega odstavka 8. člena.
11. člen
Ta uredba začne veljati petnajsti dan po objavi v Uradnem
listu Republike Slovenije.
Št. 642-05/2001-1
Ljubljana, dne 12. decembra 2001.
Vlada Republike Slovenije
dr. Janez Drnovšek l. r. 
Predsednik
 