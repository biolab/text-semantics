1. člen
(vsebina)
(1) Ta odlok podrobneje
določa vlagatelje, upravičence, pogoje in postopek za oprostitev plačila
koncesijske dajatve za izvajanje ribiškega upravljanja v celinskih vodah (v
nadaljnjem besedilu: koncesijska dajatev) v letu 2023 in prvega obroka v letu
2024 zaradi poplav in plazov v avgustu 2023 (v nadaljnjem besedilu: oprostitev
plačila).
(2) Oprostitev plačila
se izvaja v skladu z Uredbo Komisije (EU) št. 717/2014 z dne 27. junija 2014 o uporabi členov 107 in 108
Pogodbe o delovanju Evropske unije pri pomoči de minimis v sektorju ribištva in
akvakulture (UL L št. 190 z dne 28. 6. 2014, str. 45), zadnjič spremenjeno
z Uredbo Komisije (EU) 2022/2514 z dne 14. decembra
2022 o spremembi Uredbe (EU) št. 717/2014 glede njenega obdobja uporabe (UL L
št. 326 z dne 21. 12. 2022, str. 8), (v
nadaljnjem besedilu: Uredba 717/2014/EU).
2. člen
(vlagatelj in upravičenec)
(1) Vlogo za oprostitev
plačila lahko vloži koncesionar, ki mu je za ribiško upravljanje v celinskih
vodah podeljena koncesija v skladu z zakonom, ki ureja sladkovodno ribištvo (v
nadaljnjem besedilu: vlagatelj), na obrazcu »Vloga za oprostitev plačila
koncesijske dajatve v letu 2023 in prvega obroka v letu 2024« iz Priloge, ki je
sestavni del tega odloka (v nadaljnjem besedilu: vloga).
(2) Upravičenec do
oprostitve plačila je vlagatelj, ki izpolnjuje pogoje iz tega odloka.
3. člen
(pogoji za oprostitev plačila)
(1) Za oprostitev
plačila morajo biti izpolnjeni naslednji pogoji:
-       
vlagatelj je prijavil škodo zaradi poplav in plazov v skladu z zakonom,
ki ureja interventne ukrepe za odpravo posledic poplav in zemeljskih plazov iz
avgusta 2023, oziroma zakonom, ki ureja varstvo pred naravnimi in drugimi
nesrečami;
-       
skupni znesek pomoči de minimis v skladu z Uredbo 717/2014/EU, ki se
vlagatelju in z njim povezanimi subjekti, ki tvorijo enotno podjetje iz drugega
odstavka 2. člena Uredbe 717/2014/EU (v nadaljnjem besedilu: enotno podjetje),
dodeli v katerem koli obdobju tekočega leta in predhodnih dveh poslovnih let,
skupaj s to oprostitvijo plačila ne sme presegati 30.000 eurov;
-       
skupni znesek pomoči de minimis iz tega odloka skupaj z že dodeljenimi
de minimis pomočmi v skladu z Uredbo 717/2014/EU ne sme presegati nacionalne
omejitve iz tretjega odstavka 3. člena Uredbe 717/2014/EU.
(2) Upravičencu, ki je
že plačal koncesijsko dajatev za leto 2023 deloma ali v celoti, se plačani
znesek v letu 2023 upošteva pri plačilu koncesijske dajatve za naslednje
obdobje.
(3) Če oprostitev
plačila koncesijske dajatve za leto 2023 zaradi omejitev iz druge ali tretje
alineje prvega odstavka tega člena ni mogoča v celoti, se upravičencu, ki je že
plačal koncesijsko dajatev za leto 2023, razlika do celotne koncesijske dajatve
za leto 2023 poračuna iz že plačanega zneska. Preostali del že plačane
koncesijske dajatve za leto 2023 se upošteva pri plačilu koncesijske dajatve za
naslednje obdobje.
4. člen
(vloga za oprostitev plačila)
Vlagatelj vloži vlogo za oprostitev plačila na naslov:
Ministrstvo za kmetijstvo, gozdarstvo in prehrano, Dunajska cesta 22,
Ljubljana, ali po elektronski pošti na naslov: gp.mkgp@gov.si do 1. novembra 2023.
5. člen
(odločba o oprostitvi plačila)
V izreku odločbe o oprostitvi plačila se navede, da gre za
pomoč de minimis v skladu z Uredbo 717/2014/EU, pri čemer se navedejo polni
naslov te uredbe in podatki o mestu objave v uradnem glasilu.
6. člen
(preveritev pred odobritvijo in poročanje)
(1) Ministrstvo,
pristojno za ribištvo, pred izdajo odločbe o oprostitvi plačila po uradni
dolžnosti:
-       
na seznamu oškodovancev, vzpostavljenem v skladu z zakonom, ki ureja
interventne ukrepe za odpravo posledic poplav in zemeljskih plazov iz avgusta
2023, oziroma zakonom, ki ureja varstvo pred naravnimi in drugimi nesrečami,
preveri, ali je vlagatelj naveden na seznamu oškodovancev, ki jim je nastala
škoda zaradi poplav in plazov, v skladu z zgoraj navedenimi predpisi;
-       
za vlagatelja oziroma enotno podjetje preveri višino že dodeljene pomoči
de minimis v evidencah pomoči de minimis, ki jih vodita ministrstvo, pristojno
za kmetijstvo in ribištvo, in ministrstvo, pristojno za finance.
(2) Ministrstvo,
pristojno za ribištvo, podatke o oprostitvi plačila iz tega odloka v 15 dneh po
odločitvi vnese v evidenco pomoči de minimis v ribištvu, ki jo vodi
ministrstvo, pristojno za ribištvo.
7. člen
(združevanje pomoči)
(1) Če je upravičenec
dejaven v sektorju ribištva in akvakulture in je poleg tega dejaven v enem ali
več sektorjih ali opravlja dejavnosti, ki spadajo na področje uporabe Uredbe
Komisije (EU) št. 1407/2013 z dne 18. decembra
2013 o uporabi členov 107 in 108 Pogodbe o delovanju Evropske unije pri pomoči
de minimis (UL L št. 352 z dne 24. 12.
2013, str. 1), zadnjič spremenjene z Uredbo Komisije (EU) 2020/972 z dne 2. julija 2020 o spremembi Uredbe (EU) št. 1407/2013 v zvezi s podaljšanjem njene
veljavnosti in o spremembi Uredbe (EU) št. 651/2014 v zvezi s podaljšanjem
njene veljavnosti in ustreznimi prilagoditvami (UL L št. 215 z dne 7. 7. 2020, str. 3), (v nadaljnjem besedilu:
Uredba 1407/2013/EU), se oprostitev plačila iz tega odloka lahko združuje s
pomočjo de minimis, dodeljeno sektorjem ali dejavnostim, ki spadajo na področje
uporabe Uredbe 1407/2013/EU, do zgornje meje, določene v Uredbi 1407/2013/EU,
če upravičenec z ločitvijo dejavnosti ali stroškov zagotovi, da dejavnosti v
sektorju ribištva in akvakulture ne prejemajo pomoči de minimis, dodeljene v
skladu z Uredbo 1407/2013/EU.
(2) Če je upravičenec
dejaven v sektorju ribištva in akvakulture in je poleg tega dejaven tudi v
primarni kmetijski proizvodnji, se pomoč de minimis, dodeljena v skladu z
Uredbo (EU) št. 1408/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči de minimis v kmetijskem sektorju
(UL L št. 352 z dne 24. 12. 2013, str.
9), zadnjič spremenjeno z Uredbo Komisije (EU) 2022/2046 z dne 24. oktobra
2022 o spremembi prilog k Uredbi (EU) št. 1408/2013 glede njune prilagoditve,
da se upoštevajo določbe Sporazuma o izstopu Združenega kraljestva Velika
Britanija in Severna Irska iz Evropske unije in Evropske skupnosti za atomsko
energijo ter njegovega Protokola o Irski/Severni Irski (UL L št. 275 z dne
25. 10. 2022, str. 55), lahko združuje s pomočjo de minimis v sektorju
ribištva in akvakulture v skladu z Uredbo 717/2014/EU do zgornje meje iz Uredbe
717/2014/EU, če upravičenec z ločitvijo dejavnosti ali stroškov zagotovi, da
primarna kmetijska proizvodnja ne prejema pomoči de minimis, dodeljene v skladu
z Uredbo 717/2014/EU.
(3) Oprostitev plačila
se ne sme združevati z državnimi pomočmi pod pogoji iz tretjega odstavka 5.
člena Uredbe 717/2014/EU.
(4) Znesek oprostitve
plačila, dodeljen upravičencu, je v skladu z Uredbo 717/2014/EU enak bruto
ekvivalentu nepovratnih sredstev pomoči.
8. člen
(spremljanje)
Ministrstvo, pristojno za ribištvo, objavi informacije o
shemi pomoči de minimis iz tega odloka na osrednjem spletnem mestu državne
uprave.
9. člen
(hramba dokumentacije)
Ministrstvo, pristojno za ribištvo, v skladu z Uredbo
717/2014/EU vodi in hrani natančne evidence in dokazila o oprostitvah plačila
še deset poslovnih let od datuma dodelitve zadnje posamične oprostitve plačila.
KONČNA DOLOČBA
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00704-352/2023
Ljubljana, dne 12. oktobra 2023
EVA 2023-2330-0116
Vlada Republike Slovenije
dr. Robert Golob
predsednik

Priloga:
Vloga za oprostitev plačila koncesijske dajatve v letu 2023 in prvega obroka v
letu 2024