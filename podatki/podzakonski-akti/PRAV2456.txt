1. člen
S tem pravilnikom se določajo vrste hudih bolezni otrok in
motnje v telesnem in duševnem razvoju ter kriteriji za delo izvedenskih
komisij, ki so pooblaščene za izdajanje mnenj o potrebi po priznanju pravice do
dodatka za nego otroka za hudo bolne otroke in otroke z motnjami v telesnem in
duševnem razvoju (v nadaljnjem: besedilu).
2. člen
Za hudo bolne otroke se po tem pravilniku štejejo kronično
bolni otroci, pri katerih je kljub zdravljenju pričakovati trajne posledice
bolezni oziroma otroci s takimi boleznimi, ki zahtevajo zdravljenje, nego in
rehabilitacijo, ki traja dalj kot šest mesecev.
Seznam bolezni iz prejšnjega odstavka je kot priloga 1 sestavni
del tega pravilnika.
Republiški razširjeni strokovni kolegij pediatrije enkrat letno
preveri ustreznost seznama bolezni in predlaga njegove dopolnitve.
3. člen
Za otroke z motnjami v telesnem razvoju se po tem pravilniku
štejejo:
-       
otroci s težkimi prirojenimi anomalijami udov,
-       
otroci s težjimi motnjami v razvoju nevralnega kanala s trajno
paraplegijo - paraperezo in/ali inkontinenco,
-       
otroci s težjo obliko cerebralne praralize,
-       
otroci s s parezami ali paralizami udov, ki zahtevajo uporabo
ortopedskih pripomočkov (npr. po poliomelitisu, encefalitisu, arthrogryposis
multiplex congenita, osteogenesis imperfecta, Mb Perthes itd.).
4. člen
Za otroke z motnjami v duševnem razvoju se po tem pravilniku
štejejo:
a)    
zmerno umsko manj razviti otroci, ki imajo pretežno zmanjšane
sposobnosti za samostojno delo, so pa sposobni vzdrževati kontakt z okolico,
pridobiti navade in skrbeti za svoje osnovne potrebe ter se priučiti za
preprosta opravila (orientacijski IQ 35-49);
b)    
težje umsko manj razviti, vključno s hudo mentalno subnormalnimi otroci,
ki imajo tako zmanjšane umske sposobnosti, da so omejeni v gibanju, govoru in
skrbi za svoje osnovne potrebe ter so nesposobni za samostojno delo, lahko pa
se priučijo za najbolj enostavna opravila (orientacijski IQ 20-34);
c)    
težko umsko manj razviti, vključno z globoko mentalno subnormalnimi
otroci, ki imajo tako slabo razvite umske sposobnosti, da so tako omejeni v
svoji sposobnosti gibanja, govora in skrbi za svoje osnovne potrebe, da
potrebujejo celo življenje stalno varstvo, posebno oskrbo in nego (orientacijski
IQ pod 20);
d)    
otroci s kronično potekajočimi duševnimi boleznimi, ki pomembno in za
dalj časa spremenijo otrokovo intelektualno, čustveno in socialno odzivanje
(psihoze).
5. člen
Za otroke z motnjami v telesnem in duševnem razvoju se po tem
pravilniku štejejo tudi:
a)     gluhi in
naglušni otroci ter otroci s težjimi motnjami komunikacije:
Gluh je otrok, ki je izgubil sluh za več kot 80 decibelov in je pogovorno
sporazumevanje z njim nemogoče.
Naglušen je otrok, ki je izgubil sluh od 50 do 80 decibelov, s katerim je
sporazumevanje nezanesljivo in je razvoj njegovega govora bistveno prizadet. 
Težje motnje v
govornem sporazumevanju ima otrok s srednje težkimi in težkimi disfazijami,
afazijami (sy.Landau-Kleffner), autizmi itd.
b)    
slepi in slabovidni otroci
Slep je otrok, ki ima tudi po korekciji z
lečo ostrino vida na boljšem očesu manjšo od 0,10 (10%), in otrok s centralnim
vidom na boljšem očesu s korekcijsko lečo od 0,20 (20%), toda z zoženim vidnim
poljem na 20% in manj.
Slaboviden je otrok, ki ima tudi po
korekciji z lečo ostrino vida na boljšem očesu manjšo od 0,3 (30%).
Za otroke s kombiniranimi motnjami se po tem
pravilniku štejejo otroci, ki imajo hkrati dve ali več motenj ali diagnosticiranih
bolezni, ki vsaka po sebi sicer ne predstavlja take stopnje motnje ali bolezni
iz 2., 3. ali 4. člena tega pravilnika, na podlagi katere bi bil upravičen do
dodatka za nego, njihova kombinacija pa upravičenost do dodatka utemeljuje.
6. člen
Vlagatelji zahtevka za dodatek za nego otroka vložijo zahtevek
z vsemi izvidi in mnenji o bolezni ali motnji v telesnem in duševnem razvoju
ter podatkom o otrokovem izbranem zdravniku na centru za socialno delo, ki je
pristojen glede na stalno prebivališče otroka. Center za socialno delo
posreduje dokumentacijo in zahtevek za izdajo mnenja izvedenski komisiji.
7. člen
Komisija izda mnenje o bolezni oziroma motnji v telesnem in
duševnem razvoju otroka praviloma na podlagi medicinske in druge dokumentacije,
po potrebi pa opravi tudi pregled otroka.
Mnenje obsega:
-       
podatke o otroku (rojstni podatki, prebivališče, podatek, ali je otrok v
zavodu oziroma bolnišnici, koliko časa bo otrok v zavodu oziroma bolnišnici);
-       
podatke o starših,
-       
podatke o vrsti bolezni ali motnje in ali ustrezajo kriterijem,
določenim v tem pravilniku,
-       
obdobje, za katero velja izdano mnenje.
8. člen
Za kronično bolne otroke, ki jim je bil v dosedanjih predpisih
priznan povišan otroški dodatek, komisija na podlagi že izdanega mnenja
ugotovi, ali gre za tako bolezen, ki ustreza pogojem iz tega pravilnika.
Za otroke, ki so že bili razvrščeni na podlagi pravilnika o
razvščanju in razvidu otrok in mladoletnikov z motnjami v telesnem in duševnem
razvoju (Uradni list SRS, št. 18/77) center za socialno delo ugotovi na podlagi
izdanega izvida in mnenja, ali gre za tako motnjo v telesnem ali duševnem razvoju,
ki ustreza pogojem iz tega pravilnika.
V primerih, ko center za socialno delo ne more ugotoviti, ali
izvid in mnenje komisije za razvrščanje ustrezata pogojem iz tega pravilnika,
ta izvid in mnenje posreduje pristojni komisiji v dodatno mnenje.

Priloga
1: Seznam hudih bolezni

Pravilnik o kriterijih za uveljavljanje
dodatka za nego otroka (Uradni list RS, št. 26/96) vsebuje naslednjo končno določbo:
»9. člen
Ta pravilnik prične veljati petnajsti dan po objavi v Uradnem
listu Republike Slovenije, uporablja pa se od 1. maja 1996.«.

Pravilnik o dopolnitvi pravilnika o kriterijih
za uveljavljanje dodatka za nego otroka (Uradni list RS, št. 19/99) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu RS.«.