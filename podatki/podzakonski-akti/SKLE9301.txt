1. člen
(vsebina sklepa)
Ta sklep določa podrobnejšo vsebino pravil
o razdelitvi ali zadržanju čistega dobička oziroma prihodkov vzajemnega sklada.
2. člen
(zadržanje ali razdelitev čistega dobička)
(1) Čisti dobiček lahko vzajemni sklad
zadrži in izplača imetnikom investicijskih kuponov hkrati z izplačilom odkupne
vrednosti investicijskega kupona ali pa ga razdeli in jim ga izplača enkrat ali
večkrat v poslovnem letu.
(2) Opredelitev bodisi za zadržanje
bodisi za razdelitev dobička vzajemnega sklada mora biti v skladu z naložbenim
ciljem vzajemnega sklada, določenim v njegovih pravilih upravljanja.
3. člen
(vsebina pravil upravljanja, kadar se
dobiček zadrži)
Če bo vzajemni sklad čisti dobiček v celoti
zadržal, morajo njegova pravila upravljanja vsebovati izrecno navedbo, da bo
čisti dobiček zadržal in da ga imetnikom investicijskih kuponov ne bo
izplačeval v obdobju imetništva investicijskih kuponov, temveč šele ob
izplačilu odkupne vrednosti investicijskega kupona vzajemnega sklada.
4. člen
(vsebina pravil upravljanja, kadar se
dobiček razdeli)
Če bo vzajemni sklad čisti dobiček razdelil
in ga izplačal imetnikom investicijskih kuponov vzajemnega sklada enkrat ali
večkrat v poslovnem letu, morajo biti v pravilih upravljanja vzajemnega sklada
opredeljeni:
1.    
delež čistega dobička vzajemnega sklada, ki se bo razdelil imetnikom
investicijskih kuponov, z opredelitvijo morebitnih pogojev razdelitve (npr.
najnižjega zneska sorazmernega dela čistega dobička na enoto premoženja, ki ga
je, upoštevaje stroške razdelitve, še smotrno razdeliti) in časovni odlog
izplačila za primere, pri katerih pogoji za razdelitev ne bodo izpolnjeni;
2.    
način oziroma metodologijo za izračun višine sorazmernega dela čistega
dobička, ki bo izplačan na enoto premoženja vzajemnega sklada;
3.    
čas in način objave višine čistega dobička na enoto premoženja, ki bo
izplačan imetnikom investicijskih kuponov;
4.    
datum oziroma datumi zajema, na katere se ugotovijo imetniki
investicijskih kuponov, ki bodo upravičeni do izplačila čistega dobička vzajemnega
sklada;
5.    
datum oziroma datumi obračuna čistega dobička vzajemnega sklada,
namenjenega razdelitvi, z opozorilom, da se bo na ta obračunski dan čista
vrednost sredstev vzajemnega sklada znižala za vrednost čistega dobička,
namenjenega izplačilu, posledično pa bo nižja tudi vrednost enote premoženja
vzajemnega sklada;
6.    
datum oziroma datumi izplačila čistega dobička imetnikom investicijskih
kuponov;
7.    
oblika izplačila čistega dobička vzajemnega sklada imetnikom
investicijskih kuponov;
8.    
pojasnilo o stroških razdelitve čistega dobička in o tem, v čigavo breme
se zaračunajo;
9.    
davčne posledice izplačila čistega dobička vzajemnega sklada za imetnike
investicijskih kuponov;
10.  čas,
način in vsebina obvestil imetnikom investicijskih kuponov o postopkih v zvezi
z razdelitvijo čistega dobička vzajemnega sklada.
5. člen
(zadržanje ali razdelitev prihodkov)
(1) Prihodke vzajemnega sklada
lahko vzajemni sklad zadrži in jih ob vsakokratnem prejemu reinvestira ali pa
jih izplača imetnikom investicijskih kuponov enkrat ali večkrat v poslovnem
letu.
(2) Opredelitev za zadržanje oziroma
razdelitev prihodkov vzajemnega sklada mora biti v skladu z naložbenim ciljem
vzajemnega sklada, določenim v pravilih upravljanja vzajemnega sklada.
6. člen
(vsebina pravil upravljanja, kadar se
prihodke zadrži)
Če bo vzajemni sklad prihodke vzajemnega
sklada v celoti zadržal, morajo pravila upravljanja vzajemnega sklada vsebovati
izrecno navedbo, da bo prihodke zadržal oziroma jih reinvestiral.
7. člen
(vsebina pravil upravljanja, kadar se
prihodke razdeli)
Če bo vzajemni sklad prihodke razdelil
oziroma jih bo izplačeval imetnikom investicijskih kuponov enkrat ali večkrat v
poslovnem letu, morajo biti v pravilih upravljanja vzajemnega sklada
opredeljeni:
1.    
vrste prihodkov, ki jih bo vzajemni sklad izplačeval imetnikom
investicijskih kuponov (dividende, obresti, kapitalski dobiček itd.);
2.    
delež posamezne vrste prihodkov, ki se bodo razdelili imetnikom
investicijskih kuponov, z opredelitvijo morebitnih pogojev razdelitve (npr.
najnižjega zneska sorazmernega dela prihodkov na enoto premoženja, ki ga je,
upoštevaje stroške razdelitve, še smotrno razdeliti) in časovni odlog izplačila
za primere, pri katerih pogoji za razdelitev ne bodo izpolnjeni;
3.    
način oziroma metodologijo za izračun višine (vrednosti) sorazmernega
dela posamezne vrste prihodkov, ki bo izplačan na enoto premoženja vzajemnega
sklada;
4.    
čas in način objave višine prihodkov na enoto premoženja, ki bodo
izplačani imetnikom investicijskih kuponov;
5.    
datum oziroma datumi zajema, na katere se ugotovijo imetniki
investicijskih kuponov, ki bodo upravičeni do izplačila prihodkov vzajemnega
sklada;
6.    
datum oziroma datumi obračuna posamezne vrste prihodkov vzajemnega
sklada, namenjenih razdelitvi, z opozorilom, da se bo na ta obračunski dan
čista vrednost sredstev vzajemnega sklada znižala za vrednost prihodkov vzajemnega
sklada, namenjenih izplačilu, posledično pa bo nižja tudi vrednost enote
premoženja vzajemnega sklada;
7.    
datum oziroma datumi izplačila prihodkov vzajemnega sklada imetnikom
investicijskih kuponov;
8.    
oblika izplačila prihodkov vzajemnega sklada imetnikom investicijskih
kuponov;
9.    
pojasnilo o stroških razdelitve prihodkov in o tem, v čigavo breme se
zaračunajo;
10.  davčne
posledice izplačila prihodkov vzajemnega sklada za imetnike investicijskih
kuponov;
11.  čas,
način in vsebina obvestil imetnikom investicijskih kuponov o postopkih v zvezi
z razdelitvijo prihodkov vzajemnega sklada.
8. člen
(razredi investicijskih kuponov)
Če družba za upravljanje izda različne
razrede investicijskih kuponov vzajemnega sklada, ki se med seboj razlikujejo
tudi po tem, ali bodo imetnikom zagotavljali razdelitev (razred razdelitve) ali
akumulacijo čistega dobička oziroma prihodkov (razred akumulacije), morajo
pravila upravljanja vzajemnega sklada poleg drugih obveznih opredelitev v
skladu s tem sklepom vsebovati tudi:
1.    
opredelitev (oznako), kateri razredi investicijskih kuponov vzajemnega
sklada spadajo med razrede razdelitve;
2.    
opredelitev, katere razrede investicijskih kuponov vzajemnega sklada
bodo bremenili stroški razdelitve čistega dobička oziroma prihodkov.
KONČNI DOLOČBI
9. člen
(prenehanje uporabe sklepa)
Z dnem uveljavitve tega sklepa se preneha
uporabljati Sklep o podrobnejši vsebini pravil za razdelitev ali zadržanje
čistega dobička oziroma prihodkov vzajemnega sklada (Uradni list RS, št.
12/08).
10. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-36/2011-3
Ljubljana, dne 4. aprila 2012
EVA 2012-1611-0085
Predsednik sveta
Agencije za trg vrednostnih papirjev
dr. Damjan Žugelj l.r.