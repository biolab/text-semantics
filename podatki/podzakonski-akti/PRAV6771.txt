I. SPLOŠNE DOLOČBE
1. člen
(vsebina pravilnika)
Ta pravilnik določa kategorije prašičjih trupov ter
predpisuje način, postopek ter metode tehtanja, ocenjevanja mesnatosti in
razvrščanja trupov pitanih prašičev v tržne razrede ter določa kontrolne
organizacije za izvajanje: 
-       
Uredbe Komisije (EGS) št. 2967/85 z dne 24. oktobra 1985 o podrobnih
pravilih za uporabo lestvice Skupnosti za razvrščanje prašičjih trupov (UL L
št. 285 z dne 25. 10. 1985, str. 39, z vsemi spremembami; v nadaljnjem
besedilu: Uredba 2967/85/EGS), 
-       
Uredbe Sveta (EGS) št. 3220/84 z dne 13. novembra 1984 o določitvi
lestvice Skupnosti za razvrščanje prašičjih trupov (UL L št. 301 z dne 20. 11.
1984, str. 1, z vsemi spremembami; v nadaljnjem besedilu: Uredba 3220/84/EGS)
ter 
-       
Odločbe Komisije z dne 8. 12. 2005 o odobritvi metod za razvrščanje
prašičjih trupov v Republiki Sloveniji (2005/879/ES) (UL L št. L 324 z dne 10.
12. 2005, str. 87; v nadaljnjem besedilu Odločba 2005/879/ES).
2. člen
(izrazi)
Izrazi, uporabljeni v tem pravilniku, imajo naslednji pomen: 
-       
trup garanega (mavžanega) prašiča je trup zaklanega in izkrvavljenega
prašiča s kožo brez ščetin in z glavo ter repom, brez parkljev, drobovja,
spolnih organov, jezika, trebušnega sala, ledvic in trebušne prepone; 
-       
trup izkoženega (odrtega) prašiča je trup zaklanega in izkrvavljenega
prašiča brez kože, brez glave, nogic, repa, parkljev, drobovja, spolnih
organov, jezika, trebušnega sala, ledvic in trebušne prepone. Glava je
odstranjena z ravnim rezom med prvim vratnim vretencem (atlas) in zatilnico,
nogice pa v skočnem (tarzalnem) oziroma zapestnem (karpalnem) sklepu; 
-       
trup prašička je trup s kožo, brez ščetin in parkljev, z glavo in
jezikom, s sprednjimi in zadnjimi nogicami, brez notranjih in spolnih organov,
z ledvicami in ledvičnim salom in repom; 
-       
polovica prašiča je po dolgem in po sredini razpolovljen trup prašiča
brez možganov in hrbtenjače. Na vzdolžnem prerezu polovice prašiča ne sme biti
zdrobljenih kosti in mehanskih poškodb. Polovici prašiča morata biti čisti,
brez deformacij in brez večjih krvnih podplutb; 
-       
masa toplega trupa oziroma toplih polovic prašiča je masa, merjena
najpozneje 45 minut po zakolu in pred začetkom hlajenja; 
-       
masa hladnega trupa oziroma hladnih polovic trupa je masa, ki se dobi z
odbitkom dveh odstotkov od tople mase trupa oziroma polovic; 
-       
mesnatost prašiča: se izraža z deležem mesa v odstotkih, ki predstavlja
razmerje med skupno maso z nožem ločljivih prečnoprogastih mišic trupa in maso
trupa.
3. člen
(razvrščanje)
(1) Razvrščanje prašičjih trupov v kategorije in
evidentiranje mase prašičjih trupov je obvezno za vse klavnice, razvrščanje
trupov pitanih prašičev v tržne razrede pa samo za tiste klavnice, ki prašičje
trupe garajo. 
(2) Razvrščanje trupov pitanih prašičev v tržne razrede je
obvezno za tiste klavnice, ki zakoljejo najmanj 200 prašičev tedensko kot letno
povprečje.
II. KATEGORIJE PRAŠIČJIH TRUPOV
4. člen
(kategorije)
Garani in izkoženi prašičji trupi se razvrščajo v naslednje
kategorije: 
a)    
kategorija 1 – trupi prašičkov; 
b)    
kategorija 2 – trupi pitanih prašičev; 
c)    
kategorija 3 – trupi drugih prašičev: 
- 
3.a trupi lahkih prašičev, 
- 
3.b trupi težkih prašičev, 
- 
3.c trupi izločenih plemenskih svinj, 
- 
3.d trupi izločenih plemenskih merjascev; 
d)    
kategorija 4 – trupi mladih merjascev.
5. člen
(trupi prašičkov)
Trupi prašičkov so trupi prašičkov obeh spolov, katerih masa
toplega trupa znaša od 5 do 25 kg.
6. člen
(trupi pitanih prašičev)
Trupi pitanih prašičev so trupi svinjk in kastratov, katerih
masa obeh toplih polovic znaša od 50 kg do 120 kg pri garanih in od 37 kg do
100 kg pri izkoženih prašičih.
7. člen
(trupi drugih prašičev)
(1) Trupi lahkih prašičev so trupi prašičev obeh spolov in
kastratov, katerih masa obeh toplih polovic znaša več kot 25 kg in manj kot 50
kg pri garanih prašičih in manj kot 37 kg pri izkoženih prašičih. 
(2) Trupi težkih prašičev so trupi svinjk in kastratov,
katerih masa obeh toplih polovic znaša več kot 120 kg pri garanih prašičih in
več kot 100 kg pri izkoženih prašičih. 
(3) Trupi izločenih plemenskih svinj so trupi svinj, ki so že
prasile, ne glede na maso. 
(4) Trupi izločenih plemenskih merjascev so trupi merjascev z
maso obeh toplih polovic več kot 80 kg za garane prašiče in več kot 64 kg za
izkožene prašiče.
8. člen
(trupi mladih merjascev)
Trupi mladih merjascev so trupi nekastriranih merjascev z
maso obeh toplih polovic od 50 kg do 80 kg pri garanih in od 37 kg do 64 kg pri
izkoženih prašičih. V to kategorijo spadajo tudi monorhidi in kriptorhidi.
III. TEHTANJE, OCENJEVANJE MESNATOSTI IN RAZVRŠČANJE
PRAŠIČJIH TRUPOV
9. člen
(delovni in tehnični pogoji)
Klavnica je dolžna zagotoviti ustrezne delovne in tehnične
pogoje za opravljanje dejavnosti iz tega pravilnika.
10. člen
(natančnost in tariranje)
(1) Za tehtanje polovic prašičev se uporabljajo neavtomatske
tehtnice razreda točnosti III z največjim preskusnim razdelkom e=0,5 kg, ki
morajo biti overjene v skladu s predpisom o meroslovnih zahtevah za
neavtomatske tehtnice. Masa polovic prašičev se izraža z ločljivostjo, enako
preskusnemu razdelku tehtnice. 
(2) Kontrolna organizacija iz 14. člena tega pravilnika
določi taro razpenjal oziroma kljuk, na katerih so polovice prašičev med
tehtanjem obešene (v nadaljnjem besedilu: tara). Taro se določi tako, da se
stehta 10% oziroma najmanj 20 naključno izbranih kljuk ter kot taro upošteva
najlažjo izbrano kljuko. Postopek določanja tare za posamezno klavnico mora
biti ustrezno dokumentiran. 
(3) Ne glede na določbe prejšnjega odstavka kontrolni
organizaciji ni treba določati tare, če se uporablja avtomatski sistem
odčitavanja tare. 
(4) Ugotovljena tara iz drugega in tretjega odstavka tega
člena se odbije od mase, ugotovljene s tehtanjem.
11. člen
(čas ocenjevanja)
Tehtanje toplih prašičjih trupov, kategorizacija, ocenjevanje
mesnatosti in razvrščanje ter označevanje mora biti opravljeno na enem mestu na
koncu linije klanja najpozneje v 45 minutah po zakolu ter pred pričetkom
hlajenja.
12. člen
(ocenjevanje mesnatosti trupov pitanih prašičev in
razvrščanje v tržne razrede)
(1) Za ocenjevanje mesnatosti (v odstotkih izraženega deleža
mesa v trupu) so dovoljene metode, ki so pripravljene skladno s predpisi Evropske
unije in predhodno odobrene s strani Evropske komisije (priloga I Odločbe
2005/879/ES). 
(2) Glede na ocenjeno mesnatost se trup pitanega prašiča
označi z enim od tržnih razredov iz drugega odstavka 3. člena Uredbe
3220/84/EGS.
13. člen
(označevanje trupov pitanih prašičev)
(1) Trupi pitanih prašičev morajo biti označeni skladno s
prvim oziroma tretjim odstavkom 4. člena Uredbe 2967/85/EGS. 
(2) Vsaka polovica pitanih prašičev, ki so v prometu, mora
biti označena s tržnim razredom.
IV. KONTROLNA ORGANIZACIJA
14. člen
(pogoji)
Kontrolne organizacije za ocenjevanje in razvrščanje
prašičjih trupov morajo izpolnjevati naslednje pogoje: 
-       
da razpolagajo z ustrezno merilno opremo za izvajanje nalog, ki so
predmet kontrole; 
-       
da so akreditirane za ugotavljanje skladnosti (SIST EN 17020); 
-       
da imajo ustrezno usposobljene osebe, ki lahko opravljajo delo
kontrolorja.
15. člen
(izobrazba kontrolorja)
Oseba, ki pri kontrolni organizaciji opravlja nalogo
kontrolorja (v nadaljnjem besedilu: kontrolor), mora imeti najmanj
srednješolsko strokovno izobrazbo (V. stopnjo) kmetijske, veterinarske ali
živilske smeri ter opravljeno usposabljanje s strani ministrstva imenovane
organizacije.
16. člen
(naloge kontrolne organizacije)
Kontrolne organizacije izvajajo naslednje naloge: 
-       
opravljajo tehtanje, kategorizacijo prašičev, ocenjujejo mesnatost
trupov pitanih prašičev in jih razvrščajo v tržne razrede ter jih ustrezno
označijo z žigi oziroma etiketami; 
-       
skrbijo za merilno opremo oziroma druge naprave, ki so v klavnicah in se
uporabljajo pri ocenjevanju mesnatosti, tehtanju oziroma razvrščanju prašičjih
trupov; 
-       
preverjajo pripravo prašičjih trupov; 
-       
vodijo zapisnik o ugotovljeni kakovosti prašičjih trupov, pripravljajo
poročila in vodijo ustrezno evidenco o zakolu in kakovosti prašičjih trupov; 
-       
izdajajo dnevna poročila po dobaviteljih oziroma rejcih prašičev in po
klavnicah in enkrat mesečno izdajo poročilo ministrstvu; 
-       
sodelujejo s predstavniki rejcev prašičev, klavnicami, s strokovnimi in
raziskovalnimi institucijami ter s pristojnimi upravnimi organi; 
-       
zagotavljajo sledljivost pri kategorizaciji, ocenjevanju mesnatosti in
razvrščanju prašičjih trupov.
17. člen
(plačevanje stroškov kontrolni organizaciji)
Stroške tehtanja, kategorizacije, ocenjevanja mesnatosti in
razvrščanja prašičjih trupov nosi klavnica, ki za 50% stroškov obremeni rejca
živali, če se klavnica in rejec živali ne dogovorita drugače.
18. člen
(zapisnik kontrolorja)
(1) O opravljenem tehtanju, ocenjevanju mesnatosti in
razvrščanju prašičjih trupov sestavi kontrolor zapisnik. Na podlagi tega
zapisnika morajo klavnice pisno dnevno obveščati rejca oziroma organizatorja
odkupa o rezultatih ocenjevanja mesnatosti in tehtanju. Klavnica in kontrolna
organizacija morata zapisnik hraniti najmanj 24 mesecev. 
(2) Zapisnik iz prejšnjega odstavka mora vsebovati naslednje
podatke: 
1.     
ime in priimek oziroma firmo (šifro) in naslov oziroma sedež klavnice; 
2.     
ime in priimek oziroma firmo (šifro) in naslov oziroma sedež
dobavitelja; 
3.     
šifro rejca oziroma pri živalih iz uvoza šifro države; 
4.     
datum in uro zakola; 
5.     
način priprave trupa (garani ali izkoženi); 
6.     
zaporedno številko zakola; 
7.     
skupno identifikacijsko številko živali v skladu s predpisi o
označevanju živali v prometu; 
8.     
maso toplih polovic prašičev v kg, izraženo z ločljivostjo, enako
preizkusnemu razdelku tehtnice iz prvega odstavka 10. člena tega pravilnika; 
9.     
meritvi M in S iz Priloge I Odločbe 2005/879/ES, izražene na celo
število (DM5) oziroma eno decimalko (HGP4); 
10.  
odstotek mesa, izražen na eno decimalko; 
11.  
navedbo tržnega razreda za trupe pitanih prašičev in oznako kategorije; 
12.  
opombe s podatki o morebitnih delnih ali celotnih poškodbah, neustrezni
pripravi trupa ter izgubah na transportu in v klavnici. Opombe so obvezen
element zapisnika tudi pri elektronski obliki zapisa; 
13.  
podpis kontrolorja (tudi v elektronski obliki zapisa) in žig kontrolne
organizacije.
V. KONČNI DOLOČBI
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o kategorizaciji, ocenjevanju mesnatosti in razvrščanju klavnih trupov prašičev
(Uradni list RS, št. 22/04, 33/04 in 104/04 – popr.).
20. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 324-01-27/2005
Ljubljana, dne 22. marca 2006
EVA 2005-2311-0048
Marija Lukačič l.r. 
Ministrica 
za kmetijstvo, gozdarstvo in prehrano
Soglašam!
Andrej Bručan l.r. 
Minister 
za zdravje