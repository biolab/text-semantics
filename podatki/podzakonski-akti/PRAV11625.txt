I. SPLOŠNI DOLOČBI
1. člen
(vsebina)
(1) Ta pravilnik določa meroslovne in
tehnične zahteve, ki jih morajo izpolnjevati etilometri, način označevanja ter
postopke ugotavljanja skladnosti in overitev.
(2) Ta pravilnik se izda ob upoštevanju
postopka informiranja v skladu z Direktivo 98/34/ES Evropskega parlamenta in
Sveta z dne 22. junija 1998 o določitvi postopka za zbiranje informacij na
področju tehničnih standardov in tehničnih predpisov (UL L št. 204 z dne
21. 7. 1998, str. 37), zadnjič spremenjeno z Uredbo (EU) št. 1025/2012
Evropskega parlamenta in Sveta z dne 25. oktobra 2012 o evropski standardizaciji,
spremembi direktiv Sveta 89/686/EGS in 93/15/EGS ter direktiv 94/9/ES,
94/25/ES, 95/16/ES, 97/23/ES, 98/34/ES, 2004/22/ES, 2007/23/ES, 2009/23/ES in
2009/105/ES Evropskega parlamenta in Sveta ter razveljavitvi Sklepa Sveta
87/95/EGS in Sklepa št. 1673/2006/ES Evropskega parlamenta in Sveta (UL L št.
316 z dne 14. 11. 2012, str. 12).
2. člen
(pomen izrazov)
V tem pravilniku uporabljeni izrazi in
simboli imajo naslednji pomen:
-       
»etilometer« je merilni instrument za merjenje koncentracije etanola v
izdihanem zraku;
-       
»največji dopustni pogrešek« (v nadaljnjem besedilu: NDP) je skrajna
vrednost merilnega pogreška, ki jo glede na znano referenčno vrednost za dano
meritev, merilni instrument ali merilni sistem dopuščajo specifikacije ali
predpisi;
-       
»vplivna veličina« je veličina, ki pri neposrednem merjenju ne vpliva na
veličino, ki se dejansko meri, vpliva pa na razmerje med kazanjem in merilnim
rezultatom;
-       
»naznačeni obratovalni pogoj« je obratovalni pogoj, ki mora biti med
merjenjem izpolnjen, da bo merilni instrument ali merilni sistem deloval, kot
je zasnovan;
-       
»motnja« je vplivna veličina, katere vrednost je znotraj omejitev, določenih
v zvezi z ustrezno zahtevo, vendar zunaj določenih naznačenih obratovalnih
pogojev merilnega instrumenta;
-       
»lezenje« je zvezno ali stopenjsko spreminjanje kazanja s časom zaradi
sprememb meroslovnih lastnosti merilnega instrumenta;
-       
»spominski učinek« je razlika med rezultatoma meritev iste koncentracije
etanola, če smo med obema meritvama iste koncentracije izmerili vzorec s
specificirano višjo koncentracijo etanola;
-       
»stacionarni etilometer« je etilometer, ki je namenjen samo za uporabo
na stalnih lokacijah znotraj zgradb ali na mestih s stabilnimi okoljskimi
pogoji delovanja;
-       
»prenosni etilometer« je etilometer, ki je namenjen za uporabo znotraj
ali zunaj zgradb in za mobilno uporabo z lastnim virom napajanja;
-       
»mobilni etilometer« je etilometer, ki je namenjen za mobilno uporabo z
napajanjem iz akumulatorja vozila.
II. MEROSLOVNE IN TEHNIČNE ZAHTEVE
3. člen
(splošna načela)
(1) Etilometer mora zagotavljati
visoko raven meroslovne zaščite, da bi lahko vsakdo, ki ga merjenje zadeva,
zaupal rezultatom meritev, ter mora biti zasnovan in proizveden na visoki
kakovostni ravni merilne tehnologije in varovanja merilnih podatkov.
(2) Rešitve, ki se sprejmejo zaradi
izpolnjevanja zahtev tega pravilnika, morajo upoštevati predvideno uporabo etilometra
in vse predvidljive zlorabe etilometra.
(3) Etilometer mora biti zasnovan
tako, da je mogoče izvesti vsak pregled in preskus, ki je predpisan s tem pravilnikom.
4. člen
(NDP)
(1) V okviru naznačenih obratovalnih
pogojev in v odsotnosti motenj merilni pogrešek etilometra ne sme presegati
vrednosti NDP.
(2) NDP
so sledeči:


Prava vrednost
  (mg/l)

NDP (mg/l)


< 0,4

± 0,02


≥ 0,4
≤ 2

± (0,05 x prava
  vrednost)


> 2

± (0,5 x prava
  vrednost – 0,9)


5. člen
(naznačeni obratovalni pogoji in motnje)
(1) Proizvajalec etilometra mora
določiti klimatsko, mehansko in elektromagnetno okolje, v katerem se etilometer
lahko uporablja, oskrbo z električno energijo in druge vplivne veličine, ki
lahko vplivajo na njegovo točnost in navesti, ali je etilometer namenjen za
uporabo kot stacionarni, prenosni ali mobilni etilometer.
(2) Proizvajalec mora določiti
naslednje naznačene vrednosti za obratovalne pogoje:
1.     
za merjeno veličino:
- 
merilno območje, ki mora biti v območju od 0 mg/l do najmanj 2 mg/l;
2.     
za izdihan zrak:
- 
prostornino, ki mora biti najmanj 1,2 l,
- 
trajanje izdiha, ki mora biti najmanj 5 s,
- 
pretok, ki mora biti najmanj 6 l/min in
- 
protitlak, ki ne presega 25 hPa (pri pretoku 12 l/min);
3.     
za klimatske vplivne veličine:
- 
za stacionarne etilometre: najmanj temperaturno območje od + 5 °C do +
30 °C in
- 
za prenosne in mobilne etilometre: najmanj temperaturno območje od – 10
°C do + 40 °C;
4.     
za vplivne veličine električnega napajanja:
- 
vrednost (območja) napajalne napetosti in omrežne frekvence;
5.     
za okoljski tlak:
- 
območje, ki mora ležati med 860 hPa in 1060 hPa.
(3) Glede na klimatsko okolje
delovanja, v katerem se bo etilometer predvidoma uporabljal, je za prenosne in
mobilne etilometre potreben preskus s stalno vlažno vročino (nekondenzirajočo)
in s ciklično vlažno vročino (kondenzirajočo).
(4) V zvezi z mehanskim okoljem je
treba upoštevati naslednje vplivne veličine:
-       
mehanske sunke in
-       
tresljaje, pri prenosnih in mobilnih etilometrih.
(5) V zvezi z elektromagnetnim okoljem
je treba upoštevati naslednje vplivne veličine:
-       
prekinitve napetosti,
-       
kratkotrajne upade napetosti,
-       
napetostne prehodne pojave na napajalnih in signalnih vodih,
-       
elektrostatične razelektritve,
-       
radiofrekvenčna elektromagnetna polja,
-       
inducirana radiofrekvenčna elektromagnetna polja na napajalnih in
signalnih vodih in
-       
napetostne udare na napajalnih vodih in signalnih vodih.
(6) Druge vplivne veličine, ki jih je
treba upoštevati, so:
-       
spremembe napetosti,
-       
spremembe omrežne frekvence,
-       
skladiščenje,
-       
skupni delež ogljikovodikov v okoliškem zraku,
-       
koncentracija CO2.
6. člen
(dopusten učinek motenj in ostalih
vplivnih veličin)
(1) V okviru naznačenih obratovalnih
pogojev in v prisotnosti motenj iz 5. člena tega pravilnika sme biti učinek
motenj na etilometer tak, da sprememba merilnega rezultata ni večja od NDP za
ta merilni rezultat. Če je ali bi bila sprememba merilnega rezultata večja od
NDP za ta merilni rezultat, etilometer opozori, da meritev ni veljavna ali pa
meritve sploh ne izvede.
(2) Etilometer mora biti zasnovan in
izdelan tako, da v primeru prisotnosti fizioloških vplivnih veličin acetona,
metanola, izopropanola ali ogljikovega monoksida, vpliv posamezne substance na
merilni rezultat ni večji kot 0,1 mg/l.
7. člen
(temeljna pravila za preskušanje in
določanje pogreškov)
(1) Skladnost z zahtevami iz 4. in 6.
člena tega pravilnika je treba preveriti za vsako primerno vplivno veličino.
Zahteve veljajo, kadar se uporabi vsaka posamezna vplivna veličina in se njen
učinek ocenjuje ločeno ter se druge vplivne veličine ohranjajo relativno
konstantne pri referenčnih vrednostih.
(2) Meroslovni preskusi se izvajajo ob
prisotnosti vplivne veličine ali po tem, pri čemer je treba upoštevati tiste
razmere, ki ustrezajo običajnemu stanju delovanja etilometra, ko se bo ta
vplivna veličina verjetno pojavila.
8. člen
(ponovljivost)
Merjenje iste merjene veličine v enakih
razmerah mora v zaporednih meritvah dati zelo podobne rezultate. Standardni
odmik merilnih rezultatov mora biti manjši ali enak 1/3 NDP.
9. člen
(lezenje)
(1) Lezenje merilnega rezultata pri
koncentraciji 0,00 mg/l mora biti manjše kot 0,010 mg/l v štirih urah.
(2) Lezenje merilnega rezultata pri
koncentraciji 0,40 mg/l mora biti manjše kot 0,010 mg/l v štirih urah ter
manj kot 0,020 mg/l v dveh mesecih.
10. člen
(spominski učinek)
Spominski učinek pri veliki razliki v
koncentraciji etanola in spominski učinek pri majhni razliki v koncentraciji
etanola mora biti manjši kot 0,010 mg/l.
11. člen
(vzdržljivost)
(1) Etilometer mora biti zasnovan
tako, da v okoljskih pogojih, za katere je zasnovan, izpolnjuje zahteve glede
NDP v uporabi, ki so določeni v 30. členu tega pravilnika, najmanj za obdobje
iz 28. člena tega pravilnika, če je pravilno nameščen ter se vzdržuje in
uporablja v skladu z navodili proizvajalca.
(2) Proizvajalec mora opredeliti
časovno obdobje iz prejšnjega odstavka, ki mora biti v skladu z ostalo
predloženo dokumentacijo v postopku odobritve tipa merila.
12. člen
(primernost)
(1) Etilometer mora biti primeren za
predvideno uporabo, upoštevajoč praktične delovne pogoje, ter uporabniku ne sme
postavljati nerazumnih zahtev zato, da bi pridobil pravilne merilne rezultate.
(2) Etilometer mora biti dovolj
vzdržljiv in njegovi konstrukcijski materiali morajo biti primerni za razmere,
v katerih je predvidena njegova uporaba.
(3) Etilometer mora biti zasnovan
tako, da omogoča meroslovni pregled merila tudi po dajanju v promet in začetku
uporabe. Posebna oprema ali programska oprema za ta pregled mora biti po
potrebi del etilometra.
(4) Vsa programska oprema etilometra
je bistvenega pomena za meroslovne lastnosti etilometra.
13. člen
(prekinitev izdiha)
Etilometer mora opozoriti na prekinitev
izdiha med pihanjem ter na neizpolnjevanje zahtev druge točke drugega odstavka
5. člena tega pravilnika in prekiniti merjenje.
14. člen
(prisotnost etanola v ustih)
Etilometer mora opozoriti na kontaminacijo
izdihanega zraka z etanolom v ustih in prekiniti merjenje.
15. člen
(merilni cikel)
(1) Etilometer mora imeti merilni
cikel, ki vključuje dve meritvi, pri čemer vsaka meritev ustreza enemu izdihu.
Med meritvama morata miniti najmanj 2 minuti.
(2) Etilometer mora prikazati
rezultata obeh meritev. Kot končni rezultat mora prikazati in samodejno
natisniti manjšo vrednost izmed rezultatov obeh meritev, razen v primeru, ko
končni rezultat ni veljaven. Če končni rezultat ni veljaven, mora etilometer na
to opozoriti.
(3) Končni rezultat ni veljaven, če je
razlika med rezultatoma obeh meritev večja od večje izmed sledečih vrednosti:
-       
0,10 mg/l,
-       
20 % manjše vrednosti izmed rezultatov obeh meritev.
(4) Etilometer mora samodejno
preveriti ustreznost delovanja. Etilometer je primeren za uporabo, če:
-       
pred vsako meritvijo preveri ustreznost programske opreme,
-       
pred vsako meritvijo izvede kontrolo ničle na osnovi meritve okoliškega
zraka in je ta manjša ali enaka 0,01 mg/l,
-       
na začetku in koncu merilnega cikla izvede meritev notranjega standarda
oziroma referenčnega vzorca v območju med 0,20 in 0,40 mg/l in rezultat ne
odstopa od prave vrednosti za več kot 0,03 mg/l.
Po vsakem končanem preverjanju se mora
prikazati rezultat preverjanja. Če preverjanje pokaže, da merilo ni primerno za
uporabo, se mora merjenje samodejno onemogočiti.
16. člen
(detekcijski sistem)
(1) Etilometer mora biti zasnovan
tako, da se onemogoči vpliv drugih substanc, ki bi lahko vplivale na rezultate
meritev.
(2) V ta namen se za merjenje
uporablja dva neodvisna senzorja, ki delujeta na različnih fizikalno-kemijskih
principih ali dva infrardeča senzorja, ki delujeta pri dveh različnih valovnih
dolžinah. Dopustna je tudi enakovredna drugačna izvedba, ki je realizirana na
podlagi dveh neodvisnih meritev.
17. člen
(vzorčenje)
Etilometer mora biti zasnovan tako, da je
onemogočeno vdihavanje onesnaženega zraka predhodnih uporabnikov. Preprečen
mora biti tudi vnos kapljic kondenzata v etilometer.
18. člen
(zaščita pred zlorabo)
(1) Etilometer ne sme omogočati
zlorabe in nehotene napačne uporabe.
(2) Na meroslovne lastnosti etilometra
se ne sme nedopustno vplivati s priključevanjem druge naprave, z nobeno
lastnostjo priključene naprave ali s katero koli drugo oddaljeno napravo, ki
komunicira z etilometrom.
(3) Del strojne opreme, ki je
bistvenega pomena za meroslovne lastnosti, mora biti zasnovan tako, da ga je
mogoče zaščititi. Predvideni zaščitni ukrepi morajo omogočiti dokazljivost
možnega posega.
(4) Vsa programska oprema mora biti
zlahka prepoznavna in zaščitena.
(5) Prepoznavnost programske opreme se
zagotovi preko kontrolne vsote, ki se izračuna na zahtevo in nato prikaže na
zaslonu etilometra.
(6) Dokaz o posegu v merilo preko
programske opreme mora biti na voljo najmanj za obdobje iz 28. člena tega pravilnika.
(7) Merilni podatki, programska oprema
in meroslovno pomembni parametri, ki so shranjeni ali se prenašajo, morajo biti
primerno zaščiteni proti zlorabi ali nepravilni uporabi.
19. člen
(kazanje rezultata)
(1) Rezultati meritev morajo biti
prikazani na zaslonu. Končni rezultat mora biti natisnjen v skladu z zahtevo
drugega odstavka 15. člena tega pravilnika.
(2) Kazanje vsakega merilnega
rezultata mora biti jasno in nedvoumno ter opremljeno z znaki in napisi, ki so
potrebni za obveščanje uporabnika o pomenu merilnega rezultata. Pri normalnih
pogojih uporabe mora biti odčitavanje enostavno. Dodatna kazanja se lahko
uporabljajo, če jih ni mogoče zamenjati z merilnimi rezultati.
(3) Natisnjen merilni rezultat mora
biti enostavno čitljiv in obstojen.
(4) Vsi prikazi in izpisi morajo biti
v slovenskem jeziku oziroma morajo biti podani tako, da je zagotovljena
ustrezna informiranost vseh uporabnikov etilometra.
20. člen
(merska enota in razdelek)
(1) Etilometer mora kazati in izpisati
merilni rezultat v mg/l.
(2) Merska enota ali njen simbol
morata biti navedena v neposredni bližini številčne vrednosti.
(3) Etilometer mora biti dovolj
občutljiv in njegov prag odzivnosti mora biti dovolj nizek za predvideno
merilno nalogo.
(4) Vrednost razdelka kazanja pri
overitvi (preskusnega razdelka) mora biti 0,001 mg/l. Vrednost razdelka kazanja
pri uporabi etilometra mora biti 0,01 mg/l. Pri tem mora biti izmerjena
vrednost prikazana tako, da je zaokrožena navzdol na dve decimalni mesti.
21. člen
(ustniki)
Pri izvedbi meritev z etilometrom se morajo
uporabljati ustniki za enkratno uporabo, ki morajo biti zapakirani posamično.
Po vsakem izdihu je ustnik treba zamenjati.
III. NAPISI IN OZNAKE
22. člen
(napisna ploščica)
(1) Etilometer mora imeti na vidnem
mestu nameščeno napisno ploščico z naslednjimi podatki:
-       
firmo oziroma ime ali znak proizvajalca,
-       
vrsto merila (etilometer), tip,
-       
oznako odobritve tipa merila (uradna oznaka),
-       
tovarniško številko in leto proizvodnje,
-       
merilno območje,
-       
območje okoljskih temperatur, v katerem se lahko uporablja etilometer,
-       
vrednost oziroma območje vrednosti napajalne napetosti in omrežne
frekvence.
(2) Napisi na etilometru morajo biti v
slovenskem jeziku oziroma morajo biti podani tako, da je zagotovljena ustrezna
informiranost vseh uporabnikov etilometra.
(3) Vse oznake in napisi, ki se
zahtevajo, morajo biti jasni, neizbrisljivi, nedvoumni in neprenosljivi.
23. člen
(navodilo za uporabo)
(1) Etilometru mora biti priloženo
navodilo za uporabo v slovenskem jeziku.
(2) Navodilo za uporabo mora biti
popolno in jasno ter mora vsebovati najmanj:
-       
navodilo za pravilno uporabo etilometra (izvedba meritev),
-       
maksimalno in minimalno temperaturo hranjenja,
-       
naznačene obratovalne pogoje,
-       
ogrevalni čas,
-       
pogoje za varno uporabo.
(3) V navodilu za uporabo etilometra
mora biti posebno opozorilo, da se sme meritev izvesti samo v primeru, da je od
zadnjega zaužitja hrane ali pijače minilo najmanj 15 minut. Izvajalec meritve
mora preiskovano osebo na to posebej opozoriti.
IV. UGOTAVLJANJE SKLADNOSTI
24. člen
(postopki)
Za etilometer je obvezna odobritev tipa
merila, ki ji sledi prva overitev.
25. člen
(odobritev tipa)
(1) V postopku odobritve tipa merila
se s pregledom dokumentacije in vzorca tipa merila ter preskusi ugotavlja, ali
etilometer izpolnjuje zahteve iz tega pravilnika.
(2) Pregledi in preskusi za pregled
izpolnjevanja zahtev tega pravilnika se opravijo na način in pri pogojih, kot
jih določa mednarodno priporočilo OIML R126 Mednarodne organizacije za zakonsko
meroslovje (Organisation Internationale de Métrologie Légale) (v nadaljnjem
besedilu: OIML R126) oziroma na drug enakovreden način.
(3) Sklicevanje na OIML R126 izhaja iz
članstva Republike Slovenije v Mednarodni organizaciji za zakonsko meroslovje.
(4) OIML R126 v angleškem jeziku je
dosegljiv na spletni strani Mednarodne organizacije za zakonsko meroslovje.
(5) Izpolnjevanje zahteve iz 14. člena
tega pravilnika se v postopku odobritve tipa merila dodatno preveri s
funkcionalnim preskusom vzorca tipa merila na reprezentativnem vzorcu najmanj
desetih odraslih oseb. Funkcionalni preskus izvede ali da izvesti Urad
RS za meroslovje (v nadaljnjem besedilu: Urad). Pri izvedbi
funkcionalnega preskusa se izvedejo meritve tako, da se omogoči detekcija
kontaminacije izdihanega zraka z etanolom v ustih. O rezultatih funkcionalnega
preskusa se sestavi poročilo, ki je del poročila o preskusu tipa merila.
26. člen
(tuja preskusna poročila)
V postopkih iz tega pravilnika se lahko
delno ali v celoti sprejmejo in priznajo tudi preskusna poročila, kot jih
določa OIML R126, ki jih je izdal organ za ugotavljanje skladnosti, akreditiran
za ustrezno področje ugotavljanja skladnosti v zvezi z Uredbo (ES) št. 765/2008
Evropskega parlamenta in Sveta z dne 9. julija 2008 o določitvi zahtev za
akreditacijo in nadzor trga v zvezi s trženjem proizvodov ter razveljavitvi
Uredbe (EGS) št. 339/93 (UL L št. 218 z dne 13. 8. 2008, str. 30) ali
pristojni organ za odobritve tipa etilometrov v državi članici EU.
27. člen
(prva overitev)
(1) Postopek pregleda in preskusa
etilometra pri prvi overitvi obsega:
-       
identifikacijo etilometra, da se ugotovi njegova skladnost z odobrenim
tipom,
-       
preskus etilometra v skladu s tem pravilnikom in
-       
pregled predpisanih napisov in možnosti za označitev z overitvenimi in
zaščitnimi oznakami.
(2) Preskus etilometra obsega:
-       
preskus točnosti in
-       
preskus ponovljivosti.
(3) Preskusi točnosti in ponovljivosti
se opravijo najmanj pri petih različnih koncentracijah, tako da je pokrito
celotno merilno območje. V vsakem izmed prvih dveh koncentracijskih območij,
definiranih v drugem odstavku 4. člena tega pravilnika, se meritve
izvedejo pri najmanj dveh koncentracijah. Obvezna je izvedba meritev pri
koncentraciji 0,00 mg/l. V primeru, da merilno območje etilometra ne presega
koncentracije 2 mg/l, je obvezna izvedba meritev tudi pri tej koncentraciji. V
primeru, da merilno območje etilometra presega koncentracijo 2 mg/l, je obvezna
izvedba meritev tudi v tem koncentracijskem območju. Pri vsaki koncentraciji je
potrebno opraviti najmanj deset zaporednih meritev.
(4) Rezultati meritev morajo za
preskus točnosti izpolnjevati zahteve iz drugega odstavka 4. člena in za preskus
ponovljivosti zahteve iz 8. člena tega pravilnika.
V. REDNE IN IZREDNE OVERITVE
28. člen
(rok redne overitve)
Rok za redno overitev etilometra je eno
leto.
29. člen
(preskusi)
(1) Pri redni overitvi etilometra se
opravi najmanj preskus točnosti na način, kot je opredeljen v tretjem in
četrtem odstavku 27. člena tega pravilnika.
(2) Pri izredni overitvi se opravi
preverjanje in preskuse enako kot je navedeno za prvo overitev v 27. členu tega
pravilnika.
(3) Kontrolni sistem, ki se uporablja
za preskušanje etilometrov, mora generirati etanolne pare znane koncentracije z
merilno negotovostjo, ki je manjša ali enaka 1/3 NDP za to koncentracijo.
29.a člen
Redne in izredne overitve etilometrov, katerih imetnik je Republika
Slovenija, izvaja Urad.
VI. UPORABA
30. člen
(NDP v uporabi)
NDP za
etilometre v uporabi so sledeči:


Prava vrednost
  (mg/l)

NDP (mg/l)


< 0,4

± 0,030


≥ 0,4
≤ 2

± (0,075 x prava
  vrednost)


> 2

± (0,75 x prava
  vrednost – 1,35)



Pravilnik o meroslovnih zahtevah za etilometre
(Uradni list RS, št. 81/13) vsebuje naslednji prehodni in
končni določbi:
»VII. PREHODNI IN KONČNI DOLOČBI
31. člen
(odobritev tipa
in prva overitev)
(1) Etilometri, ki imajo na dan
uveljavitve tega pravilnika veljavno odobritev tipa merila na podlagi
Pravilnika o meroslovnih zahtevah za etilometre (Uradni list RS, št. 27/02), se
smejo dati v prvo overitev, če izpolnjujejo zahteve iz 27. člena tega
pravilnika.
(2) Etilometri, ki imajo na dan
uveljavitve tega pravilnika veljavno prvo overitev na podlagi Pravilnika o
meroslovnih zahtevah za etilometre (Uradni list RS, št. 27/02), se smejo še
naprej dajati v redno oziroma izredno overitev, če izpolnjujejo zahteve iz 29.
člena tega pravilnika.
32. člen
(postopki v
teku)
Postopki, ki so se začeli pred
uveljavitvijo tega pravilnika, se končajo v skladu z določbami tega pravilnika.
33. člen
(prenehanje
veljavnosti)
Z dnem uveljavitve tega pravilnika, preneha
veljati Pravilnik o meroslovnih zahtevah za etilometre (Uradni list RS, št.
27/02).
34. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika o
meroslovnih zahtevah za etilometre (Uradni list RS, št. 5/16) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.