1. člen
(vsebina)
Ta pravilnik določa podrobnejša pravila o
vodenju seznama upraviteljev ter podrobnejša pravila o vsebini in načinu
obveščanja sodišč, ki na prvi stopnji vodijo postopke zaradi insolventnosti (v
nadaljnjem besedilu: sodišča) o vpisu vsake spremembe v seznam upraviteljev, s
strani Ministrstva za pravosodje (v nadaljnjem besedilu: ministrstvo), ter obveščanje
ministrstva s strani sodišč o podatkih postopka zaradi insolventnosti ali
prisilne likvidacije iz 4. točke drugega odstavka 110. člena Zakona o finančnem
poslovanju, postopkih zaradi insolventnosti in prisilnem prenehanju (v
nadaljnjem besedilu: zakon).
2. člen
(vodenje in oblika seznama upraviteljev)
(1) Seznam upraviteljev vodi
ministrstvo v obliki informatizirane zbirke podatkov.
(2) Listine, ki so podlaga za izdajo
dovoljenja za opravljanje funkcije upravitelja v postopkih zaradi insolventnosti
in prisilne likvidacije (v nadaljnjem besedilu: dovoljenje za opravljanje
funkcije upravitelja), vodi ministrstvo ločeno v zbirki listin sestavljeni iz
osebnih map upraviteljev.
(3) Minister za pravosodje pooblasti
osebo, zaposleno na ministrstvu, za vodenje seznama upraviteljev (v nadaljnjem
besedilu: odgovorna oseba ministrstva).
(4) Pri vodenju seznama upraviteljev
se dnevno samodejno izvajajo varnostne kopije podatkov.
3. člen
(vpis v seznam upraviteljev)
(1) Ministrstvo mora v treh delovnih
dneh po izdaji odločbe v seznam upraviteljev vpisati osebo, ki ji izda
dovoljenje za opravljanje funkcije upravitelja.
(2) Upravitelji
se v seznamu upraviteljev vodijo po vrstnem redu zaporedne številke pridobitve
dovoljenja za opravljanje funkcije upravitelja.
(3) Podatki iz 1. točke drugega
odstavka 110. člena zakona se vpišejo v seznam upraviteljev na način, določen v
drugem odstavku 113. člena zakona. Podatke iz 2.-7. točke drugega odstavka 110.
člena zakona vpiše odgovorna oseba ministrstva.
4. člen
(sodišča, pri katerih oseba opravlja
funkcijo upravitelja)
(1) Minister za pravosodje izdela
seznam upraviteljev za posamezno okrožno sodišče (v nadaljnjem besedilu: seznam
izbranih upraviteljev posameznega okrožnega sodišča).
(2) Seznam izbranih upraviteljev posameznega
okrožnega sodišča se oblikuje s prevzemom upraviteljev, ki so izbrali posamezno
okrožno sodišče, iz seznama upraviteljev skladno z drugim odstavkom prejšnjega
člena.
(3) Seznam izbranih upraviteljev
posameznega okrožnega sodišča se vodi na način, da so iz seznama razvidni
podatki iz 4. točke drugega odstavka 110. člena zakona za izbrano okrožno
sodišče in podatki iz 6. točke drugega odstavka 110. člena zakona za
upravitelja, čigar imenovanje za upravitelja v novih zadevah je začasno
ustavljeno.
5. člen
(sprememba podatkov v seznamu
upraviteljev)
Ministrstvo vpiše spremembo podatkov, razen
spremembe po tretjem odstavku 113. člena zakona, v treh delovnih dneh odkar je
za spremembo izvedelo oziroma je bilo o njej obveščeno.
6. člen
(izbris iz seznama upraviteljev)
(1) Ministrstvo mora v treh delovnih
dneh po izdaji odločbe iz seznama upraviteljev izbrisati osebo, ki ji odvzame
dovoljenje za opravljanje funkcije upravitelja, ali osebo, ki ji dovoljenje
preneha veljati po četrtem odstavku 109. člena zakona.
(2) Izbrisu upravitelja iz seznama
upraviteljev samodejno sledi izbris upravitelja iz seznama izbranih
upraviteljev posameznega okrožnega sodišča.
(3) Podatki iz seznama upraviteljev se
po izbrisu upravitelja trajno hranijo v arhivski zbirki podatkov.
7. člen
(obveščanje)
(1) Ministrstvo obvešča sodišča o vseh
spremembah po petem odstavku 113. člena zakona tako, da informacijski sistem,
ki ga uporablja za podporo vodenja evidence upraviteljev (v nadaljnjem
besedilu: informacijski sistem e-Ev-upr), omogoča informacijskemu sistemu, ki
ga upravlja Center za informatiko na Vrhovnem sodišču Republike Slovenije (v
nadaljnjem besedilu: Center za informatiko) in ki vključuje modul za
informacijsko podporo vodenja vpisnikov v postopkih zaradi insolventnosti (v nadaljnjem
besedilu: informacijski sistem e-INS), klic spletnih storitev, ki posreduje
podatke o teh spremembah.
(2) Informacijski sistem e-INS v
modulu za informacijsko podporo vodenja vpisnikov v postopkih zaradi
insolventnosti:
1.    
dnevno osvežuje podatke s seznama izbranih upraviteljev za vsako okrožno
sodišče in zagotavlja samodejno izbiro upravitelja po vrstnem redu iz tretjega
odstavka 116. člena zakona,
2.    
če je upravitelj izbrisan iz evidence upraviteljev zaradi odvzema ali
prenehanja dovoljenja za opravljanje funkcije upravitelja po 109. členu zakona
ali če je začasno ustavljeno njegovo imenovanje po 112. členu zakona, samodejno
izdela in objavi obvestilo uporabnikom informacijskega sistema e-INS o tej
okoliščini.
(3) Sodišča obveščajo ministrstvo o
imenovanjih in razrešitvah upraviteljev po šestem odstavku 113. člena zakona
tako, da informacijski sistem e-INS omogoča informacijskemu sistemu e-Ev-upr,
klic spletnih storitev, ki posreduje podatke o imenovanjih in razrešitvah
upraviteljev.
(4) Informacijski sistem e-INS omogoča
informacijskemu sistemu e-Ev-upr klic spletnih
storitev, ki posredujejo podatke o varnih elektronskih predalih upraviteljev,
vpisanih v varnostni shemi po 13. členu Pravilnika o
elektronskem poslovanju v civilnih sodnih postopkih (Uradni list RS, št.
64/10).
(5) Šteje se, da je upravitelj
obvestil ministrstvo o naslovu varnega elektronskega predala ali o njegovi
spremembi, če je ta podatek vpisan v varnostni shemi po
13. členu Pravilnika o elektronskem poslovanju v
civilnih sodnih postopkih (Uradni list RS, št. 64/10).
8. člen
(objava seznama upraviteljev)
(1) Seznam upraviteljev se objavi na
spletnih straneh za objave v postopkih zaradi insolventnosti, katere upravlja
Agencija Republike Slovenije za javnopravne evidence in storitve.
(2) Objava se opravi skladno s
predpisi, ki urejajo varstvo osebnih podatkov.

Pravilnik o vodenju seznama upraviteljev in o
vsebini ter načinu obveščanja (Uradni list RS, št. 82/08)
vsebuje naslednjo končno določbo:
»KONČNA DOLOČBA
9. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o vodenju
seznama upraviteljev in o vsebini ter načinu obveščanja (Uradni list RS, št. 102/10)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati 1. januarja
2011.«.