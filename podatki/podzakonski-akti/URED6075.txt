1. člen
(vsebina)
S to uredbo se določata pristojni organ in
sankcije za izvajanje Uredbe (EU) št. 236/2012 Evropskega parlamenta in Sveta z
dne 14. marca 2012 o prodaji na kratko in določenih vidikih poslov
kreditnih zamenjav (UL L št. 86 z dne 24. 3. 2012, str. 1; v nadaljnjem
besedilu: Uredba 236/2012/EU).
2. člen
(pristojni organ)
(1) Organ, pristojen za izvajanje
Uredbe 236/2012/EU in te uredbe, je Agencija za trg vrednostnih papirjev (v
nadaljnjem besedilu: agencija).
(2) Agencija je pristojna tudi za
izvajanje nadzora in vodenje postopkov zaradi prekrškov iz 5. in 6. člena te
uredbe.
3. člen
(način opravljanja nadzora)
(1) Agencija opravlja nadzor nad
spoštovanjem Uredbe 236/2012/EU in te uredbe:
1.    
s spremljanjem, zbiranjem in preverjanjem objavljenih informacij in
poročil ter obvestil oseb, ki morajo po Uredbi 236/2012/EU in tej uredbi ali
drugih predpisih poročati agenciji,
2.    
s pridobivanjem informacij in opravljanjem pregledov poslovanja v skladu
s 33. členom Uredbe 236/2012/EU,
3.    
z izrekanjem nadzornih ukrepov iz 4. člena te uredbe.
(2) Za odločanje agencije v posamičnih
zadevah se smiselno uporabljajo določbe zakona, ki ureja trg finančnih
instrumentov.
4. člen
(nadzorni ukrepi agencije)
Če agencija pri nadzoru ugotovi kršitev
Uredbe 236/2012/EU in te uredbe, lahko izreče naslednje nadzorne ukrepe:
1.    
odredi ukrepe, potrebne za odpravo ugotovljene kršitve,
2.    
odredi začasno ustavitev trgovanja s finančnim instrumentom,
3.    
prepove posamezni osebi razpolaganje z njenimi finančnimi instrumenti
ali drugim premoženjem,
4.    
začasno prepove posamezni osebi opravljanje dejavnosti oziroma poklica.
5. člen
(kršitve pravnih oseb)
(1) Z globo od 12.000 do 150.000 eurov
se za prekršek kaznuje pravna oseba, ki:
1.    
ne priglasi neto kratke pozicije v izdanem kapitalu družbe, katere
delnice so uvrščene v trgovanje na mestu trgovanja, v skladu s prvim odstavkom
5. člena Uredbe 236/2012/EU;
2.    
javno ne razkrije podrobnosti o neto kratki poziciji v izdanem kapitalu
družbe, katere delnice so uvrščene v trgovanje na mestu trgovanja, v skladu s
prvim odstavkom 6. člena Uredbe 236/2012/EU;
3.    
ne priglasi neto kratke pozicije v zvezi z izdanim državnim vrednostnim
papirjem v skladu s prvim odstavkom 7. člena Uredbe 236/2012/EU;
4.    
ne priglasi nekrite pozicije v poslih kreditnih zamenjav državnih
vrednostnih papirjev v skladu z 8. členom Uredbe 236/2012/EU;
5.    
ne vodijo pet let evidence o bruto pozicijah, ki tvorijo znatno neto
kratko pozicijo (prvi odstavek 9. člena Uredbe 236/2012/EU);
6.    
izvede prodajo na kratko delnice v nasprotju s pogoji iz prvega odstavka
12. člena Uredbe 236/2012/EU;
7.    
izvede prodajo na kratko državnega vrednostnega papirja v nasprotju s
pogoji iz prvega odstavka 13. člena Uredbe 236/2012/EU;
8.    
sklepa posle kreditnih zamenjav v državnih vrednostnih papirjih v
nasprotju s pogoji iz prvega odstavka 14. člena Uredbe 236/2012/EU;
9.    
na zahtevo agencije ne priglasi ali javnosti ne razkrije podrobnosti o
neto kratki poziciji v določenem finančnem instrumentu ali kategoriji finančnih
instrumentov v skladu s prvim odstavkom 18. člena Uredbe 236/2012/EU;
10.  na
zahtevo agencije ne priglasi vseh večjih sprememb pristojbin v skladu z drugim
odstavkom 19. člena Uredbe 236/2012/EU;
11.  krši
ukrepe agencije iz 20. člena Uredbe 236/2012/EU;
12.  krši
omejitve agencije glede omejitev sklepanja transakcij s posli kreditnih
zamenjav državnih vrednostnih papirjev ali vrednosti pozicij v poslih kreditnih
zamenjav državnih vrednostnih papirjev iz prvega odstavka 21. člena Uredbe
236/2012/EU;
13.  ne
spoštuje ukrepov agencije glede omejitev ali prepovedi prodaje na kratko iz
prvega odstavka 23. člena Uredbe 236/2012/EU.
(2) Z globo od 25.000 do 250.000 eurov
se za prekršek kaznuje pravna oseba, ki se po zakonu, ki ureja gospodarske
družbe, šteje za srednjo ali veliko gospodarsko družbo, ki stori prekršek iz
prejšnjega odstavka.
(3) Z globo od 6.000 do 100.000 eurov
se za prekršek kaznuje samostojni podjetnik posameznik ali posameznik, ki
samostojno opravlja dejavnost, ki stori prekršek iz prvega odstavka tega člena.
(4) Z globo od 800 do 10.000 eurov se
za prekršek kaznuje odgovorna oseba pravne osebe ali samostojnega podjetnika
posameznika ali posameznika, ki samostojno opravlja dejavnost, ki stori
prekršek iz prvega odstavka tega člena.
(5) Z globo od 200 do 5.000 eurov se
za prekršek kaznuje posameznik, ki stori prekršek iz prvega odstavka tega
člena.
6. člen
(kršitve centralne nasprotne stranke)
(1) Z globo od 12.000 do 150.000 eurov
se za prekršek kaznuje centralna nasprotna stranka, če ne vzpostavi vseh
postopkov v skladu s 15. členom Uredbe 236/2012/EU.
(2) Z globo od 25.000 do 250.000 eurov
se za prekršek kaznuje centralna nasprotna stranka, ki se po zakonu, ki ureja
gospodarske družbe, šteje za srednjo ali veliko gospodarsko družbo, ki stori
prekršek iz prejšnjega odstavka.
(3) Z globo od 800 do 10.000 eurov se
za prekršek kaznuje odgovorna oseba centralne nasprotne stranke, ki stori
prekršek iz prvega odstavka tega člena.
7. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00712-44/2012
Ljubljana, dne 12. julija 2012
EVA 2012-1611-0064
Vlada
Republike Slovenije
Janez
Janša l.r.
Predsednik