1. člen
(vsebina sklepa)
Ta sklep določa podrobnejša pravila za izračun minimalnega kapitala
pokojninske družbe, vsebino poročila ter roke in način poročanja minimalnega
kapitala.
2. člen
(minimalni kapital)
(1) Višino minimalnega kapitala pokojninske družbe se
izračuna ločeno za:
I.      
obveznosti iz pogodb, kjer pokojninska družba prevzema tveganja, razen
obveznosti iz pogodb pod točkami od II. do IV. tega odstavka, v višini 4 %
zavarovalno-tehničnih rezervacij,
II.     
obveznosti iz pogodb, kjer pokojninska družba ne prevzema tveganj in so
stroški upravljanja določeni in nespremenljivi za obdobje, daljše od petih let,
v višini 1 % zavarovalno-tehničnih rezervacij,
III.   
obveznosti iz pogodb, kjer pokojninska družba ne prevzema tveganj ter
stroški upravljanja niso določeni in nespremenljivi, v višini 25 % neto
administrativnih stroškov preteklega poslovnega leta,
IV.   
obveznosti iz pogodb, ki krijejo nevarnost smrti, v višini 0,3 %
tveganega kapitala.
(2) Kapital pokojninske družbe mora biti vedno najmanj
enak kapitalskim zahtevam, izračunanim z uporabo določil tega sklepa.
3. člen
(izračun minimalnega kapitala v primeru prenosa portfelja)
V primeru prenosa portfelja pokojninskih zavarovanj prevzemna
pokojninska družba izračuna kapitalske zahteve na osnovi skupnih podatkov prevzemne
pokojninske družbe in podatkov, ki se nanašajo na prevzeti portfelj.
4. člen
(vsebina in roki poročanja)
Pokojninska družba predloži Agenciji za zavarovalni nadzor izpolnjen
obrazec MKPD, ki je priloga in sestavni del tega sklepa, v elektronski obliki,
za prvo, drugo in tretje četrtletje v roku enega meseca po izteku četrtletja,
za poslovno leto pa v roku dveh mesecev po izteku poslovnega leta.
5. člen
(prehodne in končne določbe)
(1) Ta sklep začne veljati petnajsti dan po objavi v
Uradnem listu Republike Slovenije.
(2) Pokojninska družba prvič poroča po določbah tega
sklepa po stanju na dan 31. marec 2016.
(3) Ne glede na določbe prvega odstavka tega člena
pokojninska družba poroča Agenciji za zavarovalni nadzor za poslovno leto 2015
v skladu z določbami Sklepa o podrobnejših pravilih za izračun minimalnega
kapitala zavarovalnic (Uradni list RS, št. 137/06, 25/07, 50/10 in 62/13).
Št. 00701-8/2015-14
Ljubljana, dne 11. februarja 2016
EVA 2015-1611-0140
Predsednik strokovnega sveta
Agencije za zavarovalni nadzor
Sergej Simoniti l.r.

Priloga: Obrazec
MKPD