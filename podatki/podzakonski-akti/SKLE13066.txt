I. SPLOŠNE DOLOČBE
1. člen
(1) S tem sklepom se ustanovi javni zdravstveni zavod
NACIONALNI INŠTITUT ZA JAVNO ZDRAVJE (v nadaljnjem besedilu: zavod).
(2) Ustanovitelj zavoda je Republika Slovenija.
Ustanoviteljske pravice in obveznosti izvršuje Vlada Republike Slovenije.
2. člen
Zavod je pravna oseba javnega prava s statusom javnega
zdravstvenega zavoda.
II. IME IN SEDEŽ
3. člen
(1) Ime zavoda je NACIONALNI INŠTITUT ZA JAVNO ZDRAVJE,
skrajšano ime zavoda je NIJZ. Za poslovanje s tujino se uporablja naziv
National Institute of Public Health.
(2) Sedež zavoda je v Ljubljani. Poslovni naslov je
Trubarjeva cesta 2, Ljubljana.
III. DEJAVNOST ZAVODA
4. člen
(1) Zavod kot javno službo opravlja naloge iz 23.a člena
Zakona o zdravstveni dejavnosti (Uradni list RS, št. 23/05 – uradno prečiščeno
besedilo, 15/08 – ZPacP, 23/08, 58/08 – ZZdrS-E, 77/08 – ZDZdr, 40/12 – ZUJF,
14/13, 88/16 – ZdZPZD, 64/17, 1/19 – odl. US, 73/19, 82/20, 152/20 – ZZUOOP,
203/20 – ZIUPOPDVE, 112/21 – ZNUPZ, 196/21 – ZDOsk, 100/22 – ZNUZSZS, 132/22 –
odl. US, 141/22 – ZNUNBZ in 14/23 – odl. US) ter dejavnost preskrbe Republike
Slovenije s cepivi in imunoglobini za izvajanje programa cepljenja in zaščite z
zdravili v skladu z vsakoletnim programom cepljenja in zaščite z zdravili.
(2) Naloge iz prejšnjega odstavka se v skladu z Uredbo o
standardni klasifikaciji dejavnosti (Uradni list RS, št. 69/07 in 17/08)
razvrščajo v:

46.460

Trgovina na debelo s farmacevtskimi izdelki ter
  medicinskimi potrebščinami in materiali,


58.110

Izdajanje knjig,


58.120

Izdajanje imenikov in adresarjev,


58.130

Izdajanje časopisov,


58.140

Izdajanje revij in druge periodike,


58.190

Drugo založništvo,


58.290

Drugo izdajanje programja,


59.200

Snemanje in izdajanje zvočnih zapisov in muzikalij,


62.010

Računalniško programiranje,


62.020

Svetovanje o računalniških napravah in programih,


62.030

Upravljanje računalniških naprav in sistemov,


62.090

Druge z informacijsko tehnologijo in računalniškimi
  storitvami povezane dejavnosti,


63.110

Obdelava podatkov in s tem povezane dejavnosti,


63.120

Obratovanje spletnih portalov,


70.220

Drugo podjetniško in poslovno svetovanje,


72.110

Raziskovalna in razvojna dejavnost na področju
  biotehnologije,


72.190

Raziskovalna in razvojna dejavnost na drugih področjih
  naravoslovja in tehnologije,


72.200

Raziskovalna in razvojna dejavnost na področju
  družboslovja in humanistike,


74.900

Drugje nerazvrščene strokovne in tehnične dejavnosti,


85.320

Srednješolsko poklicno in strokovno izobraževanje,


85.421

Višješolsko izobraževanje,


85.422

Visokošolsko izobraževanje,


85.590

Drugje nerazvrščeno izobraževanje, izpopolnjevanje in
  usposabljanje,


85.600

Pomožne dejavnosti za izobraževanje,


86.220

Specialistična zunajbolnišnična zdravstvena dejavnost,


86.909

Druge zdravstvene dejavnosti,


88.999

Drugo drugje nerazvrščeno socialno varstvo brez
  nastanitve,


91.011

Dejavnost knjižnic,


91.012

Dejavnost arhivov.

(3) Za racionalno delovanje zavoda se infrastrukturne in
druge dejavnosti, pomembne za vse ali več organizacijskih enot zavoda,
združujejo in opravljajo na ravni zavoda (v nadaljnjem besedilu: skupne
dejavnosti). Skupne dejavnosti zavoda so:
1.     
splošne dejavnosti, v katere spadajo splošne, pravne, kadrovske in druge
administrativno-tehnične zadeve;
2.     
finančno računovodske dejavnosti, v katere spadajo računovodske in
knjigovodske zadeve;
3.     
informacijske dejavnosti, v katere spadajo knjižnična in informacijska
dejavnost ter avdiovizualne storitve (servisiranje avdiovizualnih sredstev) in
druge tovrstne storitve;
4.     
tehnične dejavnosti, v katere spadajo varovanje, vzdrževanje in čiščenje
objektov, opreme in naprav, ki so namenjeni dejavnosti zavoda;
5.     
investicijske dejavnosti, v katere spada investicijsko vzdrževanje,
opremljanje, vodenje skupnih projektov, povezanih s skupnimi programi in
osnovnimi sredstvi premičnega in nepremičnega premoženja, in podobne zadeve v
zvezi s premoženjem, ki ga zavod uporablja;
6.     
nabava (javno naročanje) blaga, skladiščenje in trženje izdelkov ter
storitev zavoda;
7.     
založniške in promocijske dejavnosti zavoda in
8.     
naloge v zvezi z upravljanjem s premoženjem zavoda in druge naloge
zavoda.
(4) Generalni direktor zavoda lahko določi, da se v okviru
skupnih dejavnosti opravljajo tudi druge naloge oziroma storitve s področja
dejavnosti zavoda oziroma da se opravljanje določenih nalog iz prejšnjega
odstavka organizira v okviru posamezne organizacijske enote.
IV. ORGANI ZAVODA
5. člen
Organi zavoda so:
-       
svet zavoda,
-       
generalni direktor zavoda,
-       
strokovni direktor zavoda,
-       
strokovni svet zavoda.
1. Svet zavoda
6. člen
(1) Organ upravljanja zavoda je svet zavoda.
(2) Svet zavoda ima sedem članov, ki ga sestavljajo
predstavniki:
-       
ustanovitelja: štirje člani,
-       
delavcev zavoda: en član,
-       
zavarovancev: en član,
-       
uporabnikov: en član.
(3) Predstavnike ustanovitelja imenuje Vlada Republike
Slovenije na predlog ministra, pristojnega za zdravje.
(4) Predstavnika delavcev volijo delavci v zavodu s tajnim
glasovanjem. Predstavnik delavcev ne more biti oseba, ki v zavodu opravlja
funkcijo, na katero jo imenuje svet zavoda, in vodilni delavci zavoda. Zavod
mora izvesti volitve člana sveta zavoda, predstavnika delavcev najpozneje v 30
dneh pred potekom mandata sedanjih članov sveta zavoda.
(5) Predstavnika zavarovancev imenuje Vlada Republike
Slovenije na predlog Zavoda za zdravstveno zavarovanje Slovenije.
(6) Predstavnika uporabnikov imenuje Vlada Republike
Slovenije na predlog nevladnih organizacij s področja varstva pacientovih
pravic ali samoupravne lokalne skupnosti, v kateri ima zavod sedež.
(7) Predsednika sveta zavoda izvolijo člani sveta zavoda med
predstavniki ustanovitelja. Do izvolitve predsednika sveta zavoda sejo sveta
zavoda vodi najstarejši član sveta zavoda, predstavnik ustanovitelja.
(8) Podpredsednik sveta zavoda je član sveta zavoda, ki je
predstavnik delavcev.
7. člen
(1) Člani sveta zavoda so imenovani ali izvoljeni za štiri
leta in so lahko ponovno imenovani ali izvoljeni.
(2) Svet zavoda se konstituira na prvi seji po imenovanju
oziroma izvolitvi večine članov sveta zavoda. S tem dnem nastopijo mandat člani
sveta zavoda.
(3) Prvo konstitutivno sejo sveta zavoda skliče najstarejši
član sveta zavoda v 20 dneh po imenovanju oziroma izvolitvi večine članov sveta
zavoda.
(4) Članu sveta zavoda preneha mandat s potekom štirih let od
nastopa mandata, razen v primeru predčasne razrešitve.
(5) Če Vlada Republike Slovenije razreši člana sveta zavoda,
predstavnike ustanovitelja, predstavnika zavarovancev ali predstavnika
uporabnikov pred potekom njegovega mandata, mu mandat preneha z dnem, ko Vlada
Republike Slovenije sprejme sklep o njegovi razrešitvi, če ni v sklepu o
razrešitvi določen poznejši datum prenehanja mandata.
(6) Če član sveta zavoda, predstavnik delavcev, odstopi ali
je razrešen pred potekom njegovega mandata, mu mandat preneha z dnem odstopa
oziroma razrešitve.
(7) V primeru predčasne razrešitve se nadomestnega člana
sveta zavoda imenuje oziroma izvoli za čas do izteka mandata sveta zavoda.
8. člen
(1) Temeljne naloge in pristojnosti sveta zavoda so:
1.     
sprejema statut s soglasjem ustanovitelja in druge splošne akte zavoda,
če ni s statutom določeno, da jih sprejema generalni direktor zavoda;
2.     
podaja soglasje k aktu o notranji organizaciji zavoda;
3.     
sprejema letni program dela, kadrovski načrt in finančni načrt zavoda
ter spremlja njihovo uresničevanje;
4.     
na predlog generalnega direktorja zavoda odloča o sanacijskih ukrepih;
5.     
sprejema zaključni račun zavoda;
6.     
sprejema letno poročilo zavoda;
7.     
(črtana);
8.     
predlaga Vladi Republike Slovenije način kritja presežka odhodkov nad
prihodki;
9.     
podaja obvezne usmeritve generalnemu direktorju zavoda glede porabe
presežka prihodkov nad odhodki;
10.  
imenuje in razrešuje generalnega direktorja zavoda v soglasju z
ustanoviteljem;
11.  
imenuje in razrešuje strokovnega direktorja zavoda;
12.  
izvaja nadzor nad delom generalnega direktorja zavoda in strokovnega
direktorja zavoda;
13.  
imenuje in razrešuje notranjega revizorja;
14.  
podeli in prekliče prokuro;
15.  
na predlog generalnega direktorja zavoda obravnava pobudo za izločitev
organizacijske enote;
16.  
opravlja druge naloge, določene z zakonom in tem sklepom.
(2) Svet zavoda mora pridobiti soglasje pristojnega
ministrstva k letnemu programu dela, finančnemu načrtu in letnemu poročilu
zavoda.
(3) Podrobnejše naloge in pristojnosti sveta zavoda se v
skladu z zakonom, tem sklepom in drugimi predpisi določijo v statutu.
9. člen
(1) Svet zavoda lahko odloča, če je na seji navzočih vsaj pet
članov, od tega najmanj trije člani, ki so predstavniki ustanovitelja. Svet
zavoda sklepe sprejema z večino glasov navzočih članov. V primeru enakega
števila glasov je odločilen glas predsednika sveta zavoda.
(2) Svet zavoda za svoje delovanje sprejme poslovnik in ga
objavi na spletni strani.
2. Generalni direktor zavoda
10. člen
(1) Generalni direktor zavoda je poslovodni organ zavoda.
(2) Generalni direktor zavoda organizira in vodi delo ter
poslovanje zavoda, predstavlja in zastopa zavod in je odgovoren za zakonitost
dela zavoda. Odgovarja ustanovitelju za poslovni uspeh zavoda in za
uravnoteženje poslovnih ter strokovnih interesov.
(3) Generalnega direktorja zavoda imenuje in razrešuje svet
zavoda s soglasjem Vlade Republike Slovenije. Imenuje se na podlagi javnega
razpisa.
11. člen
(1) Za generalnega direktorja zavoda je lahko imenovan
kandidat, ki izpolnjuje z naslednje pogoje:
-       
ima izobrazbo, pridobljeno po študijskem programu druge stopnje, oziroma
izobrazbo, ki ustreza ravni izobrazbe, pridobljene po študijskih programih
druge stopnje, in je v skladu z zakonom, ki ureja slovensko ogrodje
kvalifikacij, uvrščena najmanj na 8. raven,
-       
ima najmanj pet let delovnih izkušenj s področja organizacije, vodenja
in upravljanja,
-       
predloži program dela in razvoja zavoda,
-       
predloži potrdilo o nekaznovanosti, ki ga izda Ministrstvo za
pravosodje, in
-       
ima znanje enega svetovnega jezika.
(2) Mandat generalnega direktorja zavoda traja štiri leta in
je lahko ponovno imenovan.
3. Strokovni direktor zavoda
12. člen
(1) Strokovni direktor zavoda vodi, usklajuje in odgovarja za
strokovno dejavnost zavoda.
(2) Strokovnega direktorja zavoda imenuje in razrešuje svet
zavoda po predhodnem mnenju strokovnega sveta zavoda. Imenuje ga na podlagi
javnega razpisa.
(3) Za strokovnega direktorja zavoda je lahko imenovan
kandidat, ki:
-       
ima izobrazbo medicinske smeri, pridobljeno po študijskem programu druge
stopnje, oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena najmanj na 8. raven,
-       
ima najmanj pet let delovnih izkušenj na vodstvenih delovnih mestih v
zdravstvu,
-       
ima znanje enega svetovnega jezika,
-       
predloži program strokovnega dela in razvoja zavoda in
-       
predloži potrdilo o nekaznovanosti, ki ga izda Ministrstvo za
pravosodje.
(4) Mandat strokovnega direktorja zavoda traja štiri leta in
je lahko ponovno imenovan.
4. Strokovni svet zavoda
13. člen
(1) Strokovni svet zavoda je kolegijski strokovni organ, ki
načrtuje, obravnava in usmerja strokovno dejavnost zavoda. Strokovni svet
zavoda odloča o strokovnih vprašanjih v skladu s pooblastili, določenimi v
statutu, in v skladu z ekonomskimi možnostmi zavoda.
(2) Sestava, način oblikovanja in naloge strokovnega sveta
zavoda se določijo s statutom zavoda.
(3) Strokovni svet zavoda vodi strokovni direktor zavoda.
(4) Na seje je vabljen generalni direktor zavoda, v
odvisnosti od dnevnega reda pa tudi drugi delavci.
(5) Strokovni svet zavoda lahko odloča, če je na seji
navzočih več kot polovica vseh članov. Sklepe sprejema z večino glasov navzočih
članov.
(6) Strokovni svet zavoda za svoje delovanje sprejme
poslovnik.
V. POMOČNIK DIREKTORJA
14. člen
(1) Generalni direktor zavoda lahko imenuje enega ali več
pomočnikov direktorja.
(2) Pomočnik direktorja je vodilni delavec zavoda.
(3) Pomočnika direktorja imenuje generalni direktor zavoda za
čas trajanja svojega mandata.
(4) S pomočnikom direktorja se sklene pogodba o zaposlitvi za
določen čas.
(5) Za pomočnika direktorja se imenuje oseba, ki:
-       
ima izobrazbo, pridobljeno po študijskem programu druge stopnje, oziroma
izobrazbo, ki ustreza ravni izobrazbe, pridobljene po študijskih programih
druge stopnje, in je v skladu z zakonom, ki ureja slovensko ogrodje
kvalifikacij, uvrščena najmanj na 8. raven,
-       
ima najmanj tri leta delovnih izkušenj s področja, za katerega je
imenovan,
-       
predloži potrdilo o nekaznovanosti, ki ga izda Ministrstvo za
pravosodje, in
-       
ima znanje enega svetovnega jezika.
VI. PROKURA
15. člen
(1) Svet zavoda s soglasjem Vlade Republike Slovenije lahko
podeli prokuro največ eni osebi.
(2) Prokuro lahko svet zavoda s soglasjem Vlade Republike
Slovenije kadarkoli prekliče.
16. člen
Če ima zavod prokurista, lahko generalni direktor zavoda in
prokurist zavod v vseh zadevah zastopata le skupaj. Omejitev prokure nima
učinka do tretjih oseb.
17. člen
Naloge prokurista se določijo s statutom zavoda.
VII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
18. člen
(1) Zavod je pravna oseba, ki nastopa v pravnem prometu v
okviru svoje dejavnosti samostojno, v svojem imenu in za svoj račun, z vsemi
pravicami in obveznostmi ter sklepa pravne posle za dejavnosti, določene v tem
sklepu, do višine sredstev, ki jih pridobiva za uresničevanje svoje dejavnosti,
ne glede na njihov vir.
(2) Premoženje, ki ga upravlja zavod, je last Republike
Slovenije. Zavod upravlja premoženje v skladu z zakonom, ki ureja stvarno
premoženje države.
(3) Zavod je odgovoren za svoje obveznosti do višine denarnih
sredstev, s katerimi lahko razpolaga pri izvajanju svoje dejavnosti, ne glede
na njihov vir. Za obveznosti zavoda iz tržne dejavnosti odgovarja zavod s
prihodki iz dejavnosti prodaje blaga in storitev na trgu.
VIII. SREDSTVA ZA DELO ZAVODA
19. člen
(1) Zavod pridobiva sredstva za izvajanje dejavnosti:
1.     
po pogodbi z Zavodom za zdravstveno zavarovanje Slovenije;
2.     
po pogodbah z drugimi zdravstvenimi zavarovalnicami;
3.     
iz sredstev ustanovitelja;
4.     
iz proračuna Republike Slovenije za naloge, ki se na podlagi zakona
financirajo iz državnega proračuna;
5.     
s prodajo blaga in storitev na trgu;
6.     
z raziskovalnimi in drugimi projekti;
7.     
z donacijami, darili in
8.     
iz drugih virov.
(2) Zavod pridobiva javna sredstva na podlagi finančnega
načrta, h kateremu da soglasje Ministrstvo za zdravje.
20. člen
(1) Ustanovitelj zagotavlja zavodu sredstva za opravljanje
nalog iz 23.a člena Zakona o zdravstveni dejavnosti.
(2) Obseg in višina sredstev, ki jih ustanovitelj zagotavlja
zavodu za izvajanje nalog iz prejšnjega odstavka, se določi na podlagi finančno
ovrednotenega letnega programa dela, ki ga sprejme svet zavoda s soglasjem
ustanovitelja.
21. člen
Zavod lahko prodajo blaga in storitev na trgu izvaja le, če
bo z izvajanjem te zagotovil najmanj pokritje vseh s to dejavnostjo povezanih
odhodkov.
22. člen
(1) Presežek prihodkov nad odhodki, ki ga zavod doseže pri
opravljanju svoje dejavnosti, sme zavod uporabiti za opravljanje in razvoj
dejavnosti, za katere je ustanovljen.
(2) O porabi presežka prihodkov nad odhodki odloča Vlada Republike
Slovenije na predlog sveta zavoda.
23. člen
O pokrivanju presežka odhodkov nad prihodki odloča Vlada
Republike Slovenije na predlog sveta zavoda.
IX. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
24. člen
Ustanovitelj ne odgovarja za obveznosti zavoda iz naslova
gospodarske dejavnosti, prodaje blaga in storitev na trgu in drugih dejavnosti,
ki ne spadajo pod izvajanje javne službe.

Sklep o ustanovitvi Nacionalnega inštituta za
javno zdravje (Uradni list RS, št. 162/22) vsebuje naslednje prehodne in
končne določbe:
»X. PREHODNE IN KONČNE DOLOČBE
25. člen
(1) Osebam, ki ob uveljavitvi tega sklepa opravljajo funkcijo
člana sveta zavoda, preneha mandat z dnem, ko Vlada Republike Slovenije sprejme
sklep o imenovanju članov sveta zavoda, predstavnikov ustanovitelja,
zavarovancev in uporabnikov v skladu s tretjim odstavkom 17. člena Zakona o
nujnih ukrepih za zagotovitev stabilnosti zdravstvenega sistema (Uradni list
RS, št. 100/22) in 28.a členom Zakona o zdravstveni dejavnosti (Uradni list RS,
št. 23/05 – uradno prečiščeno besedilo, 15/08 – ZPacP, 23/08, 58/08 – ZZdrS-E,
77/08 – ZDZdr, 40/12 – ZUJF, 14/13, 88/16 – ZdZPZD, 64/17, 1/19 – odl. US,
73/19, 82/20, 152/20 – ZZUOOP, 203/20 – ZIUPOPDVE, 112/21 – ZNUPZ, 196/21 –
ZDOsk, 100/22 – ZNUZSZS, 132/22 – odl. US in 141/22 – ZNUNBZ).
(2) Zavod mora izvesti volitve člana sveta zavoda
predstavnika delavcev najpozneje v 60 dneh od uveljavitve tega sklepa.
(3) Mandati drugih organov zavoda se nadaljujejo do njihovega
izteka.
26. člen
(1) Z dnem uveljavitve tega sklepa se prenehajo uporabljati
določbe statuta zavoda, če so v nasprotju s tem sklepom.
(2) Svet zavoda uskladi statut s tem sklepom v 60 dneh od
njegove uveljavitve.
27. člen
(1) Z dnem uveljavitve tega sklepa se prenehajo uporabljati
določbe pravilnika o volitvah, ki določa način volitev predstavnikov zaposlenih
v svet zavoda, če so v nasprotju s tem sklepom.
(2) Svet zavoda uskladi pravilnik o volitvah člana sveta
zavoda predstavnika delavcev v 60 dneh od sprejema statuta.
28. člen
Z dnem uveljavitve tega sklepa preneha veljati Sklep o
ustanovitvi Nacionalnega inštituta za javno zdravje (št. 01403-27/2013/5 z dne
25. 7. 2013, št. 0140370/2015/5 z dne 13. 10. 2015, št. 0140310/2018/4 z dne
27. 2. 2018, št. 01403-16/2021/4 z dne 19. 5. 2021, št. 01403-16/2021/8 z dne
22. 7. 2021, št. 01403-10/2022/2 z dne 1. 6. 2022, št. 0140311/2022/2 z dne 7.
6. 2022).
29. člen
Ta sklep začne veljati naslednji dan po objavi v Uradnem
listu Republike Slovenije.

Sklep o spremembah Sklepa o ustanovitvi
Nacionalnega inštituta za javno zdravje (Uradni list RS, št. 2/23) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Svet zavoda uskladi statut zavoda s tem sklepom najpozneje v
40 dneh od uveljavitve tega sklepa.
3. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah Sklepa o ustanovitvi
Nacionalnega inštituta za javno zdravje (Uradni list RS, št. 35/23) spreminja 27. člen sklepa tako, da
se glasi:
»27. člen
(1) Z dnem uveljavitve tega sklepa se prenehajo uporabljati
določbe akta o volitvah, ki določa način volitev predstavnikov zaposlenih v
svet zavoda, če so v nasprotju s tem sklepom.
(2) Svet zavoda uskladi akt o volitvah člana sveta zavoda
predstavnika delavcev v 60 dneh od sprejema statuta.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
6. člen
Svet zavoda uskladi statut zavoda s tem sklepom najpozneje v
60 dneh od uveljavitve tega sklepa.
7. člen
Ta sklep začne veljati naslednji dan po objavi v Uradnem
listu Republike Slovenije.«.