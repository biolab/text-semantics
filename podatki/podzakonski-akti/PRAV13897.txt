I. SPLOŠNA DOLOČBA
1. člen
Ta pravilnik določa sestavo, pristojnosti in način dela
Komisije Republike Slovenije za medicinsko etiko (v nadaljnjem besedilu:
Komisija), višino plačila predsedniku, podpredsednikoma, članom, namestnikom
članov in strokovnim sodelavcem Komisije ter natančnejšo določitev pristojnosti
komisij za strokovno-etična vprašanja, ki se oblikujejo pri posameznih izvajalcih
zdravstvene dejavnosti, visokošolskih oziroma znanstveno-raziskovalnih zavodih
ter poklicnih združenjih, zbornicah in društvih (v nadaljnjem besedilu:
področne komisije).
II. SESTAVA KOMISIJE
2. člen
(1) Komisijo sestavlja 18 članov, predsednik in dva podpredsednika.
(2) Predsednika, podpredsednika in člane komisije imenuje
minister, pristojen za zdravje (v nadaljnjem besedilu: minister), med
izkušenimi in uglednimi strokovnjaki s področja medicinskih, zdravstvenih,
farmacevtskih, psiholoških, pravnih, socioloških in humanističnih strok ter s
področja deontologije in med predstavniki laične skupnosti.
(3) Minister imenuje tudi 18 namestnikov članov komisije za
posamezno strokovno področje.
(4) Minister na predlog predsednika komisije imenuje tudi
druge strokovnjake, ki niso člani komisije, če je to potrebno za preučevanje in
obravnavo vprašanj, ki spadajo v njeno delovno področje.
(5) Komisija se imenuje za štiri leta in je lahko ponovno
imenovana. Komisija ima sedež pri Ministrstvu za zdravje (v nadaljnjem
besedilu: ministrstvo).
(6) Za predsednika, podpredsednika in člane komisije, ki niso
javni uslužbenci, se glede nasprotja interesov in daril uporabljajo določbe
zakona, ki ureja javne uslužbence, in določbe zakona, ki ureja integriteto in
preprečevanje korupcije.
(7) Članstvo v komisiji in področnih komisijah ni združljivo.
III. PRISTOJNOSTI KOMISIJE
3. člen
(1) Naloge komisije so proučevanje in obravnava vprašanj s
področja medicinske etike in deontologije ter dajanje mnenj in pojasnil o
posamičnih vprašanjih s tega področja. Komisija je izključno pristojna za
opredelitve o etičnih vprašanjih, ki so pomembna za poenotenje etičnih praks na
področju države.
(2) Komisija na predlog ministra, Zdravstvenega sveta,
zbornic, zdravstvenih zavodov in posameznikov ter na svojo pobudo preučuje in
daje mnenja o etičnih in deontoloških vprašanjih izvajanja zdravstvene
dejavnosti, zlasti v zvezi s pravicami posameznika in njegovo varnostjo med
zdravljenjem ali v raziskavah na ljudeh, varovanjem poklicne skrivnosti in osebnih
podatkov pacientov ter zdravstvenih delavcev in zdravstvenih sodelavcev.
(3) Po pooblastilu ministra komisija opravlja tudi svetovalne
naloge medicinskega in zdravstveno etičnega področja.
4. člen
(1) Komisija daje:
-       
soglasje k predlogom znanstvenoraziskovalnih projektov s področja
zdravstva,
-       
soglasje k uporabi dopolnilnih tradicionalnih in alternativnih oblik
diagnostike,
-       
soglasje za preskušanje še nepreverjenih metod preprečevanja in
odkrivanja bolezni in poškodb, zdravljenja in rehabilitacije,
-       
soglasje za opravljanje biomedicinskih raziskav,
-       
mnenje o kliničnem preskušanju zdravil in medicinskih pripomočkov.
(2) Komisija obravnava:
1.     
monocentrična oziroma mononacionalna in multicentrična oziroma
multinacionalna klinična preskušanja zdravil in medicinskih pripomočkov,
2.     
raziskave z deli človeškega telesa,
3.     
raziskave, kjer lahko obstaja konflikt interesov oziroma ni zadostne
neodvisnosti članov področnih komisij,
4.     
raziskave, povezane z večjim tveganjem,
5.     
raziskave, ki se financirajo z državnimi sredstvi ali sredstvi Evropske
unije,
6.     
raziskave, katerih del je doktorska naloga,
7.     
raziskave in druga etična vprašanja, kjer ni soglasne odločitve vseh
članov področnih komisij in
8.     
pritožbe vlagateljev na odločitve področnih komisij.
5. člen
Komisija na predlog ministra daje mnenje o nepriznanih
oblikah in metodah diagnostike, zdravljenja in rehabilitacije, še zlasti tiste,
ki niso v skladu s sprejetimi načeli medicinske znanosti, z vidika uporabe in
možne škodljivosti za zdravje ljudi.
6. člen
Komisija lahko od predlagateljev za izdajo mnenj iz drugega
odstavka 3. člena tega pravilnika, za izdajo soglasij iz 4. člena tega
pravilnika in od predlagateljev za izdajo mnenj iz prejšnjega člena zahteva, da
vlogi priložijo tudi ustrezne ekspertize priznanih strokovnjakov, ki jih izbere
komisija.
7. člen
(1) Komisija lahko daje mnenje in se opredeli do posameznih
medicinsko-etičnih vprašanj ministru, Zdravstvenemu svetu, zbornicam ali drugim
organom in javnosti tudi na lastno pobudo.
(2) Komisija lahko glede določenih vlog za mnenja o etični
neoporečnosti raziskav iz svoje pristojnosti zaprosi za mnenje ali poročilo
področno komisijo.
(3) Pristojnosti področnih komisij so:
1.     
raziskave:
- 
predhodna ocena večine ali vseh predlogov (ali so raziskovalci ustrezno
usposobljeni, ustanova primerno opremljena, je dovolj ustreznih pacientov, bo
zbiranje potekalo brez nedovoljenih pritiskov),
- 
sledenje poteka vseh raziskav, vključno z obveznostjo predlagatelja, da
področno komisijo nemudoma obvesti o vseh resnih zapletih in tudi o vseh
spremembah protokola, ki utegnejo spremeniti etični vidik raziskave,
- 
pravočasna prekinitev raziskave v primeru resnih zapletov ali novih
etičnih vprašanj,
- 
pregled končnega raziskovalnega poročila;
2.     
drugo:
- 
etični nadzor ob presajanju ali uvajanju novih metod diagnostike in
zdravljenja na področju posamezne področne komisije,
- 
etični vidiki zapletov pri spoštovanju strokovnih pravil in sprejetih
smernic,
- 
razprava in svetovanje o upravičenosti uvedbe oziroma opustitve in
nadaljevanja oziroma prekinitve zdravljenja v primerih, ki zahtevajo posebno
etično presojo,
- 
obravnava etično spornega ravnanja zdravnikov (vključno z etično
spornimi kršitvami dogovorjene strokovne doktrine) in drugega osebja na
področju področnih komisij, pritožbe pacientov in njihovih ožjih družinskih
članov,
- 
vpliv na etično vzgojo specializantov, drugih zdravnikov in drugega
osebja,
- 
obveščanje pacientov in oseb v raziskavi o njihovih pravicah.
8. člen
(1) Zoper odločitve komisije ni pritožbe.
(2) Če o posameznem medicinsko-etičnem vprašanju Odbor za
bioetiko Sveta Evrope ali pristojni organ Svetovne zdravstvene organizacije
odloči ali sprejme drugačno stališče, mora komisija to vprašanje ponovno
obravnavati.
IV. NAČIN DELA KOMISIJE
9. člen
(1) Delo komisije vodi njen predsednik, v njegovi odsotnosti
pa eden od podpredsednikov.
(2) Komisija podrobneje določi način svojega dela s
poslovnikom.
10. člen
(1) Predsednik komisije lahko pooblasti posamezne člane
komisije ali skupino članov za podrobnejše proučevanje in obravnavo določenega
ožjega strokovnega področja ali vprašanja, za kar morajo imeti na voljo vsa
razpoložljiva gradiva.
(2) V skladu s pooblastilom predsednika komisije član
komisije, skupina ali vabljeni strokovnjak:
-       
prouči predloženo pobudo ali vprašanje,
-       
zahteva dodatno gradivo ali ga pridobi,
-       
pripravi predlog mnenja ali stališča in ga predloži komisiji v obravnavo
in sprejetje.
11. člen
(1) Komisija na seji obravnava vprašanja v skladu s tem
pravilnikom ter sprejema stališča in mnenja, ki jih pošlje neposredno
predlagatelju.
(2) Stališča in mnenja v zvezi z obravnavanimi vprašanji so
sestavni del zapisnika seje komisije in se po seji shranijo v arhiv komisije,
po presoji komisije pa se lahko pošljejo ministru ali drugim organom in
posameznikom, ki jih zadeva obravnavano vprašanje.
(3) Vsa dokumentacija komisije se hrani arhivsko.
(4) Administrativne naloge za komisijo zagotavlja
ministrstvo.
12. člen
Predsedniku, podpredsednikoma, članom komisije, namestnikom
članov komisije in drugim strokovnjakom za izdajo mnenj iz drugega odstavka 3.
člena tega pravilnika ter za izdajo soglasij in mnenj iz 4. člena tega
pravilnika pripadata plačilo za opravljeno delo in povračilo stroškov v skladu
z odredbo, ki jo sprejme minister. Sredstva za ta namen se zagotavljajo iz
prihodkov iz naslova pristojbin na podlagi zakona, ki ureja zdravstveno
dejavnost, in se zbirajo pri ministrstvu kot namenska sredstva.
V. KONČNI DOLOČBI
13. člen
Z dnem uveljavitve tega pravilnika preneha veljati Pravilnik
o sestavi, nalogah, pristojnostih in načinu dela Komisije Republike Slovenije
za medicinsko etiko (Uradni list RS, št. 21/18).
14. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-97/2019
Ljubljana, dne 20. februarja 2020
EVA 2019-2711-0059
Aleš Šabeder
minister
za zdravje