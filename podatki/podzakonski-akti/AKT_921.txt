I. SPLOŠNE DOLOČBE
1. člen
(vsebina in namen)
(1) S tem aktom se določa obvezna vsebina sistemskih
obratovalnih navodil za prenosni sistem zemeljskega plina (v nadaljnjem
besedilu: SON) ter pravila in načela, v skladu s katerimi mora operater
prenosnega sistema zemeljskega plina (v nadaljnjem besedilu: operater
prenosnega sistema) pripraviti SON.
(2) SON morajo biti oblikovana pregledno, objektivno in
nediskriminatorno za uporabnike sistema, ob upoštevanju ciljev, da SON
prispevajo k učinkovitemu, zanesljivemu in varnemu delovanju prenosnega sistema
zemeljskega plina (v nadaljnjem besedilu: prenosni sistem) ter delovanju trga z
zemeljskim plinom v skladu z veljavnimi predpisi.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi,
uporabljeni v:
-       
Uredbi (ES) št. 715/2009 Evropskega parlamenta in Sveta z dne
13. julija 2009 o pogojih za dostop do prenosnih omrežij zemeljskega plina
in razveljavitvi Uredbe (ES) št. 1775/2005 (UL L št. 211 z dne 14. 8.
2009, str. 36; v nadaljnjem besedilu: Uredba (ES) št. 715/2009);
-       
Uredbi Komisije (EU) št. 2017/459 z dne 16. marca 2017 o oblikovanju
kodeksa omrežja za mehanizme za dodeljevanje zmogljivosti v prenosnih sistemih
plina in razveljavitvi Uredbe (EU) št. 984/2013 (UL L št. 72 z dne 17. 3. 2017,
str. 1; v nadaljnjem besedilu: Uredba (EU) št. 2017/459);
-       
Uredbi Komisije (EU) št. 312/2014 z dne 26. marca 2014 o
vzpostavitvi kodeksa omrežja za izravnavo odstopanj za plin v prenosnih
omrežjih (UL L št. 91 z dne 27. 3. 2014, str. 15; v nadaljnjem besedilu:
Uredba (EU) št. 312/2014);
-       
Direktivi 2009/73/ES Evropskega parlamenta in Sveta z dne
13. julija 2009 o skupnih pravilih notranjega trga z zemeljskim plinom in
o razveljavitvi Direktive 2003/55/ES (UL L št. 211 z dne 14. 8. 2005, str.
94);
-       
Energetskem zakonu (Uradni list RS, št. 17/14; v nadaljnjem besedilu:
EZ-1), 
če v nadaljevanju
niso opredeljeni drugače.
II. SPLOŠNO O VSEBINI SON
3. člen
(obvezne sestavine SON)
(1) Operater prenosnega sistema mora v SON urediti vsa
vprašanja iz drugega odstavka 268. člena EZ-1 in druga vprašanja, za katera je
v EZ-1 posebej določeno, da jih operater prenosnega sistema uredi v SON. 
(2) V SON mora operater prenosnega sistema urediti tudi
pravila, potrebna za izvajanje nalog operaterja prenosnega sistema v skladu z
Uredbo (ES) št. 715/2009, Uredbo (EU) št. 2017/459, Uredbo (EU) št. 312/2014 in
drugimi predpisi ter splošnimi akti, ki urejajo dejavnost operaterja prenosnega
sistema.
(3) Ne glede na prejšnji odstavek lahko operater
prenosnega sistema postopke dodeljevanja zmogljivosti prenosnega sistema,
upravljanja prezasedenosti sistema in trgovanja z zmogljivostmi na sekundarnem
trgu skladno z Uredbo (ES) št. 715/2009 uredi v aktu iz 242. člena EZ-1.
4. člen
(temeljna načela za pripravo SON)
(1) V skladu z načelom preglednosti morajo biti SON
oblikovana jasno in na splošno razumljiv način.
(2) V skladu z načelom nediskriminatornosti je pri
urejanju razmerij z uporabniki sistema prepovedana diskriminacija uporabnikov
sistema.
5. člen
(vsebina SON)
(1) SON morajo vsebovati jasna in razumljiva pravila o
medsebojnih pravicah in obveznostih operaterja prenosnega sistema in
uporabnikov sistema.
(2) Pri določanju pravic in obveznosti v SON je operater
prenosnega sistema dolžan upoštevati določbe veljavnih predpisov.
(3) V SON mora operater prenosnega sistema urediti
najmanj naslednja poglavja in njihove vsebine:
-       
opredelitev prenosnega sistema;
-       
tehnične in druge pogoje za varno obratovanje prenosnega sistema z
namenom zanesljive in kvalitetne oskrbe z zemeljskim plinom;
-       
pogoje za priključitev na prenosni sistem in način priključitve na
prenosni sistem;
-       
tehnične pogoje za medsebojno priključitev in delovanje sistemov
različnih operaterjev sistemov;
-       
način izvajanja dostopa do prenosnega sistema;
-       
način zagotavljanja sistemskih storitev;
-       
postopke za obratovanje prenosnih sistemov v kriznih stanjih;
-       
splošne pogoje za dobavo in odjem zemeljskega plina;
-       
pravila za izvajanje Uredbe (ES) št. 715/2009;
-       
druge vsebine, kot jih določa EZ-1.
(4) Kot sestavni del SON lahko operater prenosnega
sistema posamezne vsebine, ki so pretežno tehnične narave, uredi v obliki
priloge (na primer tehnične priloge).
III. OPREDELITEV PRENOSNEGA SISTEMA
6. člen
(opredelitev prenosnega sistema)
Operater prenosnega sistema v SON podrobno opredeli prenosni
sistem in njegove sestavne dele, na katere se nanašajo določbe SON. Opredelitev
in opis prenosnega sistema morata biti dovolj natančna, da je na njuni podlagi
mogoče razmejiti objekte in naprave prenosnega sistema in ga ločiti od drugih
sistemov oziroma plinovodnih omrežij, objektov ali naprav.
7. člen
(zahteve glede pravnega statusa prenosnega sistema)
S SON je treba opredeliti pravni status prenosnega sistema glede
na lastništvo pravic na stvareh, ki sestavljajo prenosni sistem.
IV. TEHNIČNI IN DRUGI POGOJI ZA VARNO OBRATOVANJE
PRENOSNEGA SISTEMA Z NAMENOM ZANESLJIVE IN KVALITETNE OSKRBE Z ZEMELJSKIM
PLINOM
8. člen
(zagotavljanje varnega in zanesljivega obratovanja)
(1) Operater prenosnega sistema zagotavlja varno in
zanesljivo obratovanje prenosnega sistema.
(2) Operater prenosnega sistema mora v zvezi z
obratovanjem prenosnega sistema v SON določiti vsaj:
-       
obveznosti in odgovornost operaterja prenosnega sistema in uporabnikov
sistema;
-       
splošne ukrepe za zagotavljanje varnega in zanesljivega obratovanja
prenosnega sistema;
-       
nadzor in zavarovanje prenosnega sistema;
-       
opredelitev kriznega stanja in zagotavljanje obratovanja v kriznem
stanju.
(3) V SON se podrobneje opredeli tudi obveznost
operaterja prenosnega sistema glede informiranja uporabnikov sistema o
delovanju prenosnega sistema.
9. člen
(zahteve glede vzdrževanja)
(1) Operater prenosnega sistema je dolžan vzdrževati
prenosni sistem tako, da so ves čas ohranjeni funkcionalna in obratovalna
usposobljenost in varnost delovanja sistema.
(2) V SON se podrobneje opredelijo vrste in postopki
rednega in izrednega vzdrževanja, pravice in obveznosti operaterja prenosnega
sistema in uporabnikov sistema ter način objavljanja informacij o rednih in
izrednih vzdrževalnih delih, če le-ta vplivajo na uporabnike.
(3) V zvezi z vzdrževanjem prenosnega sistema operater
prenosnega sistema v SON določi cilje sprotnega in investicijskega vzdrževanja
prenosnega sistema, predvidi izdelavo načrtov vzdrževanja, ki se redno
posodabljajo, in določi način izvajanja sprotnih in investicijskih vzdrževalnih
del ob upoštevanju najboljših praks in tehnologij ter okoljskih zahtev.
V. POGOJI ZA PRIKLJUČITEV NA PRENOSNI SISTEM IN NAČIN
PRIKLJUČITVE NA PRENOSNI SISTEM
10. člen
(pravila o pravici do priključitve)
(1) V SON je treba opredeliti način pridobitve pravice
do priključitve na prenosni sistem, pogoje njenega izvrševanja in pogoje, pod
katerimi ta pravica preneha.
(2) Opredeliti je treba vsaj:
-       
pogoje in postopek za pridobitev soglasja za priključitev na prenosni
sistem (v nadaljnjem besedilu: soglasje);
-       
minimalen nabor podatkov na zahtevku za izdajo soglasja;
-       
listine, ki jih mora vlagatelj priložiti zahtevku za izdajo soglasja, da
z njimi izkaže izpolnjevanje pogojev za priključitev;
-       
določitev in način plačila nesorazmernih stroškov;
-       
obvezne vsebine soglasja;
-       
veljavnost soglasja;
-       
osnovne parametre priključka.
(3) V zvezi z izdajanjem soglasij je treba v SON uredi
tudi:
-       
pogoje in postopek za pridobitev novega soglasja;
-       
pogoje in postopek prenosa soglasja.
11. člen
(stroški priključitve)
(1) Operater prenosnega sistema v SON opredeli:
-       
način določitve stroškov, ki so potrebni za izvedbo zahtevane priključitve;
-       
način določitve sorazmernih stroškov;
-       
način določitve nesorazmernih stroškov.
(2) V SON je treba na razumljiv in pregleden način
opredeliti metodo izračuna morebitnega obstoja nesorazmernih stroškov. Operater
prenosnega sistema mora v SON opredeliti ekonomsko dobo ter druge parametre in
način določitve vrednosti parametrov, ki so ključni za izračun nesorazmernih
stroškov ter se upoštevajo v izračunu nesorazmernih stroškov.
12. člen
(pravila o izvedbi priključitve)
(1) Operater prenosnega sistema v SON določi bistvene
sestavine pogodbenega dogovora, katerega predmet je ureditev medsebojnih
razmerij, ki se nanašajo na izvedbo, uporabo in vzdrževanje priključka (pogodba
o priključitvi).
(2) V zvezi s priključitvijo in zaplinjanjem mora
operater prenosnega sistema v SON opredeliti tudi druge pogoje, ki morajo biti
poleg pogodbe o priključitvi izpolnjeni pred izvedbo priključitve. Če operater
prenosnega sistema za izpolnitev teh pogojev zahteva predložitev listin od uporabnika
sistema, je treba te listine navesti v SON.
13. člen
(spremembe parametrov obstoječega priključka)
(1) Operater prenosnega sistema v SON podrobneje določi
postopke v primeru spremembe osnovnih parametrov priključka po sklenitvi
pogodbe o priključitvi.
(2) V zvezi s spremembo osnovnih parametrov priključka
operater prenosnega sistema v SON podrobneje določi spremembe tehničnih
značilnosti priključka oziroma parametrov, ki so razlog za izdajo novega
soglasja.
14. člen
(pravila v zvezi z odklopom)
V zvezi z odklopom od prenosnega sistema operater prenosnega
sistema v SON podrobneje opredeli postopke odklopa ter pravice in obveznosti
operaterja prenosnega sistema in uporabnikov sistema v zvezi s tem.
15. člen
(priključevanje skladišč, pridobivalnih omrežij in obratov
za utekočinjen zemeljski plin)
V SON je treba predvideti tudi smiselno uporabo določb o
priključitvi odjemalcev na sistem za priključevanje skladišč, pridobivalnih
omrežij in obratov za utekočinjen zemeljski plin na prenosni sistem.
VI. TEHNIČNI POGOJI ZA MEDSEBOJNO PRIKLJUČITEV IN
DELOVANJE SISTEMOV RAZLIČNIH OPERATERJEV SISTEMOV
16. člen
(pogoji za priključitev različnih operaterjev)
V SON operater prenosnega sistema podrobno predpiše tehnične
in druge pogoje za medsebojno priključitev in delovanje sistemov različnih
operaterjev sistemov.
VII. NAČIN IZVAJANJA DOSTOPA DO PRENOSNEGA SISTEMA
1. Splošne določbe o pogojih dostopa do prenosnega
sistema
17. člen
(sistem vstopno-izstopnih točk in načelo reguliranega
dostopa)
Operater prenosnega sistema mora v SON določiti pravila, na
podlagi katerih se dostop do prenosnega sistema izvaja po sistemu
vstopno-izstopnih točk ter po načelu reguliranega dostopa tretjih strani v
skladu z veljavno zakonodajo. Pravila morajo zagotavljati, da se dostop do
prenosnega sistema omogoči ločeno in neodvisno za vsako posamezno vstopno in
izstopno točko.
18. člen
(storitve dostopa)
(1) V zvezi s ponudbo storitev dostopa do prenosnega
sistema mora operater prenosnega sistema v SON določiti poenotena pravila za
vsak produkt zmogljivosti, ki ga ponuja.
(2) Pravila iz prejšnjega odstavka morajo vključevati
ponudbo zagotovljenih in prekinljivih zmogljivosti ter kratkoročnih in
dolgoročnih standardnih produktov zmogljivosti.
(3) Operater prenosnega sistema na povezovalnih točkah
ponuja tudi združeno zmogljivost.
2. Postopki dodeljevanja prenosnih zmogljivosti na
povezovalnih točkah
19. člen
(opredelitev vstopnih in izstopnih povezovalnih točk)
V zvezi z dostopom do vstopnih in izstopnih povezovalnih točk
operater prenosnega sistema v SON opredeli naslednje točke sistema in osebo, ki
je upravičena zahtevati dostop na tej točki:
-       
vstopno točko v prenosni sistem;
-       
izstopno točko iz prenosnega sistema.
20. člen
(način dodeljevanja prenosnih zmogljivosti na povezovalnih
točkah)
(1) Za dodeljevanje prenosnih zmogljivosti na
povezovalnih točkah operater prenosnega sistema v SON določi postopek dodeljevanja
zmogljivosti z dražbami v skladu s predpisi, ki urejajo mehanizme za
dodeljevanje zmogljivosti v prenosnih sistemih.
(2) SON določajo postopke dodeljevanja razpoložljive
zmogljivosti za posamezne standardne produkte zmogljivosti.
21. člen
(postopek dodeljevanja zmogljivosti z dražbami)
V zvezi s postopki dodeljevanja zmogljivosti z dražbami na
povezovalnih točkah operater prenosnega sistema v SON določi:
-       
pogoje, ki jih mora izpolnjevati uporabnik sistema za pristop k dražbi;
-       
postopek za prijavo udeležbe na dražbi in način izkazovanja ter
ugotavljanja izpolnjevanja zahtevanih pogojev;
-       
razloge za zavrnitev sodelovanja na dražbi;
-       
pravice in obveznosti operaterja prenosnega sistema in uporabnikov
sistema;
-       
postopek sklepanja pogodbe o prenosu na dražbi;
-       
oblike finančnega jamstva, namenjene zavarovanju izpolnitve obveznosti
uporabnika sistema, in način določitve primerne višine jamstva.
22. člen
(pogodba o prenosu za dražbene zmogljivosti)
Operater prenosnega sistema v SON določi obvezne vsebine in
postopke sklepanja pogodbe o prenosu za dražbene zmogljivosti.
3. Postopki dodeljevanja zmogljivosti na vstopnih in
izstopnih točkah znotraj Republike Slovenije
23. člen
(opredelitev vstopnih in izstopnih točk znotraj Republike
Slovenije)
V zvezi z dostopom do vstopnih in izstopnih točk znotraj Republike
Slovenije operater prenosnega sistema v SON opredeli vstopne in izstopne točke
znotraj Republike Slovenije.
24. člen
(pogoji in način dostopa do vstopnih in izstopnih točk
znotraj Republike Slovenije)
(1) V SON mora operater prenosnega sistema določiti
pravila, na podlagi katerih bo uporabnikom sistema omogočen dostop do sistema
najmanj za naslednje standardne produkte zagotovljenih zmogljivosti na vstopnih
in izstopnih točkah znotraj Republike Slovenije:
-       
za zakup letne in večletne zmogljivosti;
-       
za zakup mesečne zmogljivosti;
-       
za zakup dnevnih zmogljivosti in
-       
za zakup dnevne zmogljivosti za dan vnaprej.
(2) V SON operater prenosnega sistema določi vsaj pogoje
in postopek dodeljevanja zmogljivosti ter obvezne vsebine, ki jih mora
vsebovati zahteva uporabnika sistema za dostop.
(3) Operater prenosnega sistema v SON določi tudi
obvezne vsebine pogodbe o prenosu.
4. Virtualna točka prenosnega sistema
25. člen
(virtualna točka)
(1) V SON operater prenosnega sistema podrobneje določi pravila
za delovanje virtualne točke, ki omogoča izvedbo transakcij z zemeljskim plinom
v prenosnem sistemu. Pravila morajo obsegati vsaj:
-       
storitve, ki jih nudi virtualna točka;
-       
postopek registracije in pogoje za pridobitev članstva v virtualni
točki;
-       
pravice in obveznosti uporabnikov virtualne točke in operaterja
prenosnega sistema;
-       
način izvajanj transakcij s količinami zemeljskega plina v virtualni
točki.
(2) Operater prenosnega sistema lahko v SON določi tudi
druge storitve, ki jih uporabnikom sistema ponuja virtualna točka.
VIII. NAČIN ZAGOTAVLJANJA SISTEMSKIH STORITEV
26. člen
(sistemske storitve)
(1) Operater prenosnega sistema zagotavlja (sistemske)
storitve, ki izvirajo iz nalog obvezne državne gospodarske javne službe
dejavnost operaterja prenosnega sistema v skladu z EZ-1 in storitve v skladu z
Uredbo (ES) št. 715/2009.
(2) V SON operater prenosnega sistema podrobneje uredi
vsebino in način zagotavljanja sistemskih storitev.
27. člen
(lastna raba)
(1) Operater prenosnega sistema izvaja storitev lastne
rabe na pregleden in nediskriminatoren način.
(2) Pravila za nakup zemeljskega plina za namen lastne
rabe morajo biti tržno zasnovana in morajo omogočati gospodarno in strokovno
učinkovito izbiro ponudnika te storitve. Trajanje posameznega naročila za te
storitve ne sme biti daljše od enega leta, razen če daljši čas trajanja
posameznega naročila predhodno odobri Agencija za energijo (v nadaljnjem
besedilu: agencija).
28. člen
(izravnava odstopanj)
(1) Operater prenosnega sistema v SON podrobneje določi pravila
za izravnavo odstopanj, ki morajo biti objektivna, pregledna,
nediskriminatorna, tržno zasnovana in stroškovno učinkovita.
(2) Pravila iz prejšnjega odstavka vsebujejo vsaj:
-       
organiziranost sistema izravnave odstopanj;
-       
ukrepe za izravnavo odstopanj;
-       
postopke napovedi prevzema in predaje zemeljskega plina;
-       
način obračunavanja količinskih odstopanj;
-       
postopke poračunavanja stroškov v zvezi z izravnavo odstopanj in
-       
način zagotavljanja informacij v zvezi z odstopanji.
29. člen
(organiziranost sistema izravnave odstopanj)
V SON je treba opredeliti sistem izravnave odstopanj tako, da
operater prenosnega sistema v pravilih za izravnavo odstopanj določi najmanj
naslednje:
-       
območje izravnave odstopanj, za katerega veljajo pravila za izravnavo
odstopanj;
-       
pravila za združevanje uporabnikov sistema v bilančne skupine;
-       
medsebojne pravice in obveznosti uporabnikov sistema, operaterja
prenosnega sistema in nosilcev bilančnih skupin.
30. člen
(ukrepi za izravnavo odstopanj)
(1) V zvezi z ukrepi za izravnavo odstopanj operater
prenosnega sistema določi pravila, s katerimi nosilcem bilančnih skupin omogoči
izravnavo odstopanj, in pravila, s katerimi sam skrbi za uravnoteženje
prenosnega sistema.
(2) Operater prenosnega sistema za potrebe izravnave
odstopanj vzpostavi elektronsko trgovalno platformo in opravlja naloge
operaterja te platforme.
(3) Pravila o vzpostavitvi elektronske trgovalne
platforme morajo obsegati zlasti:
-       
določitev udeležencev trgovanja;
-       
določitev standardiziranih produktov izravnave, ki so predmet trgovanja
na izravnalnem trgu;
-       
način objavljanja ponudb za nakup ali prodajo standardiziranih produktov
izravnave;
-       
način in pogoje za sklenitev poslov na trgovalni platformi;
-       
druge medsebojne obveznosti udeležencev trgovanja v zvezi s posli,
sklenjenimi na trgovalni platformi.
(4) Ukrepi, s katerimi operater prenosnega sistema skrbi
za uravnoteženje prenosnega sistema, vključujejo trgovanje s količinami
zemeljskega plina na trgovalni platformi in izvajanje sistemske storitve
izravnave.
(5) Pravila za izvajanje sistemske storitve izravnave
morajo biti tržno zasnovana in morajo omogočati gospodarno in strokovno
učinkovito izbiro ponudnika te storitve. Trajanje posameznega naročila za te
storitve ne sme biti daljše od enega leta, razen če daljši čas trajanja
posameznega naročila predhodno odobri agencija.
31. člen
(postopki napovedi prevzema in predaje zemeljskega plina)
V zvezi s postopki napovedi in prevzema in predaje
zemeljskega plina operater prenosnega sistema v SON na pregleden način določi
vsaj:
-       
obračunski interval;
-       
obveznost predhodne napovedi količin zemeljskega plina;
-       
vrste napovedi in podatke, ki jih mora vsebovati posamezna vrsta napovedi;
-       
postopek potrjevanja napovedi in postopek spreminjanja napovedi.
32. člen
(način obračunavanja količinskih odstopanj)
(1) Operater prenosnega sistema v SON opredeli vse
stroške, ki so povezani z izravnavo odstopanj, in določi metodologijo za
izračun posamezne vrste stroškov izravnave, ki je dovolj jasna, da je na njeni
podlagi mogoče ugotoviti pravice in obveznosti uporabnikov sistema v zvezi s
plačilom oziroma vračilom stroškov.
(2) Operater prenosnega sistema določi način
ugotavljanja in obračunavanja količinskih odstopanj nosilcev bilančnih skupin
in metodologijo določitve cene zemeljskega plina za namen izravnave odstopanj.
Cene morajo temeljiti na tržnih pogojih in morajo v največji možni meri
odražati dinamiko dnevnega gibanja cen na trgu.
(3) V SON se določijo tudi pravila, s katerimi se
uredita način zaračunavanja stroškov in zapadlost terjatev iz naslova
obračunavanja stroškov za izravnavo.
33. člen
(črtan)
34. člen
(postopki poračunavanja stroškov v zvezi z izravnavo
odstopanj)
Operater prenosnega sistema določi način poračunavanja
stroškov in prihodkov iz naslova obračunavanja odstopanj in sistemske storitve
izravnave. Poračunavanje temelji na mesečnih poračunih in dosledno upošteva
načelo stroškovne nevtralnosti operaterja prenosnega sistema. Kot osnova za
poračunavanje se sorazmerno upošteva vsota zneskov obračuna odstopanj
posameznih nosilcev bilančnih skupin v obravnavanem obdobju.
35. člen
(način zagotavljanja informacij v zvezi z odstopanji)
Za namen preglednosti operater prenosnega sistema v SON
določi vrste informacij, ki jih bo objavljal v skladu z Uredbo (ES) št.
715/2009 in Uredbo (EU) št. 312/2014, ter vrste informacij, ki jih bo mesečno
objavljal in se nanašajo na skupne vrednosti količin in zneskov za namen
obračuna odstopanj in izvajanja sistemske storitve izravnave.
36. člen
(črtan)
37. člen
(storitve prilagodljive notranje zmogljivosti plinovoda)
Operater prenosnega sistema lahko v SON opredeli nudenje storitev
prilagodljive notranje zmogljivosti plinovoda, ki predstavlja količino zemeljskega
plina, ki se lahko odvzame iz prenosnega sistema, ne da bi bilo ogroženo
stabilno obratovanje prenosnega sistema.
IX. POSTOPKI ZA OBRATOVANJE PRENOSNIH SISTEMOV V KRIZNIH
STANJIH
38. člen
(delovanje v kriznih stanjih)
Operater prenosnega sistema mora v SON podrobneje opredeliti
postopke in delovanje operaterja prenosnega sistema v času kriznega stanja.
Operater prenosnega sistema v SON v skladu s pravili zanesljive oskrbe določi
pravice in obveznosti operaterja prenosnega sistema in uporabnikov sistema v
času kriznega stanja, postopke obveščanja uporabnikov in omejevanje prenosa
zemeljskega plina.
X. SPLOŠNI POGOJI ZA DOBAVO IN ODJEM ZEMELJSKEGA PLINA
39. člen
(priključevanje)
Operater prenosnega sistema je dolžan priključiti uporabnika sistema
na prenosni sistem v skladu s pogoji za priključitev in načinom priključitve na
prenosni sistem.
40. člen
(dostop)
(1) Uporabnik sistema ima pravico dostopati do
prenosnega sistema na takšen način, kot ga operater prenosnega sistema uredi v
SON. Dostop do sistema ima uporabnik zagotovljen po sklenjeni pogodbi o
prenosu.
(2) Operater prenosnega sistema mora uporabniku sistema zagotavljati
neprekinjen prenos zemeljskega plina v skladu s sklenjeno pogodbo o
priključitvi ter pogodbo o prenosu.
(3) Operater prenosnega sistema si mora prizadevati, da
uporabniku sistema zagotavlja neprekinjen prenos zemeljskega plina ustrezne
kakovosti v obsegu in na pogodbeno dogovorjen način. Operater sistema mora
dejavnost operaterja prenosnega sistema opravljati na pregleden in nepristranski
način, ki zagotavlja enako obravnavo uporabnikov.
41. člen
(menjava dobavitelja)
(1) V zvezi z menjavo dobavitelja operater prenosnega
sistema v SON podrobneje določi postopke menjave dobavitelja ter pravice in
obveznosti uporabnikov prenosnega sistema in operaterja prenosnega sistema v
skladu z veljavno zakonodajo.
(2) Operater prenosnega sistema v SON opredeli
podrobnejša pravila o izvajanju oziroma prijavljanju pogodb o dobavi
zemeljskega plina.
42. člen
(motnje)
Operater prenosnega sistema v SON podrobno opredeli način
sprejemanja prijav uporabnikov sistema o motnjah pri prenosu zemeljskega plina
in načinu sporočanja omejevanja prenosa zemeljskega plina. Operater prenosnega
sistema si mora prizadevati za odstranitev motenj v delovanju prenosnega
sistema v najkrajšem možnem času.
43. člen
(obveščanje odjemalcev o porabi)
Operater prenosnega sistema v SON opredeli informacije,
njihovo obliko in postopek posredovanja podatkov o porabi zemeljskega plina
končnih odjemalcev ter o značilnostih te porabe. Pogostost obveščanja mora biti
tako pogosta, da lahko končni odjemalec sam uravnava svojo porabo zemeljskega
plina.
44. člen
(način plačil in postopek opominjanja)
(1) Operater prenosnega sistema v SON podrobneje določi možnosti
in način plačila po pogodbah o prenosu.
(2) Operater prenosnega sistema v SON podrobneje določi tudi
postopke opominjanja in ukrepanja v primeru neplačila.
45. člen
(merjenje pretoka in količin zemeljskega plina)
Operater prenosnega sistema mora v zvezi z merjenjem pretoka
in količin zemeljskega plina v SON določiti:
-       
merilna mesta in obveznosti operaterja prenosnega sistema in uporabnikov
sistema glede zagotavljanja meritev na teh merilnih mestih;
-       
tehnične zahteve, ki jih morata izpolnjevati merilno mesto in merilna
naprava;
-       
pravila za ugotavljanje pravilnosti izmerjenih količin;
-       
privzeto pravilo za določanje količin, ki se uporabi v primeru odpovedi
ali okvare merilne naprave, ali če uporabnik sistema onemogoča pravilno
registriranje obračunskih količin, ali če uporablja zemeljski plin brez
zahtevanih merilnih naprav;
-       
pogoje, ko gre za neupravičen odjem zemeljskega plina, in odgovornost
uporabnikov sistema v zvezi s tem;
-       
način in obdobje prenosa podatkov iz merilnih mest.
46. člen
(napake pri merjenju)
(1) Operater prenosnega sistema je dolžan odpraviti
morebitne napake pri merjenju.
(2) V SON operater prenosnega sistema podrobneje
opredeli postopke obveščanja o morebitnih napakah, ki so nastale pri merjenju
pretokov, postopke odprave napak ter načine določitve pretoka v času napačnega
merjenja pretokov.
47. člen
(neupravičen odjem)
Operater prenosnega sistema v SON podrobneje določi vsebino
neupravičenega odjema, postopek ter pravice in obveznosti operaterja prenosnega
sistema in uporabnikov sistema v primeru neupravičenega odjema.
48. člen
(kakovost zemeljskega plina)
V zvezi s kakovostjo zemeljskega plina operater prenosnega sistema
v SON določi vsaj:
-       
minimalne zahteve glede lastnosti zemeljskega plina, ki se zahtevajo za
prevzem zemeljskega plina v prenosni sistem;
-       
način ugotavljanja ustrezne kakovosti zemeljskega plina na prevzemnih
mestih in obveznosti operaterja prenosnega sistema in dobaviteljev v zvezi s
tem;
-       
način določitve dnevne kurilnosti zemeljskega plina.
XI. PRAVILA ZA IZVAJANJE UREDBE (ES) ŠT. 715/2009
49. člen
(trgovanje s prenosnimi zmogljivostmi na sekundarnem trgu)
(1) Operater prenosnega sistema v SON določi pravila, na
podlagi katerih vzpostavi sekundarni trg za trgovanje s prenosnimi
zmogljivostmi. Pravila trgovanja na tem trgu morajo omogočiti trgovanje s prenosnimi
zmogljivostmi na relevantnih točkah. Trgovanje mora biti uporabnikom sistema
omogočeno po cenah, ki jih sami prosto določijo na trgu, in na način, da
neizkoriščeno zmogljivost oddajo v podzakup ali pa pogodbeno zmogljivost
prodajo naprej s prenosom pogodbe o prenosu.
(2) Operater prenosnega sistema v SON podrobneje
opredeli tudi postopke v zvezi s sklepanjem pravnih poslov na sekundarnem trgu,
ki morajo zagotoviti učinkovito delovanje sekundarnega trga ter omogočati
pregledno in nediskriminatorno obravnavo uporabnikov sistema.
50. člen
(določitev pravil za izvajanje ukrepov odpravljanja
pogodbene prezasedenosti)
Operater prenosnega sistema v SON opredeli pravila in
postopke upravljanja prezasedenosti v primeru pogodbene prezasedenosti na
povezovalnih točkah, pri čemer mora zagotoviti postopke upravljanja
prezasedenosti v skladu z določbami Uredbe (ES) št. 715/2009.
51. člen
(zagotavljanje in objava informacij)
(1) Operater prenosnega sistema v SON opredeli način, na
katerega se uporabnikom sistema zagotavljajo informacije v skladu z Uredbo (ES)
št. 715/2009.
(2) Operater prenosnega sistema v SON opredeli vrste in
način objave informacij, ki jih je v skladu z Uredbo (ES) št. 715/2009 dolžan
objaviti.
XII. PRIDOBITEV SOGLASJA AGENCIJE
52. člen
(oblikovanje SON)
(1) Operater prenosnega sistema mora za opravljanje
svoje dejavnosti izdati SON, s katerim uredi pogoje uporabe, obratovanje in
način vodenja prenosnega sistema.
(2) Predlog SON operater prenosnega sistema objavi na
svoji spletni strani in povabi zainteresirano strokovno javnost in drugo
javnost, da k SON podajo svoje pripombe in predloge. Javna objava ne sme
trajati manj kot 15 dni.
(3) Operater prenosnega sistema sprejme SON in poda
agenciji vlogo za izdajo soglasja k SON ter jo seznani s prejetimi predlogi ali
mnenji iz prejšnjega odstavka, ki so bili oziroma niso bili upoštevani.
(4) Če agencija meni, da SON niso v skladu z veljavno
zakonodajo, od operaterja prenosnega sistema zahteva, da spremeni ali dopolni
sprejeta SON.
53. člen
(spremembe in dopolnitve SON)
(1) Operater prenosnega sistema mora takoj, ko ugotovi
pomanjkljivost SON, sprožiti postopek za njihovo spremembo oziroma dopolnitve.
(2) Za spremembo oziroma dopolnitve SON se smiselno
uporabljajo določbe prejšnjega člena tega akta.
(3) Po vsaki spremembi oziroma dopolnitvi SON pripravi
operater prenosnega sistema neuradno prečiščeno besedilo SON in ga objavi na
svoji spletni strani.
54. člen
(veljavnost SON)
SON veljajo za celotni prenosni sistem na območju ozemlja Republike
Slovenije, na katerem operater prenosnega sistema opravlja dejavnost
gospodarske javne službe dejavnost operaterja prenosnega sistema v skladu z
EZ-1.
55. člen
(objava SON)
Operater prenosnega sistema SON po izdaji soglasja agencije
objavi v Uradnem listu Republike Slovenije in na svoji spletni strani.

Akt o obvezni vsebini sistemskih obratovalnih
navodil za prenosni sistem zemeljskega plina (Uradni list RS, št. 17/15) vsebuje naslednjo končno določbo:
»XIII. KONČNA DOLOČBA
56. člen
(uveljavitev akta)
Ta akt začne veljati petnajsti dan po objavi v Uradnem listu
Republike Slovenije.«.

Akt o spremembah Akta o obvezni vsebini
sistemskih obratovalnih navodil za prenosni sistem zemeljskega plina (Uradni
list RS, št. 66/17) vsebuje naslednjo končno določbo:
»KONČNA DOLOČBA
7. člen
Ta akt začne veljati naslednji dan po objavi v Uradnem listu
Republike Slovenije.«.