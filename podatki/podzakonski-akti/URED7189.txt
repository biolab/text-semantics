I. SPLOŠNE DOLOČBE
1. člen
(vsebina)
Ta uredba podrobneje določa načine in pogoje za zagotavljanje
pravic beguncem in osebam s priznano subsidiarno zaščito (v nadaljnjem
besedilu: osebe z mednarodno zaščito), in sicer do:
-       
prebivanja v Republiki Sloveniji,
-       
podaljšanja subsidiarne zaščite,
-       
pridobitve informacij o statusu, pravicah in dolžnostih oseb z
mednarodno zaščito,
-       
nastanitve v nastanitvenih zmogljivostih urada Vlade Republike
Slovenije, pristojnega za oskrbo migrantov (v nadaljnjem besedilu: urad),
-       
denarnega nadomestila za zasebno nastanitev,
-       
izobraževanja in
-       
pomoči pri vključevanju v okolje.
2. člen
(izkaznica dovoljenja za prebivanje)
(1) Oseba z mednarodno zaščito se zaradi izdaje
izkaznice dovoljenja za prebivanje iz 108. člena Zakona o mednarodni zaščiti
(Uradni list RS, št. 16/17 – uradno prečiščeno besedilo; v nadaljnjem
besedilu: zakon) čim prej po vročitvi odločbe o pridobitvi mednarodne zaščite
zglasi na ministrstvu, pristojnem za notranje zadeve (v nadaljnjem besedilu:
ministrstvo).
(2) Oseba, ki ji je izdan sklep iz četrtega odstavka
66. člena zakona, oziroma oseba, ki je vložila zahtevek za uvedbo
ponovnega postopka v skladu s četrtim odstavkom 64. člena zakona, se v 14
dneh pred iztekom veljavnosti izkaznice dovoljenja za prebivanje zaradi
podaljšanja izkaznice dovoljenja za prebivanje zglasi pri ministrstvu.
3. člen
(podaljšanje subsidiarne zaščite)
Oseba s priznano subsidiarno zaščito uveljavlja podaljšanje subsidiarne
zaščite na obrazcu iz priloge 1, ki je sestavni del te uredbe. Obrazec se
posreduje ministrstvu.
4. člen
(zagotavljanje informacij)
(1) Urad osebam z mednarodno zaščito zagotavlja
informacije
iz 91. člena zakona v obliki priročnikov in brošur ter v
elektronski obliki. V skladu s potrebami jih zagotovi tudi organom, ki
obravnavajo te osebe, drugim državnim organom ter mednarodnim in nevladnim
organizacijam.
(2) V obdobju pomoči pri vključevanju v okolje iz prvega
odstavka 103. člena zakona lahko urad osebam z mednarodno zaščito informacije
zagotavlja tudi z individualnim svetovanjem.
II. NASTANITEV
5. člen
(nastanitev oseb z mednarodno zaščito)
(1) Postopek nastanitve v integracijski hiši ali drugih
nastanitvenih zmogljivostih urada na podlagi 93. člena zakona se začne z
vložitvijo vloge na obrazcu iz priloge 2, ki je sestavni del te uredbe. Urad o
vlogi z odločbo odloči v najkrajšem možnem času.
(2) Postopek nastanitve družinskih članov osebe z
mednarodno zaščito, ki so zaradi pravice do združitve družine pridobili dovoljenje
za prebivanje v Republiki Sloveniji na podlagi določb zakona, ki ureja vstop,
zapustitev in bivanje tujcev, se začne z vlogo osebe z mednarodno zaščito.
Vloga se vloži na obrazcu iz prejšnjega odstavka. O vlogi odloči urad z
odločbo.
6. člen
(nastanitev ranljivih oseb s posebnimi potrebami)
Če je mednarodna zaščita priznana osebi iz 12. člena
zakona in nastanitev te osebe v integracijski hiši oziroma drugih nastanitvenih
zmogljivostih urada ni primerna, urad v sodelovanju z drugimi državnimi organi
takšni osebi v čim krajšem času zagotovi drugo ustrezno nastanitev.
III. DENARNO NADOMESTILO ZA NASTANITEV NA ZASEBNEM NASLOVU
7. člen
(zahtevek za denarno nadomestilo za nastanitev na zasebnem
naslovu)
(1) Postopek za dodelitev denarnega nadomestila za
nastanitev na zasebnem naslovu (v nadaljnjem besedilu: denarno nadomestilo),
določenega v 97. členu zakona, se začne na zahtevo osebe z mednarodno
zaščito, ki zahtevek za dodelitev denarnega nadomestila (v nadaljnjem besedilu:
zahtevek) vloži na obrazcu iz priloge 3, ki je sestavni del te uredbe, pri
uradu.
(2) Zahtevku se priloži kopija najemne pogodbe oziroma
dodatka k najemni pogodbi, veljavna odločba o denarni socialni pomoči na dan
vložitve zahtevka oziroma potrdilo o vlogi za denarno socialno pomoč, izpis
prilivov na vseh bančnih računih vlagatelja in njegovih družinskih članov za
zadnje tri mesece pred mesecem vložitve zahtevka in potrdilo o dohodkih
zavezanca, ki je vlagatelja oziroma njegove družinske člane dolžan in zmožen
preživljati, za zadnje tri mesece pred mesecem vložitve zahtevka.
(3) Oseba z mednarodno zaščito iz tretjega odstavka
97. člena zakona zahtevku priloži tudi dokazilo o rednem šolanju.
8. člen
(odmera denarnega nadomestila)
(1) Višina denarnega nadomestila se osebam z mednarodno zaščito,
ki nimajo lastnih sredstev za preživljanje ali jim preživljanje ni zagotovljeno
kako drugače, določi v odstotku osnovnega zneska minimalnega dohodka iz zakona,
ki ureja socialnovarstvene prejemke. Odstotki so določeni v 9. členu te
uredbe.
(2) Višina denarnega nadomestila se osebi z mednarodno
zaščito, ki ima lastne dohodke ali ji je preživljanje zagotovljeno kako
drugače, določi tako, da se od denarnega nadomestila iz prejšnjega odstavka
odšteje višina povprečnih lastnih dohodkov, ki so jih oseba z mednarodno
zaščito, njeni družinski člani oziroma zavezanci, ki so jo v skladu s predpisi
Republike Slovenije dolžni in zmožni preživljati, prejeli v zadnjih treh
mesecih pred mesecem vložitve zahtevka.
(3) Ne glede na prejšnji odstavek se pri odmeri
denarnega nadomestila ne upoštevajo lastni dohodki, ki so jih oseba z
mednarodno zaščito, njeni družinski člani oziroma zavezanci, ki so jo v skladu
s predpisi Republike Slovenije dolžni in zmožni preživljati, prenehali
prejemati. Zahtevi se priloži dokazilo o prenehanju prejemanja lastnih
dohodkov.
(4) Višina denarnega nadomestila se članom družine, ki
imajo mednarodno zaščito, in družinskim članom begunca, ki imajo
dovoljenje za prebivanje, izdano na podlagi zakona, ki ureja vstop in
prebivanje tujcev, določi kot razlika med denarnim nadomestilom iz prvega
odstavka tega člena in seštevkom v zadnjih treh mesecih pred mesecem vložitve
vloge prejetih povprečnih lastnih dohodkov vseh družinskih članov in
zavezancev, ki so jih v skladu s predpisi Republike Slovenije dolžni in zmožni
preživljati.
(5) Lastni dohodki osebe z mednarodno zaščito v skladu s
to uredbo so naslednji periodični dohodki:
-       
prejemki iz pogodbe o zaposlitvi,
-       
denarno nadomestilo za primer brezposelnosti,
-       
prejemki iz pogodbe o delu ali iz avtorske pogodbe,
-       
pokojnina,
-       
prejemki samozaposlenih, ki kot svoj edini ali glavni poklic opravljajo
samostojno dejavnost v Republiki Sloveniji,
-       
renta, najemnina ali zakupnina,
-       
prejemki, priznani s sodno odločbo,
-       
prejemki družinskega pomočnika v skladu z zakonom, ki ureja socialno
varstvo.
(6) Šteje se, da je oseba nehala prejemati periodične
dohodke, če je iz ugotovljenega dejanskega stanja razvidno, da je ostala brez
rednega periodičnega dohodka.
(7) Lastni dohodki v skladu s to uredbo so tudi
priložnostni dohodki, ki se upoštevajo samo v višini razlike med povprečno
mesečno višino priložnostnega dohodka in polovico osnovnega zneska minimalnega
dohodka.
(8) Priložnostni dohodki iz prejšnjega odstavka so
dohodki, ki jih je oseba z mednarodno zaščito za opravljeno delo prejela največ
dvakrat v obdobju iz drugega odstavka tega člena, dohodki od dela prek
študentskega servisa in dohodki od dela, ki se lahko v skladu z zakonom
opravlja le v omejenem obsegu ur na letni ravni in od katerega se plačujejo
prispevki za socialno varnost.
9. člen
(višina denarnega nadomestila)
Višina mesečnega denarnega
nadomestila se določi glede na število družinskih članov z mednarodno zaščito
oziroma glede na osebo s statusom begunca in njene družinske člane, ki imajo
dovoljenje za prebivanje, izdano na podlagi zakona, ki ureja vstop in
prebivanje tujcev. Določi se v ustreznem odstotku od osnovnega zneska
minimalnega dohodka, in sicer:


Število družinskih članov

Odstotek osnovnega zneska minimalnega dohodka


1

100 %


2

120 %


3

150 %


4

180 %


5

210 %


6

230 %


7 ali več

250 %


10. člen
(najemnina po pogodbi)
(1) Če je pogodbena vsota najemnine in drugih stroškov,
povezanih z najemom stanovanja, nižja od višine mesečnega denarnega
nadomestila, določenega v skladu z 8. in 9. členom te uredbe, se osebi z
mednarodno zaščito izplača denarno nadomestilo v pogodbenem znesku.
(2) Drugi stroški, povezani z najemom stanovanja, so
obratovalni stroški (stroški za dobavljeno energijo, ogrevanje stanovanja,
komunalne storitve, obratovanje skupnih delov stanovanjske ali večstanovanjske
stavbe), ki jih mora oseba z mednarodno zaščito kot najemnik plačevati v skladu
z najemno pogodbo in predpisi o stanovanjskih najemnih razmerjih.
(3) Višina stroškov iz prejšnjega odstavka se določi kot
povprečje stroškov v zadnjih treh mesecih pred mesecem vložitve zahtevka.
11. člen
(izplačevanje denarnega nadomestila)
(1) Urad denarno nadomestilo dodeli za tri mesece
oziroma za krajši čas, če je veljavnost najemne pogodbe krajša ali se osebi z
mednarodno zaščito izteče obdobje prejemanja denarnega nadomestila v skladu s
prvim in drugim odstavkom 97. člena zakona.
(2) Denarno nadomestilo se izplačuje mesečno na
transakcijski račun osebe z mednarodno zaščito oziroma z njenim soglasjem in
soglasjem najemodajalca stanovanja na transakcijski račun najemodajalca. Če
oseba z mednarodno zaščito ne more odpreti transakcijskega računa, se denarno
nadomestilo izplača v gotovini.
(3) Denarno nadomestilo se osebi z mednarodno zaščito
dodeli z dnem vložitve zahtevka, če to nadomestilo na ta dan že prejema, pa od naslednjega
dne po poteku obdobja, za katero je bilo dodeljeno.
(4) Če se vloži zahtevek za družinske člane, ki jih je
oseba združila na podlagi zakona, ki ureja vstop in prebivanje tujcev, in
oseba, ki vloži zahtevek, nadomestilo že prejema, obdobje iz prvega odstavka
tega člena pa še ni poteklo, se denarno nadomestilo za nastanitev na zasebnem
naslovu določi na novo.
(5) Oseba z mednarodno zaščito mora neupravičeno prejeto
denarno nadomestilo vrniti.
(6) O dodelitvi in višini denarnega nadomestila ter vrnitvi
neupravičeno prejetih denarnih nadomestil za nastanitev odloči urad z odločbo.
IV. IZOBRAŽEVANJE OSEB Z MEDNARODNO ZAŠČITO, KI FORMALNE
IZOBRAZBE NE MOREJO DOKAZATI Z DOKUMENTI
1. Vključevanje v programe srednješolskega
izobraževanja
12. člen
(vpis v programe nižjega in srednjega poklicnega
izobraževanja, srednjega strokovnega izobraževanja in splošnega izobraževanja)
(1) Oseba z mednarodno zaščito, ki formalne izobrazbe ne
more dokazati z dokumenti, se lahko vpiše v začetni letnik programov nižjega in
srednjega poklicnega izobraževanja, srednjega strokovnega izobraževanja in
splošnega izobraževanja na podlagi potrdila o uspešno opravljenem preizkusu
znanja, ki ga izda Zavod Republike Slovenije za šolstvo (v nadaljnjem besedilu:
zavod), in če izpolnjuje posebne vpisne pogoje, določene z izobraževalnim
programom.
(2) Oseba iz prejšnjega odstavka se lahko vpiše tudi v
srednješolske programe z omejitvijo vpisa na podlagi potrdila iz prejšnjega
odstavka in izpolnjevanja posebnih vpisnih pogojev v skladu z roki in
razpisnimi pravili za vpis.
(3) Za kandidate iz prvega odstavka tega člena, ki
kandidirajo za vpis v programe z omejitvijo vpisa, se lahko razpišejo dodatna
mesta. K spremembi obsega razpisanih mest izobraževalna institucija pridobi
soglasje ministra, pristojnega za izobraževanje.
13. člen
(preizkus znanja)
(1) Preizkus znanja iz prvega odstavka prejšnjega člena
obsega preverjanje splošnega znanja iz družboslovnega področja, književnosti,
umetnosti in humanistike, naravoslovne in matematične pismenosti ter
sporazumevanja v angleškem jeziku.
(2) Podrobnejšo vsebino preizkusa znanja in organizacijo
izvedbe preizkusa znanja predpiše minister, pristojen za izobraževanje, na
podlagi strokovnih izhodišč zavoda.
14. člen
(izvajanje preizkusa znanja)
(1) Preizkus znanja izvaja komisija zavoda.
(2) Komisijo iz prejšnjega odstavka imenuje in razrešuje
direktor zavoda. Sestavljajo jo trije člani, ki imajo najmanj izobrazbo, pridobljeno
po študijskem programu druge stopnje, oziroma izobrazbo, ki ustreza ravni izobrazbe,
pridobljene po študijskem programu druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven. Člani imajo najmanj
pet let delovnih izkušenj s področja vzgoje in izobraževanja. Eden od članov
komisije mora imeti pedagoške izkušnje pri neposrednem delu z učenci ali dijaki
priseljenci.
(3) Pri izvajanju preizkusa znanja lahko sodeluje
prevajalec.
(4) Preizkus znanja se izvaja v območni enoti zavoda, ki
je najbližje kandidatovemu bivališču.
(5) Po končanem preizkusu znanja komisija seznani
kandidata z rezultati in izda potrdilo o opravljenem preizkusu znanja iz
17. člena te uredbe ali obvestilo o neuspešno opravljenem preizkusu znanja
iz 18. člena te uredbe.
15. člen
(prijava in roki za opravljanje preizkusa znanja)
(1) Kandidat se prijavi k opravljanju preizkusa znanja
na zavodu. Prijava se vloži na obrazcu iz priloge 4, ki je sestavni del te
uredbe.
(2) Zavod na podlagi prijave ugotovi, ali ima kandidat
status osebe z mednarodno zaščito. Če kandidat izpolnjuje ta pogoj, se ga
najpozneje 14 dni pred opravljanjem preizkusa znanja pisno obvesti o času in
kraju opravljanja preizkusa, sicer pa se njegova prijava zavrže.
(3) Kandidat lahko s pisno izjavo odstopi od opravljanja
preizkusa znanja najpozneje tri dni pred preizkusom znanja.
(4) Če se kandidat prepozno odjavi ali se preizkusa
znanja ne udeleži, se šteje, da preizkusa znanja ni opravil, razen če ima za to
upravičene razloge.
16. člen
(vrednotenje preizkusa znanja)
(1) O preizkusu znanja se vodi zapisnik, ki ga podpišejo
člani komisije.
(2) Preizkus znanja se vrednoti z »je opravil« ali »ni
opravil«.
(3) Merila za vrednotenje preizkusa znanja predpiše
minister, pristojen za izobraževanje, na podlagi strokovnih izhodišč zavoda.
17. člen
(potrdilo o opravljenem preizkusu znanja)
(1) Potrdilo o opravljenem preizkusu znanja vsebuje:
-       
ime in poslovni naslov izvajalca preizkusa znanja,
-       
ime listine (potrdilo o opravljenem preizkusu znanja),
-       
izrek, ki vsebuje osebno ime in datum rojstva kandidata, na katerega se
nanaša,
-       
osebno ime predsednika komisije, ki podpiše potrdilo,
-       
evidenčno številko, pod katero je kandidat voden v evidenci o
opravljenih preizkusih znanja, ter
-       
datum in kraj izdaje ter številko potrdila.
(2) Obrazec potrdila iz prejšnjega odstavka je določen v
prilogi 5, ki je sestavni del te uredbe.
(3) Potrdila o opravljenem preizkusu znanja, izdana v
skladu s to uredbo, so javne listine.
18. člen
(obvestilo o neuspešno opravljenem preizkusu znanja)
(1) Kandidatu, ki ni uspešno opravil preizkusa znanja,
se izda obvestilo o preizkusu znanja, ki vsebuje naslednje podatke:
-       
ime in poslovni naslov izvajalca preizkusa znanja,
-       
ime listine (obvestilo o preizkusu znanja),
-       
osebno ime in datum rojstva kandidata, na katerega se nanaša,
-       
informacijo o neuspešno opravljenem preizkusu znanja,
-       
osebno ime direktorja zavoda, ki podpiše obvestilo,
-       
evidenčno številko, pod katero je kandidat voden v evidenci o
opravljanju preizkusov znanja, ter
-       
datum in kraj izdaje ter številko obvestila.
(2) Obrazec obvestila iz prejšnjega odstavka je določen
v prilogi 6, ki je sestavni del te uredbe.
(3) Obvestila o neuspešno opravljenem preizkusu znanja,
izdana v skladu s to uredbo, so javne listine.
19. člen
(stroški opravljanja preizkusa znanja)
(1) Stroške opravljanja preizkusa znanja, ki se nanašajo
na pripravo, organizacijo, izvedbo in vrednotenje preizkusa znanja, določi
enkrat letno zavod v soglasju z uradom. Cenik se objavi na spletnih straneh
urada in zavoda.
(2) Kandidat lahko preizkus znanja trikrat opravlja
brezplačno. Stroške iz prejšnjega odstavka v tem primeru krije urad, stroške
vseh nadaljnjih opravljanj preizkusa znanja pa kandidat sam.
20. člen
(evidenca)
(1) V evidenci oseb, ki jim je priznana mednarodna
zaščita, se v okviru podatkov o vključevanju v sistem šolanja in izobraževanja
za osebe z mednarodno zaščito, ki opravljajo preizkus znanja iz 13. člena
te uredbe, vodijo tudi naslednji podatki:
-       
osebno ime, datum, kraj in država rojstva ter državljanstvo kandidata,
-       
evidenčna številka, številka in datum potrdila o opravljenem preizkusu
znanja oziroma obvestila o neuspešno opravljenem preizkusu znanja,
-       
zapisnik o preizkusu znanja.
(2) Podatke iz prejšnjega odstavka zagotavlja zavod.
2. Vključevanje v program višjega strokovnega
izobraževanja in v visokošolske študijske programe
21. člen
(vpis v programe višješolskega strokovnega izobraževanja)
(1) Oseba z mednarodno zaščito, ki formalne izobrazbe ne
more dokazati z dokumenti, se lahko vpiše v začetni letnik programov višjega
strokovnega izobraževanja na podlagi potrdila o uspešno opravljenem preizkusu
znanja, ki ga izda Državni izpitni center (v nadaljnjem besedilu: RIC), in
uspešno opravljenega preizkusa posebne nadarjenosti, spretnosti in psihofizične
sposobnosti, če je ta določen z izobraževalnim programom.
(2) Oseba iz prejšnjega odstavka se ob vpisu v program z
omejitvijo vpisa uvrsti na seznam sprejetih na podlagi potrdila iz prejšnjega
odstavka in uspešno opravljenega preizkusa posebne nadarjenosti, spretnosti in
psihofizične sposobnosti, če je ta določen z izobraževalnim programom.
22. člen
(vpis v visokošolske študijske programe)
(1) Oseba z mednarodno zaščito, ki formalne izobrazbe ne
more dokazati z dokumenti, se lahko vpiše v prvi letnik visokošolskih
študijskih programov prve stopnje na podlagi potrdila o uspešno opravljenem
preizkusu znanja, ki ga izda RIC, in uspešno opravljenega preizkusa posebne
nadarjenosti in psihofizične sposobnosti, če je ta določen s študijskim
programom.
(2) Oseba iz prejšnjega odstavka se lahko vpiše v
študijske programe z omejitvijo vpisa, če ima potrdilo iz prejšnjega odstavka
in je opravila preizkus posebne nadarjenosti in psihofizične sposobnosti, če je
ta določen s študijskim programom.
(3) Za vpis oseb iz prvega odstavka tega člena
visokošolski zavodi razpišejo dodatno število prostih vpisnih mest. Podrobnejše
pogoje v zvezi s številom prostih vpisnih mest visokošolski zavodi določijo z
razpisom za vpis v skladu z zakonom, ki ureja visoko šolstvo.
23. člen
(preizkus znanja)
(1) Preizkus znanja iz prvega odstavka 21. člena in
prvega odstavka 22. člena te uredbe obsega dva izpita, ki obsegata pisno preverjanje
znanja iz matematike ter pisno in ustno preverjanje znanja iz angleškega
jezika. S preizkusom znanja, ki se lahko izvaja tudi v angleškem jeziku, se
preverja znanje na osnovni ravni splošnega srednješolskega izobraževanja v
skladu s katalogom znanja za izpit iz posameznega predmeta.
(2) Kataloge znanja iz prejšnjega odstavka predpiše
minister, pristojen za izobraževanje, na podlagi predloga RIC. Kataloge znanja
RIC v slovenskem in angleškem jeziku objavi na svoji spletni strani.
24. člen
(izvajanje preizkusa znanja)
(1) Preizkus znanja izvaja RIC, ki v ta namen za vsak
izpit imenuje dvočlansko predmetno komisijo.
(2) Komisijo iz prejšnjega odstavka imenuje in razrešuje
direktor RIC. Člani imajo najmanj izobrazbo, pridobljeno po študijskem programu
druge stopnje, oziroma izobrazbo, ki ustreza ravni izobrazbe, pridobljene po
študijskem programu druge stopnje, in je v skladu z zakonom, ki ureja slovensko
ogrodje kvalifikacij, uvrščena na 8. raven. Člani imajo najmanj pet let
delovnih izkušenj s področja vzgoje in izobraževanja ter znajo angleški jezik.
(3) Preizkus znanja se izvaja na RIC. Kandidat opravlja
isti dan samo en izpit.
(4) V osmih dneh po opravljanju zadnjega izpita
predmetni komisiji ovrednotita izpite kandidatov. RIC izda potrdilo o opravljenem
preizkusu znanja iz 27. člena te uredbe ali obvestilo o preizkusu znanja
iz 28. člena te uredbe.
25. člen
(prijava in roki za opravljanje preizkusa znanja)
(1) Kandidat se prijavi k opravljanju preizkusa znanja
na RIC. Prijava se vloži na obrazcu iz priloge 7, ki je sestavni del te uredbe.
(2) RIC na podlagi prijave ugotovi, ali ima kandidat
status osebe z mednarodno zaščito, in preveri pravočasnost vloge. Če kandidat
pogoje izpolnjuje, se ga najpozneje 14 dni pred opravljanjem preizkusa znanja
pisno obvesti o času in kraju opravljanja preizkusa. Če kandidat ne izpolnjuje
pogojev za pristop k preizkusu znanja, se njegova prijava zavrže.
(3) Preizkus znanja se opravlja v februarskem in
junijskem izpitnem roku. Kandidat opravlja izpita iz obeh predmetov v enem
izpitnem roku. Koledar opravljanja izpitov objavi RIC junija za naslednje
šolsko leto. Kandidat se prijavi na preizkus znanja najmanj 60 dni pred
opravljanjem izpita.
(4) Kandidat lahko s pisno izjavo odstopi od opravljanja
preizkusa znanja ali neopravljenega posameznega izpita najpozneje tri dni pred
začetkom preizkusa znanja. Če se kandidat prepozno odjavi ali se preizkusa
znanja ali izpita iz posameznega predmeta iz neupravičenega razloga ne udeleži,
se šteje, da kandidat preizkusa znanja ali izpita iz posameznega predmeta ni
opravil.
26. člen
(vrednotenje preizkusa znanja)
(1) Ustni del izpita in izpitne pole z esejskimi
vprašanji vrednotita oba člana predmetne komisije. Izpitne pole, ki niso
esejske, vrednoti en član predmetne komisije.
(2) O preizkusu znanja se vodi zapisnik, ki ga podpišeta
člana obeh predmetnih komisij.
(3) Vsak izpit iz posameznega predmeta ovrednoti
predmetna komisija z absolutnimi in odstotnimi točkami. Točke predmetna
komisija pretvori v opisno oceno »opravil« ali »ni opravil«.
(4) Kandidat je opravil preizkus znanja, če pri izpitu
iz angleščine opravi pisni in ustni del ter pri izpitu iz matematike pisni del,
pri čemer se upoštevajo merila za pozitivno oceno iz angleščine in matematike
pri splošni maturi v prejšnjem koledarskem letu.
27. člen
(potrdilo o opravljenem preizkusu znanja)
(1) Kandidatu, ki je uspešno opravil preizkus znanja, se
izda potrdilo o opravljenem preizkusu znanja, ki vsebuje naslednje podatke:
-       
ime in poslovni naslov izvajalca preizkusa znanja,
-       
ime listine (potrdilo o opravljenem preizkusu znanja),
-       
osebno ime, datum in kraj rojstva ter državljanstvo kandidata,
-       
osebno ime direktorja RIC, ki podpiše potrdilo,
-       
številko potrdila in evidenčno številko, pod katero je kandidat voden v
evidenci o opravljanju preizkusov znanja, ter
-       
datum in kraj izdaje potrdila.
(2) Obrazec potrdila iz prejšnjega odstavka je določen v
prilogi 8, ki je sestavni del te uredbe.
(3) Potrdila o opravljenem preizkusu znanja, izdana v
skladu s to uredbo, so javne listine.
28. člen
(obvestilo o preizkusu znanja)
(1) Kandidatu, ki ni uspešno opravil preizkusa znanja
ali je opravil le izpit iz posameznega predmeta, se izda obvestilo o preizkusu
znanja, ki vsebuje naslednje podatke:
-       
ime in poslovni naslov izvajalca preizkusa znanja,
-       
ime listine (obvestilo o preizkusu znanja),
-       
osebno ime, datum in kraj rojstva ter državljanstvo kandidata,
-       
informacijo o neuspešno opravljenih obeh izpitih preizkusa znanja ali
posameznega izpita iz preizkusa znanja,
-       
osebno ime direktorja RIC, ki podpiše potrdilo,
-       
evidenčno številko, pod katero je kandidat voden v evidenci o
opravljanju preizkusov znanja, ter
-       
datum in kraj izdaje ter številko obvestila.
(2) Obrazec obvestila iz prejšnjega odstavka je določen
v prilogi 9, ki je sestavni del te uredbe.
(3) Obvestila o preizkusu znanja, izdana v skladu s to
uredbo, so javne listine.
29. člen
(popravljanje neopravljenega izpita iz posameznega predmeta)
Če kandidat opravi le izpit iz enega predmeta, lahko v
naslednjem izpitnem roku opravlja izpit le iz drugega predmeta. Če kandidat
takrat izpita iz drugega predmeta ne opravi uspešno, se šteje, da preizkusa
znanja v celoti ni opravil.
30. člen
(stroški opravljanja preizkusa znanja)
(1) Stroške opravljanja preizkusa znanja, ki se nanašajo
na pripravo, organizacijo, izvedbo in vrednotenje preizkusa znanja, določi
enkrat letno RIC v soglasju z uradom. Cenik se objavi na spletnih straneh urada
in RIC.
(2) Kandidat lahko dvakrat opravlja preizkus znanja
brezplačno, vsakič z možnostjo popravljanja enega izpita, ki ga ni opravil. Stroške
v tem primeru krije urad, stroške vseh nadaljnjih opravljanj preizkusa znanja
pa kandidat sam.
31. člen
(evidenca)
(1) V evidenci oseb, ki jim je priznana mednarodna
zaščita, se v okviru podatkov o vključevanju v sistem šolanja in izobraževanja
za osebe z mednarodno zaščito, ki opravljajo preizkus znanja iz 23. člena
te uredbe, vodijo tudi naslednji podatki:
-       
osebno ime, datum, kraj in država rojstva ter državljanstvo kandidata,
-       
številka in datum potrdila o opravljenem preizkusu znanja, obvestila o
preizkusu znanja,
-       
zapisnik o preizkusu znanja.
(2) Podatke iz prejšnjega odstavka zagotavlja RIC.
3. Način uveljavljanja pravic iz 12., 21. in
22. člena te uredbe
32. člen
(omejitev uveljavljanja pravic)
(1) Oseba z mednarodno zaščito, ki formalne izobrazbe ne
more dokazati z dokumenti in je opravila preizkus iz 13. člena te uredbe,
ne more uveljavljati pravice iz 21. in 22. člena te uredbe.
(2) Oseba z mednarodno zaščito, ki formalne izobrazbe ne
more dokazati z dokumenti in je opravila preizkus znanja iz 23. člena te
uredbe za namen vključitve v višje strokovno izobraževanje, ne more
uveljavljati pravice iz 22. člena te uredbe.
(3) Osebi z mednarodno zaščito, ki formalne izobrazbe ne
more dokazati z dokumenti in je uspešno opravila preizkus znanja iz
23. člena te uredbe, se ta preizkus prizna tudi za vključitev v
srednješolsko izobraževanje.
V. DRUGI STROŠKI, POVEZANI Z IZOBRAŽEVANJEM
33. člen
(drugi stroški, povezani z izobraževanjem)
(1) Drugi stroški iz petega odstavka 101. člena
zakona so stroški, povezani s športnimi, kulturnimi in naravoslovnimi dnevi, šolo
v naravi, strokovnimi ekskurzijami v okviru obveznega programa, delovno opremo
in pripomočki za izvedbo praktičnega usposabljanja. Med druge stroške se ne
štejejo stroški nakupa mesečnih vozovnic za mestni ali medkrajevni promet.
(2) Ne glede na prejšnji odstavek so do mesečne
vozovnice za mestni ali medkrajevni promet upravičeni mladoletniki brez
spremstva, vključeni v redni program izobraževanja ali osnovno šolo za odrasle.
VI. VKLJUČEVANJE OSEB Z MEDNARODNO ZAŠČITO, KI FORMALNE
IZOBRAZBE NE MOREJO DOKAZATI Z DOKUMENTI, V POSTOPKE PREVERJANJA IN POTRJEVANJA
NACIONALNIH POKLICNIH KVALIFIKACIJ
34. člen
(vključevanje v postopke preverjanja in potrjevanja
nacionalnih poklicnih kvalifikacij)
Če oseba z mednarodno zaščito s katalogom standardov
strokovnih znanj in spretnosti določene formalne izobrazbe ne more dokazati z
dokumenti, se v postopku preverjanja in potrjevanja nacionalne poklicne
kvalifikacije kot ustrezno dokazilo upošteva:
-       
v primeru zahtevane najmanj dokončane osnovnošolske obveznosti ali
osnovne šole potrdilo zavoda o uspešno opravljenem preizkusu znanja iz prvega
odstavka 13. člena te uredbe,
-       
v primeru zahtevane najmanj srednje splošne izobrazbe potrdilo RIC o
uspešno opravljenem preizkusu znanja iz 23. člena te uredbe.
VII. POMOČ PRI VKLJUČEVANJU V OKOLJE
35. člen
(osebni integracijski načrt)
(1) Urad v skladu z drugim odstavkom 103. člena
zakona v sodelovanju z osebo z mednarodno zaščito pripravi osebni integracijski
načrt za obdobje pomoči pri njenem vključevanju v okolje, ki vsebuje za to
predvidene dejavnosti.
(2) Osebni integracijski načrt se pripravi na podlagi
potreb, znanja, zmožnosti in sposobnosti osebe z mednarodno zaščito ter se v
sodelovanju z njo po potrebi spremeni oziroma dopolni. Vključuje različne
dejavnosti glede izobraževanja in zaposlovanja, priznavanja izobraževanja,
nastanitve in urejanja dokumentov ter udeležbo na tečaju slovenskega jezika in
spoznavanja slovenske družbe.
(3) Pri pripravi osebnega integracijskega načrta lahko
sodelujejo predstavniki pristojnega urada za delo in centra za socialno delo,
izobraževalnih ustanov, nevladnih organizacij in lokalne skupnosti, v kateri so
osebe z mednarodno zaščito nastanjene. Delo skupine za pripravo in evalvacijo
osebnega integracijskega načrta koordinira urad.
(4) Osebni integracijski načrt se pripravi v slovenskem
jeziku, oseba z mednarodno zaščito pa se seznani z njegovo vsebino v jeziku, ki
ga razume.
36. člen
(izvajanje tečajev slovenskega jezika in spoznavanja
slovenske družbe)
Urad odloči, ali se bosta tečaj slovenskega jezika in
spoznavanja slovenske družbe izvajala ločeno ali kot enotni program.
37. člen
(vsebina tečajev)
Tečaj slovenskega jezika in spoznavanja slovenske družbe oziroma
enoten tečaj se izvaja kot javno veljavni izobraževalni program za odrasle,
kakor določajo predpisi o organizaciji in financiranju vzgoje in izobraževanja.
38. člen
(obseg tečajev slovenskega jezika oziroma enotnega tečaja)
(1) Oseba z mednarodno zaščito je med izvajanjem
osebnega integracijskega načrta upravičena do tečaja slovenskega jezika
oziroma enotnega tečaja v obsegu 300 ur.
(2) Urad najpozneje v enem mesecu po priznanem statusu osebo
z mednarodno zaščito napoti na tečaj slovenskega jezika oziroma enotni tečaj,
in sicer z obrazcem iz priloge 10, ki je sestavni del te uredbe.
(3) Oseba z mednarodno zaščito lahko na obrazcu iz
priloge 11, ki je sestavni del te uredbe, s soglasjem oziroma na predlog
izvajalca tečaja zaprosi za še največ 100 dodatnih ur tečaja slovenskega jezika
oziroma enotnega tečaja. O dodatnih urah učenja odloči urad, ki v primeru
pozitivne odločitve izda potrdilo na obrazcu iz priloge 12, ki je sestavni del
te uredbe.
(4) Kot redna udeležba na tečaju slovenskega jezika
oziroma na enotnem tečaju, za katerega se osebi z mednarodno zaščito krijejo
stroški mesečne vozovnice za mestni promet, se šteje prisotnost na vsaj 80
odstotkih izvedenih ur tečaja. Če oseba prebiva v kraju, kjer se tečaj
slovenskega jezika oziroma enotni tečaj ne izvaja oziroma se izvaja v kraju,
kjer ni mestnega prometa, urad krije stroške najcenejšega javnega prevoza do
najbližjega pooblaščenega izvajalca tečaja.
(5) Osebam z mednarodno zaščito, starejšim od 60 let,
nepismenim in osebam s posebnimi potrebami lahko urad zagotovi prilagojeni
program, s katerim pridobijo znanje slovenskega jezika za vsakdanje
sporazumevanje.
39. člen
(preizkus znanja slovenskega jezika)
(1) Stroške enkratnega opravljanja preizkusa znanja
slovenskega jezika na osnovni ravni krije urad.
(2) Zahtevek za izdajo potrdila o izpolnjevanju pogojev
za brezplačni prvi preizkus znanja na osnovni ravni se vloži pri uradu na
obrazcu iz priloge 13, ki je sestavni del te uredbe. Urad ob izpolnjevanju
pogojev za brezplačno opravljanje prvega preizkusa znanja na osnovni ravni izda
potrdilo na obrazcu iz priloge 14, ki je sestavni del te uredbe.
40. člen
(tečaj spoznavanja slovenske družbe)
(1) Če se tečaja slovenskega jezika in spoznavanja
slovenske družbe ne izvajata kot enotni program, so osebe z mednarodno zaščito
med izvajanjem osebnega integracijskega načrta upravičene do tečaja
spoznavanja slovenske družbe v obsegu 30 ur.
(2) Urad napoti osebe z mednarodno zaščito na tečaj
spoznavanja slovenske družbe in jim zagotavlja plačilo stroškov tečaja.
(3) Za obiskovanje tečaja spoznavanja slovenske družbe
so osebe z mednarodno zaščito upravičene do povračila stroška vozovnice za
mestni promet oziroma stroškov najcenejšega javnega prevoza do najbližjega
pooblaščenega izvajalca tečaja, če prebivajo v kraju, kjer se tečaj ne izvaja.
VIII. PREHODNA IN KONČNI DOLOČBI
41. člen
(podzakonski predpisi)
Minister, pristojen za izobraževanje, izda podzakonske
predpise iz drugega odstavka 13. člena, tretjega odstavka 16. člena
in drugega odstavka 23. člena te uredbe v šestih mesecih po uveljavitvi te
uredbe.
42. člen
(prenehanje veljavnosti)
Z dnem uveljavitve te uredbe se preneha uporabljati Uredba o
načinih in pogojih za zagotavljanje pravic osebam z mednarodno zaščito (Uradni
list RS, št. 55/11, 36/14 in 22/16 – ZMZ-1).
43. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00717-12/2017
Ljubljana, dne 13. decembra 2017
EVA 2016-1711-0021
Vlada Republike Slovenije
dr. Miroslav Cerar l.r.
Predsednik

Priloga 1: Prošnja
za podaljšanje subsidiarne zaščite
Priloga 2: Vloga za
nastanitev v integracijski hiši ali drugi nastanitveni zmogljivosti Urada
Priloga 3: Zahtevek
za denarno nadomestilo za nastanitev na zasebnem naslovu
Priloga 4: Prijava
na preizkus znanja za vključitev v srednješolsko izobraževanje
Priloga 5: Potrdilo
o opravljenem preizkusu znanja
Priloga 6: Obvestilo
o preizkusu znanja
Priloga 7: Prijava
na preizkus znanja za vključevanje v programe višjega strokovnega izobraževanja
in visokošolske študijske programe
Priloga 8: Potrdilo
o opravljenem preizkusu znanja
Priloga 9: Obvestilo
o preizkusu znanja
Priloga 10:
Napotilo osebe s priznano mednarodno zaščito na tečaj slovenskega jezika
Priloga 11:
Zahtevek za izdajo potrdila za dodatnih 100 ur tečaja slovenskega jezika z
mednarodno zaščito
Priloga 12:
Potrdilo o izpolnjevanju pogojev za dodatnih 100 ur tečaja slovenskega jezika
za osebo z mednarodno zaščito
Priloga 13:
Zahtevek za izdajo potrdila o izpolnjevanju pogojev za brezplačni prvi preizkus
znanja slovenskega jezika na osnovni ravni za osebo z mednarodno zaščito
Priloga 14:
Potrdilo o izpolnjevanju pogojev za brezplačni prvi preizkus znanja slovenskega
jezika na osnovni ravni za osebo z mednarodno zaščito