Ob upoštevanju IV. poglavja Deklaracije o zunanji
politiki Republike Slovenije (Uradni list RS, št. 53/15), ki določa nosilno
vlogo Državnega zbora pri oblikovanju stališč do vseh zunanjepolitičnih
vprašanj;
izhajajoč iz vrednot slovenske osamosvojitve in
državnosti, Ustave Republike Slovenije, predvsem tretjega odstavka 124. člena
Ustave, vrednot Evropske unije (EU), načel Ustanovne listine Organizacije
združenih narodov (OZN) in Deklaracije o zunanji politiki Republike Slovenije,
ki kot temeljne cilje zunanje politike Republike Slovenije določa mir, varnost
in politično stabilnost v Evropi in širše v svetu ter okrepljen multilateralni
sistem, ki temelji na učinkoviti OZN, suvereni enakosti držav, kolektivni
varnosti, mirnem reševanju sporov, samoodločbi narodov, visokih standardih
človekovih pravic, močni vlogi mednarodnega prava, okrepljenem mednarodnem
razvojnem sodelovanju, humanitarni pomoči in trajnostnem razvoju;
ob poudarjanju zavezanosti Republike Slovenije k spoštovanju
človekovih pravic, demokraciji in vladavini prava;
ob zavedanju, da bo Republika Slovenija 1. januarja
2024 zasedla mesto nestalne članice Varnostnega sveta OZN, ki ji nalaga še
večjo odgovornost, da aktivno sodeluje pri prizadevanju za mir in končanje
konfliktov po vsem svetu;
ob zavedanju, da je varen in stabilen Bližnji vzhod
ter širša soseščina Evropske unije v strateškem interesu Republike Slovenije,
Evropske unije ter mednarodnega miru in varnosti;
ob upoštevanju mednarodnega humanitarnega prava,
zlasti Haaških konvencij iz let 1899 in 1907 ter Ženevskih konvencij iz leta
1949 in njihovih dodatnih protokolov;
ob upoštevanju Rimskega statuta Mednarodnega
kazenskega sodišča iz leta 1998;
upoštevajoč številne sprejete resolucije Generalne
skupščine OZN in Varnostnega sveta OZN o izraelsko-palestinskem konfliktu, med
drugim tudi Resolucijo Generalne skupščine OZN 181 (1947) z dne 29. 11. 1947,
Resolucijo Varnostnega sveta OZN 242 (1967) z dne 22. 11. 1967 ter Resolucijo
Varnostnega sveta OZN 2334 (2016) z dne 23. 12.
2016;
ob poudarjanju sporazumov iz Osla med Državo Izrael in
Palestinsko osvobodilno organizacijo iz 1993 in 1995;
izhajajoč iz skupne izjave Evropskega sveta, tudi
Republike Slovenije, z dne 15. oktobra 2023 o razmerah na Bližnjem vzhodu;
ob upoštevanju Resolucije Evropskega parlamenta z dne
19. oktobra 2023 o podlih terorističnih napadih Hamasa na Izrael in pravici
Izraela, da se brani v skladu s humanitarnim in mednarodnim pravom, ter
humanitarnih razmerah v Gazi;
DRŽAVNI ZBOR REPUBLIKE SLOVENIJE:
1.     
izraža globoko zaskrbljenost zaradi stopnjevanja nasilja in
spopadov na Bližnjem vzhodu, ki ogrožajo in onemogočajo stabilnost, mir in
varnost v najbližji soseščini Evropske unije;
2.     
najostreje obsoja napad, ki ga je teroristična organizacija Hamas
sprožila proti Državi Izrael, saj sta terorizem in nasilje nesprejemljiva in
nedopustna, zanju pa ni in ne more biti nobenega opravičila;
3.     
obsoja vsak napad teroristične organizacije Hamas ali Države
Izrael na civilne tarče ter izraža solidarnost s prebivalstvom, ki ga
ogroža nasilje, in z žrtvami na obeh straneh; obenem pa poudarja, da so
napadi na civiliste, tudi osebje OZN, zdravstvene delavce in novinarje, ter
civilno infrastrukturo huda kršitev mednarodnega prava;
4.     
priznava, da ima Država Izrael v skladu z Ustanovno listino OZN
pravico do samoobrambe in zaščite svojih državljanov, a hkrati Državo Izrael poziva,
da se odziva v skladu z mednarodnim in humanitarnim pravom, saj palestinsko
civilno prebivalstvo ne more nositi posledic zaradi terorističnih dejanj
teroristične organizacije Hamas;
5.     
poudarja pomen razlikovanja med palestinskim ljudstvom in
njegovimi legitimnimi težnjami po lastni državi na eni strani ter teroristično
organizacijo Hamas in njenimi terorističnimi dejanji na drugi strani;
6.     
opozarja, da bi lahko napadi teroristične organizacije Hamas in
izraelski odziv privedli do dodatne destabilizacije razmer na Bližnjem vzhodu,
ki bi lahko vodila v dolgo in uničujočo vojno, obenem pa izraža globoko
zaskrbljenost zaradi širitve in eskalacije spopadov v ostale države Bližnjega
vzhoda ter zaradi vojaškega dogajanja v širši regiji;
7.     
poziva vse vpletene strani k takojšnji prekinitvi sovražnosti in
spopadov, k nenapadanju civilnih objektov, predvsem bolnišnic, šol in verskih
objektov, k umiritvi razmer ter vzpostavitvi premirja, saj se bo s tem
preprečilo nadaljnje žrtve, ustavilo nepotrebno trpljenje in nehumano
razseljevanje nedolžnih civilistov ter zamejilo uničujoče posledice tako za
palestinski kot izraelski narod;
8.     
poziva k takojšnji in brezpogojni izpustitvi vseh talcev, saj je
zajemanje talcev kršitev mednarodnega prava in vojno hudodelstvo;
9.     
tako od izraelske kot palestinske strani pričakuje proaktivne in
pozitivne korake k vzpostavitvi pogojev za mirno reševanje konflikta preko
diplomatskih poti, ter k ponovnemu zagonu in nadaljevanju mirovnih pogajanj;
10.  
poudarja, da je mir in stabilnost na Bližnjem vzhodu možno doseči
le s političnim dialogom, ki temelji na spoštovanju temeljnih demokratičnih
vrednot in mednarodnega prava, vključno z upoštevanjem zavez iz številnih
resolucij Generalne skupščine OZN in Varnostnega sveta OZN;
11.  
od vseh ostalih akterjev mednarodne skupnosti, še posebej svetovnih
velesil in stalnih članic Varnostnega sveta OZN ter OZN in EU, pričakuje bolj
ambiciozen, odgovoren in usklajen pristop, ki bo analiziral vse vzroke za
nastalo tragično vojno in bo v konstruktivno podporo bližnjevzhodnemu mirovnemu
procesu, ki bo pripeljal do mirnega in trajnega sožitja obeh narodov in rešitve
dveh držav;
12.  
izraža globoko zaskrbljenost zaradi zaostrovanja humanitarnih
razmer na območju Gaze ter poudarja, da nedopustno zaprtje prehodov,
ustavitev humanitarne pomoči ter prekinitev dostopa do vode, hrane, zdravil,
elektrike in osnovnih življenjskih potrebščin za prebivalce v Gazi predstavlja
kolektivno kaznovanje in še dodatno slabša razmere in povzroča še hujšo
humanitarno katastrofo;
13.  
se zavzema za takojšnjo in celovito vzpostavitev humanitarnih
koridorjev ter zagotovitev neoviranega dostopa nujne humanitarne in
človekoljubne pomoči vsem civilistom na tem območju, ki jo potrebujejo; pri tem
pa od vseh vpletenih pričakuje, da te pomoči ne zlorabljajo in da
delujejo v skladu z določbami mednarodnega humanitarnega prava in mednarodnega
prava človekovih pravic;
14.  
znova izraža neomajno podporo rešitvi dveh držav, ki bi jo
dosegli s pogajanji na podlagi meja iz leta 1967 in bi vključevala dve
suvereni, demokratični državi, ki bi sobivali v miru in varnosti, ob polnem
spoštovanju mednarodnega prava;
15.  
poziva Vlado Republike Slovenije, da nadaljuje z aktivnostmi za
nudenje humanitarne pomoči na območju Gaze; da še naprej podpira prizadevanja v
mednarodni skupnosti, usmerjene v ponovno vzpostavitev pogovorov in mirovnih
pogajanj med izraelsko in palestinsko stranjo;
16.  
pooblašča predsednico Državnega zbora Republike Slovenije, da o
pričujoči deklaraciji obvesti predsednico Republike Slovenije, predsednika
Vlade Republike Slovenije, predsednico Evropskega parlamenta, predsednika Evropskega
sveta, predsednico Evropske komisije, generalnega sekretarja OZN in
predsedujočo državo Varnostnemu svetu OZN.
Št. 007-01/23-22/14
Ljubljana, dne 28. novembra 2023
EPA 1127-IX
Državni zbor
Republike Slovenije
mag. Urška Klakočar Zupančič
predsednica