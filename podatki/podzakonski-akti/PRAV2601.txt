1. člen
S tem pravilnikom se določa oblika,
vsebina, postopek izdaje, zamenjave in prenehanja veljavnosti ter evidenca
izdanih službenih izkaznic pripadnikov stalne sestave Slovenske vojske, drugih
vojaških oseb v Ministrstvu za obrambo, pripadnikov vojaške policije ter
pooblaščenih delavcev in pripadnikov Obveščevalno varnostne službe Ministrstva
za obrambo in inšpektorjev za obrambo v Inšpektoratu Republike Slovenije za
obrambo ter pooblaščenih uradnih oseb vojaškega letalskega organa.
S tem pravilnikom se določa tudi oblika,
postopki izdaje in uporaba osebnih izkaznic za vojaške ali civilne osebe, ki so
kot pripadniki sanitetnega in verskega osebja v Slovenski vojski zaščitene po
mednarodnih konvencijah (v nadaljnjem besedilu: osebna izkaznica zaščitene
osebe).
2. člen
Službenih izkaznic na obrambnem področju ni
dovoljeno posojati ali odtujiti, pa tudi ne odnašati v tujino, razen če to ni
izrecno dovoljeno z mednarodno pogodbo ali kako drugače dogovorjeno s tujo
državo, kamor odhajajo imetniki službenih izkaznic. Pripadniki sanitetnega in
verskega osebja Slovenske vojske uporabljajo osebno izkaznico zaščitene osebe
za izkazovanje svojega statusa doma in izven države.
3. člen
Službena izkaznica pripadnika stalne
sestave Slovenske vojske je velikosti 54 x 85,6 mm in odtisnjena na plastično
podlago (standard CR 80) z zaščitnimi elementi. 
Sprednja stran službene izkaznice je
sestavljena iz polj zelene, sive in bele barve ter prevlečena z dodatno zaščito
proti poškodbam in z ultravijoličnim zapisom s podatki o imetniku. V spodnjem
desnem kotu je stiliziran simbol Triglava in pred njim znak Slovenske vojske. 
Na sprednji strani službene izkaznice so
naslednji elementi: 
-      
v levem zgornjem kotu je barvni grb Republike Slovenije v velikosti 9 x
12 mm, 
-      
desno od grba je napis v beli barvi »REPUBLIKA SLOVENIJA«, pod njim
napis »MINISTRSTVO ZA OBRAMBO«, pod njim napis »SLOVENSKA VOJSKA«, 
-      
v desnem zgornjem kotu je napis v zeleni barvi »REPUBLIC OF SLOVENIA«,
pod njim »MINISTRY OF DEFENCE«, pod njim »SLOVENIAN ARMED FORCES«, 
-      
med napisoma iz druge in tretje alineje tega odstavka se v belem polju
na desni strani nahaja simbol zveze NATO, levo od njega pa simbol Evropske unije,
oba v velikosti 6,5 x 5 mm, 
-      
pod grbom Republike Slovenije je fotografija imetnika službene
izkaznice, če je vojaška oseba, v službeni ali bojni uniformi, v velikosti 21 x
27 mm, 
-      
pod fotografijo je belo polje velikosti 17 x 7 mm, namenjeno lastnoročnemu
podpisu imetnika službene izkaznice, 
-      
desno od fotografije je napis »SLUŽBENA IZKAZNICA«, pod njim pa za
vojaške osebe napis »Military Identification Card«, za civilne osebe pa
»Identification Card«, 
-      
pod napisi iz prejšnje alineje je napis »Priimek/Last Name« in pod njim
»Ime/Name« imetnika službene izkaznice, 
-      
pod priimkom in imenom je na službenih izkaznicah vojaških oseb napis
»Čin/Rank«, ki se izpiše okrajšano v slovenskem jeziku in v primerljivi stopnji
NATO, za civilne osebe pa napis »Naziv/Title«, ki se za strokovno tehnične
delavce označi s kratico »STD« in v angleškem jeziku »PTW« (Professional
Technical Worker), za uradnike pa uradniški naziv v slovenskem in angleškem
jeziku, 
-      
pod činom oziroma nazivom je napis »Št. izk./ID No.«, ki se izpiše v
petmestni številki. 
Hrbtna stran službene izkaznice je od vrha
proti dnu razdeljena v zeleno, sivo in belo barvno vodoravno polje. 
Na hrbtni strani službene izkaznice so
naslednji elementi: 
-      
v levem zgornjem kotu je na zelenem polju napis v beli barvi »PODATKI O
IMETNIKU« ter pod njim napis v angleškem jeziku »Holder's personal data«, 
-      
v desnem zgornjem kotu je dvodimenzionalna črtna koda (PDF417) s podatki
o službeni izkaznici oziroma imetniku, 
-      
v sredinskem sivem polju si od vrha navzdol sledijo zapisi osebnih
podatkov imetnika službene izkaznice v slovenskem in angleškem jeziku, in
sicer: datum rojstva, barva oči, krvna skupina z Rh faktorjem, višina in
kategorija po ženevski konvenciji, 
-      
v belem polju je v levem kotu znak Slovenske vojske in pod njim napis
»MILITARY PERSONNEL« za vojaške osebe oziroma »CIVILIAN PERSONNEL« za civilne
osebe, ki sta umeščena v okvir črne barve zaobljenih robov, 
-      
desno od znaka je napis »Datum izdaje/Date Issued«, pod njim pa
»Veljavnost do/Valid until«, 
-      
pod datumom veljavnosti in izdaje službene izkaznice si od vrha navzdol
sledijo zapisi o izdajatelju, in sicer: »Izdajatelj/Authority«, pod njim
»Generalštab SV«, pod njim pa napis »General Staff of SAF«, 
-      
desno od zapisov iz prejšnje alineje je žig izdajatelja, ki mu sledi
zapis čina, imena in priimka ter dolžnost pooblaščene osebe izdajatelja in njen
lastnoročni podpis. 
Barva tiska na službeni izkaznici je črna,
če ni izrecno drugače določeno, fotografija je barvna, grb Republike Slovenije,
znak Slovenske vojske, simbola NATA in Evropske unije pa so v originalnih
barvah. 
Obrazec službene izkaznice po tem členu,
označen s številko 1, je sestavni del tega pravilnika.
4. člen
Službena izkaznica vojaških oseb,
razporejenih na delovna mesta oziroma dela v ministrstvu ali v drugem državnem
organu, na katerih se opravlja vojaška služba, razen pooblaščenih oseb
Obveščevalno varnostne službe in inšpektorjev za obrambo, je po obliki in
vsebini enaka kot službena izkaznica vojaške osebe iz prejšnjega člena.
5. člen
Službena izkaznica pripadnika vojaške
policije Slovenske vojske je sestavljena iz:
-      
usnjenega ovitka,
-      
identifikacijske kartice,
-      
oznaka vojaške policije (slika št. 1), in
-      
kartončka z najpomembnejšimi pooblastili imetnika službene izkaznice.
Usnjeni ovitek je iz črnega usnja velikosti
70 x 105 mm. Na sprednji strani ovitka je v slepem tisku
vtisnjen znak Slovenske vojske.
Na zgornji notranji strani ovitka je
prostor za vstavitev identifikacijske kartice. Na spodnjo notranjo stran ovitka
je pritrjena oznaka, ki se da odpeti. Pod oznako je na spodnji notranji strani
ovitka všit plastificiran kartonček, na katerem so izpisana najpomembnejša
pooblastila imetnika službene izkaznice.
Identifikacijska kartica je po obliki enaka
kot službena izkaznica vojaške osebe iz 3. člena tega pravilnika in vsebuje
iste elemente, razen napisov »SLUŽBENA IZKAZNICA« in »Military Identification
Card« na sprednji strani službene izkaznice, pri čemer sta na tem mestu na
identifikacijski kartici napisa »VOJAŠKA POLICIJA« in »Military Police
Identification Card.
Petmestna registrska številka
identifikacijske kartice je identična številki oznake, ki je vtisnjena na njeni
zadnji strani in pomeni istočasno tudi številko službene izkaznice.
Na spodnji notranji strani usnjenega ovitka
službene izkaznice, pod oznako vojaške policije je vstavljen plastificiran
kartonček velikosti 47,5 x 60 mm, na katerem so izpisana najpomembnejša
pooblastila imetnika službene izkaznice.
Besedilo, izpisano na plastificiranem
kartončku iz prejšnjega odstavka, se glasi: “Imetnik te izkaznice je
pooblaščen, da v primerih, določenih z zakonom, vojaško ali drugo osebo, ki se
nahaja na vojaškem ali drugem območju posebnega pomena za obrambo, legitimira,
pridrži do prihoda policije ali privede k pristojnemu organu, vstopi v vojaške
objekte, se v njih zadrži in opravi preiskavo brez odredbe pristojnega organa,
ter nosi in uporabi strelno orožje, kadar opravlja službo.”
Obrazec identifikacijske kartice po tem
členu, označen s številko 3, je sestavni del tega pravilnika.
5a. člen
Službena izkaznica pooblaščene uradne osebe
vojaškega letalskega organa, ki izvaja upravno – strokovni nadzor v vojaškem
letalstvu in zračni obrambi Slovenske vojske, je plastična s potrebnimi
zaščitnimi elementi in je velikosti 85,6 x 54 mm.
Službena izkaznica iz prejšnjega odstavka
je dvostranska. Vsi napisi na njej so v slovenskem in angleškem jeziku.
Na sprednji strani službene izkaznice
pooblaščene uradne osebe vojaškega letalskega organa so naslednji elementi:
-      
v levem zgornjem kotu je znak vojaškega letalskega organa;
-      
pod znakom iz prejšnje alineje je fotografija pooblaščene uradne osebe v
velikosti 20 x 25 mm v uniformi;
-      
zgoraj v sredini izkaznice je grb Republike Slovenije, pod grbom je
napis »REPUBLIKA SLOVENIJA«, pod njim napis »MINISTRSTVO ZA OBRAMBO«, pod njim
napis »SLOVENSKA VOJSKA« in pod njim napis »VOJAŠKI LETALSKI ORGAN«;
-      
v desnem zgornjem kotu je napis »SLUŽBENA IZKAZNICA«;
-      
pod napisom »VOJAŠKI LETALSKI ORGAN« je z leve strani priimek in z desne
strani ime imetnika službene izkaznice;
-      
pod priimkom je spol, pod imenom pa datum rojstva imetnika;
-      
pod oznako spola je številka službene izkaznice, pod datumom rojstva pa
rok veljavnosti službene izkaznice;
-      
pod številko službene izkaznice je kraj in datum izdaje službene
izkaznice, pod rokom veljavnosti službene izkaznice, pa je podpis imetnika
službene izkaznice.
Na hrbtni strani službene izkaznice
pooblaščene uradne osebe vojaškega letalskega organa so naslednji elementi:
-      
v levem zgornjem kotu je znak vojaškega letalskega organa;
-      
zgoraj na sredini je grb Republike Slovenije, pod grbom je napis
»REPUBLIKA SLOVENIJA«, pod njim napis »MINISTRSTVO ZA OBRAMBO«, pod njim napis
»SLOVENSKA VOJSKA« in pod njim napis »VOJAŠKI LETALSKI ORGAN«;
-      
pod znakom vojaškega letalskega organa in napisi iz prejšnje alineje je
pooblastilo, ki ga ima pooblaščena uradna oseba vojaškega letalskega organa in
se glasi: »Ta službena izkaznica je dokazilo, da je njen imetnik pooblaščen za
opravljanje nalog upravno – strokovnega nadzora v vojaškem letalstvu in zračni
obrambi v skladu s predpisi.«, pod njim je pooblastilo v angleškem jeziku »This
certificate is a document of proof that its holder is authorised to perform
supervision tasks in accordance with aviation regulations.«.
Osnovna barva službene izkaznice
pooblaščene uradne osebe vojaškega letalskega organa je svetlo modra. Barva
tiska je črna. Fotografija je barvna. Grb Republike Slovenije in znak vojaškega
letalskega organa sta v predpisanih barvah.
Službene izkaznice pooblaščenih uradnih
oseb vojaškega letalskega organa se izdajo zaposlenim v vojaškem letalskem
organu Slovenske vojske, ki imajo pooblastila za izvajanje upravno –
strokovnega nadzora v vojaškem letalstvu in zračni obrambi.
Službena izkaznica pooblaščene uradne osebe
vojaškega letalskega organa je izdelana v obliki identifikacijske priponke ali
značke (priponke). Obrazec službene izkaznice pooblaščene uradne osebe
vojaškega letalskega organa, označen s št. 6, je sestavni del tega pravilnika.
6. člen
Ob prejemu službene izkaznice pripadnika
vojaške policije v Slovenski vojski se za čas njene veljavnosti odvzame
službena izkaznica pripadnika stalne sestave Slovenske vojske iz 3. člena tega
pravilnika in se deponira v oddelku G-1 pri Generalštabu Slovenske vojske.
7. člen
Službena izkaznica pooblaščenega delavca in
pripadnika Obveščevalno varnostne službe Ministrstva za obrambo je po obliki
enaka kot službena izkaznica pripadnika vojaške policije Slovenske vojske in
vsebuje iste elemente, razen napisov »Slovenska vojska«, »Vojaška policija«, in
znaka Slovenske vojske ter čina, pri čemer se na tem mestu nahaja oznaka
Obveščevalno varnostne službe Ministrstva za obrambo in naziv imetnika službene
izkaznice. Pod napisom »Obveščevalno varnostna služba« je fotografija imetnika
v velikosti 20 x 25 mm.
Na sprednji strani ovitka je v slepem tisku
vtisnjen znak Obveščevalno varnostne službe.
Na spodnji notranji strani usnjenega ovitka
službene izkaznice je nameščena oznaka Obveščevalno varnostne službe (slika št.
2), pod njo pa je vstavljen plastificiran kartonček velikosti 47,5 x 60 mm, na katerem so izpisana pooblastila imetnika službene izkaznice.
Besedilo, izpisano na plastificiranem
kartončku iz prejšnjega odstavka, se glasi: »Imetnik te službene izkaznice je
pooblaščen, da izvaja naloge Obveščevalno varnostne službe Ministrstva za obrambo
v skladu z zakonom o obrambi.«
Obrazec identifikacijske kartice po tem
členu, označen s številko 4, je sestavni del tega pravilnika.
8. člen
Pripadnikom vojne sestave Obveščevalno
varnostne službe se službene izkaznice po tem pravilniku izročijo v uporabo
samo za čas opravljanja vojaške službe, hranijo pa se izključno v prostorih
Obveščevalno varnostne službe.
8.a člen
Službena izkaznica inšpektorja za obrambo
je sestavljena iz:
-      
preklopnega usnjenega ovitka,
-      
identifikacijske kartice,
-      
pooblastil imetnika službene izkaznice,
-      
značke inšpektorja za obrambo.
Preklopni usnjeni ovitek je iz črnega usnja
velikosti 70 x 105 mm. Na sprednji strani ovitka je v slepem tisku vtisnjena
oblika značke inšpektorja za obrambo.
Na zgornji notranji strani ovitka je vložni
žep za vstavitev identifikacijske kartice. Na spodnji notranji strani je vložni
žep za vstavitev pooblastil imetnika službene izkaznice in izsek, v katerega se
vloži kovinska značka inšpektorja za obrambo, ki je vdelana na usnjeno nosilno
podlogo z zapiralom.
Identifikacijska kartica je velikosti 54 x
85,6 mm. Na plastični podlagi (standard CR 80 z zaščitnimi elementi) so
naslednji elementi:
-      
v levem zgornjem kotu je napis "REPUBLIKA SLOVENIJA", pod njim
napis "MINISTRSTVO ZA OBRAMBO", pod njim pa napis "INŠPEKTORAT
REPUBLIKE SLOVENIJE ZA OBRAMBO",
-      
pod napisom iz prejšnje alinee je fotografija imetnika službene
izkaznice v velikosti 20 x 25 mm,
-      
pod fotografijo je imetnikov lastnoročni podpis,
-      
v desnem zgornjem kotu je grb Republike Slovenije v velikosti 10 x 15
mm,
-      
pod grbom in oznako je napis "SLUŽBENA IZKAZNICA", pod njim pa
ime in priimek imetnika službene izkaznice,
-      
pod imenom in priimkom je datum izdaje službene izkaznice, desno od
njega pa trimestna registrska številka službene izkaznice,
-      
med datumom izdaje in registrsko številko iz prejšnje alinee je podpis
izdajatelja službene izkaznice, njegov podpis pa prekriva odtis pečata.
Osnovna barva identifikacijske kartice je
bela z zaščitnimi elementi, barva tiska je črna, fotografija je barvna, grb
Republike Slovenije pa je v originalnih barvah.
Trimestna registrska številka
identifikacijske kartice je identična številki značke inšpektorja za obrambo.
Pooblastila inšpektorja za obrambo so
velikosti 54 x 85,6 mm. Na plastični podlagi (standard CR 80 z zaščitnimi
elementi) je odtisnjeno besedilo, ki se glasi:
»Imetnik te službene izkaznice je pooblaščen
za opravljanje inšpekcijskega nadzora nad izvajanjem in spoštovanjem predpisov
s področja obrambe ter lahko v ta namen izvršuje pooblastila in odreja ukrepe v
skladu z zakonom.«
Značka inšpektorja za obrambo je izdelana
iz hladno kovane bakrene pločevine v obliki pokončnega osmerokotnika, velikosti
35,5 x 41,5 mm, in galvansko pozlačena ter vsebuje naslednje elemente:
-      
v spodnjem in obeh stranskih delih osmerokotnika venec lipovih listov,
-      
v zgornjem delu osmerokotnika napis »MORS« in pod njim napis »IRSO«,
-      
v sredini osmerokotnika grb Republike Slovenije v predpisanih barvah,
-      
pod grbom je elipsa, v kateri je vgravirana trimestna registrska
številka službene izkaznice.
Osnovno polje osmerokotnika je zelene
barve, oba napisa, obroba z lipovimi listi in elipsa so obarvani z zlato
rumeno, registrska številka v elipsi pa s črno barvo. Na zadnji strani oznake
je lotana zavita sponka dolžine 28 mm, odtisnjena zaporedna številka značke in
znak proizvajalca.
Značka inšpektorja za obrambo je pritrjena
na usnjeno podlago črne barve velikosti 42 x 90 mm.
Obrazec identifikacijske kartice po tem
členu, označen s številko 5, in slika oznake  Inšpektorata Republike Slovenije
za obrambo, označena s številko 3, sta sestavni del tega pravilnika.
8.b člen
Osebna izkaznica zaščitene osebe je
sestavljena iz:
-      
preklopnega usnjenega ovitka;
-      
izvoda osebne izkaznice v slovenskem in izvoda osebne izkaznice v
angleškem jeziku.
Preklopni usnjeni ovitek je iz črnega usnja
velikosti 70 x 105 mm. Na sprednji strani ovitka je v slepem tisku vtisnjen
znak Rdečega križa ter oznaka Vojaške zdravstvene službe Slovenske vojske ali
Vojaškega vikariata Slovenske vojske. Na notranji strani ovitka sta vložna žepa
za vstavitev obeh izvodov osebne izkaznice zaščitene osebe.
Oba izvoda osebne izkaznice zaščitene osebe
sta velikosti 85,6 x 54 mm. Na plastični podlagi (standard CR 80) s potrebnimi
zaščitnimi elementi, so naslednji elementi:
-      
v levem zgornjem kotu je napis »REPUBLIKA SLOVENIJA«, pod njim napis
»MINISTRSTVO ZA OBRAMBO« in pod njim napis »SANITETNO OSEBJE« ali »VERSKO OSEBJE«;
-      
pod napisom iz prejšnje alineje je fotografija imetnika osebne izkaznice
zaščitene osebe v uniformi, v velikosti 20 x 25 mm;
-      
pod fotografijo je lastnoročni podpis zaščitene osebe, ki je imetnik
osebne izkaznice;
-      
v desnem zgornjem kotu je grb Republike Slovenije v velikosti 10 x 15 mm, znak Rdečega križa in kratica ICRC ter oznaka Vojaške zdravstvene službe Slovenske vojske ali
Vojaškega vikariata Slovenske vojske;
-      
pod grbom in oznakami je napis »OSEBNA IZKAZNICA«, pod njim pa čin
oziroma razred, če gre za vojaškega uslužbenca ter ime in priimek imetnika
osebne izkaznice zaščitene osebe;
-      
pod imenom in priimkom je datum izdaje osebne izkaznice zaščitene osebe,
desno od njega pa tri mestna registrska številka osebne izkaznice zaščitene
osebe;
-      
med datumom izdaje in registrsko številko iz prejšnje alineje je podpis
izdajatelja osebne izkaznice zaščitene osebe, njegov podpis pa prekriva odtis pečata.
Osnovna barva osebne izkaznice zaščitene
osebe je bela. Barva tiska je črna. Fotografija je barvna. Grb Republike
Slovenije in druge oznake so v predpisanih barvah.
Na hrbtni strani osebne izkaznice so
naslednji elementi:
-      
na vrhu je besedilo »Imetnik te osebne izkaznice je zaščiten po
Ženevskih konvencijah z dne 12. avgusta 1949 in po dopolnjenem protokolu k Ženevskim konvencijam z dne 12. avgusta 1949, ki se nanaša na
zaščito žrtev mednarodnih oboroženih spopadov (I. protokol) kot pripadnik
sanitetnega ali verskega osebja.«;
-      
pod napisom iz prejšnje alineje si sledijo od leve proti desni rubrike
rojstni datum imetnika osebne izkaznice zaščitene osebe, višina, teža, barva
las in barva oči imetnika;
-      
pod rubrikami iz prejšnje alineje si sledijo rubrike matična številka
imetnika osebne izkaznice zaščitene osebe, krvna skupina z Rh faktorjem in
kategorija po Ženevski konvenciji.
Obrazca osebne izkaznice zaščitene osebe po
tem členu, označena s številko 7a za sanitetno osebje in 7b za versko osebje,
sta sestavni del tega pravilnika.
Drugi izvod osebne izkaznice zaščitene
osebe vsebuje enake elemente in napise z enako razporeditvijo v angleškem
prevodu, kot izvod v slovenskem jeziku, in se glasijo:
-      
na prednji strani »REPUBLIC OF SLOVENIA«, »MINISTRY OF DEFENCE«,
»MEDICAL STAFF« ali »RELIGIOUS PERSONNEL«, »IDENTITY CARD« in pod tem napisom
rubrike »Rang, Name and Surname«;
-      
na hrbtni strani zgoraj je besedilo »The bearer of this card is
protected by the Geneva Convention for the Amelioration of the Condition of the
Wounded and Sick in Armed Forces in the Field of August 12, 1949, in his capacity as medical staff or religious personnel.«, in pod tem napisom rubrike
»Birthday«, »Height«, »Weight«, »Hair color«, »Eyes color« ter pod njimi
rubrike »Registration number«, »Blood group with Rh factor«, »Category under
the Geneva Convention«.
Osebno izkaznico zaščitene osebe se izda
pripadniku Vojaške zdravstvene službe Slovenske vojske ali Vojaškega vikariata
Slovenske vojske, ko se zaposli v stalni sestavi Slovenske vojske oziroma na
predlog nadrejenega, če gre za pripadnika pogodbene rezerve.
9. člen
Službene izkaznice izdaja:
-      
načelnik Generalštaba Slovenske vojske za pripadnike stalne sestave
Slovenske vojske, vojaške osebe, razporejene na delovna mesta oziroma dela v ministrstvu
ali v drugem državnem organu, na katerih se opravlja vojaška služba, pripadnike
vojaške policije in pooblaščene uradne osebe vojaškega letalskega organa;
-      
minister za obrambo za pooblaščene delavce in pripadnike Obveščevalno
varnostne službe - ter inšpektorje za obrambo v Inšpektoratu Republike
Slovenije za obrambo.
Osebne izkaznice zaščitenih oseb izdaja
minister za obrambo na predlog Generalštaba Slovenske vojske.
10. člen
Službena izkaznica se zamenja:
-      
če jo je imetnik izgubil ali je kako drugače pogrešana;
-      
če je poškodovana;
-      
če je imetnik spremenil ime ali priimek;
-      
če so se spremenili drugi bistveni podatki iz službene izkaznice.
Imetnik službene izkaznice mora v primeru
njene izgube to dejstvo nemudoma sporočiti svojemu nadrejenemu, ta pa na primeren
način pristojni organizacijski enoti, ki izbriše izkaznico iz evidence
službenih izkaznic.
Za zamenjavo osebne izkaznice zaščitene
osebe se smiselno upoštevajo razlogi iz prvega in obveznosti iz prejšnjega
odstavka.
Službene izkaznice, ki so prenehale
veljati, je treba komisijsko uničiti.
Komisijo za uničenje službenih izkaznic
imenuje minister za obrambo.
10.a člen
Službena izkaznica se inšpektorju za
obrambo odvzame za čas do dokončnosti odločbe o disciplinski odgovornosti, ko
inšpektor za obrambo zaradi težje kršitve disciplinske odgovornosti ne sme
opravljati nalog inšpekcijskega nadzora.
11. člen
Službena izkaznica preneha veljati:
-      
ko imetnik preneha z delom v Ministrstvu za obrambo Republike Slovenije
ali je razporejen na dela, za katera se službena izkaznica ne izdaja;
-      
ko imetnik izgubi pooblastila, ki so podlaga za izdajo službene
izkaznice;
-      
v primeru smrti imetnika.
V primerih iz prvih dveh alinei prejšnjega
odstavka mora imetnik vrniti službeno izkaznico svojemu nadrejenemu, ki jo nato
posreduje pristojni organizacijski enoti.
Osebna izkaznica zaščitene osebe preneha
veljati zaradi razlogov iz prvega odstavka tega člena ali če imetnik preneha
opravljati delo sanitetnega ali verskega osebja v Slovenski vojski. Osebno
izkaznico zaščitene osebe, ki je prenehala veljati, mora imetnik vrniti
nadrejenemu.
12. člen
Generalštab Slovenske vojske in
Obveščevalno varnostna služba izvajata administrativno tehnične zadeve v zvezi
z izdajanjem službenih izkaznic ter vodita evidenco izdanih službenih izkaznic
na obrambnem področju z naslednjimi podatki: ime in priimek imetnika, datum
izdaje, petmestna registrska številka, datum prenehanja veljavnosti oziroma
nadomestitve službene izkaznice in razlog prenehanja veljavnosti oziroma
nadomestitve službene izkaznice.
Za vojaške osebe iz 4. člena tega
pravilnika izvajajo administrativno tehnične zadeve v zvezi z izdajanjem službenih
izkaznic posamezne organizacijske enote, v katerih so te vojaške osebe
zaposlene, evidenco iz prejšnjega odstavka pa vodi Služba za organizacijo in
kadre.
Inšpektorat Republike Slovenije za obrambo
opravlja administrativno tehnične zadeve v zvezi z izdajanjem službenih
izkaznic za inšpektorje za obrambo. O izdanih službenih izkaznicah vodi
evidenco, ki poleg podatkov, naštetih v prvem odstavku tega člena, vsebuje še
podatke o:
-      
zaporedni številki izdelovalca službene izkaznice,
-      
začasno odvzetih službenih izkaznicah iz 10.a člena tega pravilnika.
Administrativno tehnične zadeve v zvezi z
izdajanjem osebnih izkaznic zaščitenih oseb opravljata Vojaško zdravstvena
služba Slovenske vojske za sanitetno osebje in Vojaški vikariat Slovenske
vojske za versko osebje.

Obrazec
št. 1: Službena izkaznica pripadnika stalne sestave Slovenske vojske
Obrazec št. 2: (črtan)
Obrazec
št. 3: Službena izkaznica pripadnika Vojaške policije
Obrazec
št. 4: Službena izkaznica pooblaščenega delavca in pripadnika Obveščevalno
varnostne službe
Obrazec
št. 5: Identifikacijska kartica inšpektorja za obrambo
Obrazec
št. 6: Službena izkaznica izvajalca upravno strokovnih nadzorov iz sestave
vojaškega letalskega organa
Obrazec
št. 7a: Osebna izkaznica zaščitene osebe (sanitetno osebje)
Obrazec
št. 7b: Osebna izkaznica zaščitene osebe (versko osebje)
Slika
št. 1: Oznaka Vojaške policije
Slika
št. 2: Oznaka Obveščevalno varnostne službe
Slika
št. 3: Značka inšpektorja za obrambo

Pravilnik o službenih izkaznicah na obrambnem
področju (Uradni list RS, št. 26/00)
vsebuje naslednjo prehodno in končni določbi:
»13. člen
Upravičencem se izdajo nove službene
izkaznice v roku enega leta od uveljavitve tega pravilnika. Ob izdaji in
razdelitvi novih službenih izkaznic se morajo stare službene izkaznice vrniti pristojni
organizacijski enoti.
14. člen
Z dnem, ko začne veljati ta pravilnik,
preneha veljati pravilnik o službenih izkaznicah na obrambnem področju (Uradni
list RS, št. 19/91).
15. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o službenih izkaznicah na obrambnem področju (Uradni list RS, št. 93/04) vsebuje naslednjo prehodno in
končno določbo:
»8. člen
Pripadnikom in delavcem Obveščevalno
varnostne službe Ministrstva za obrambo in inšpektorjem za obrambo, se službene
izkaznice v skladu s tem pravilnikom zamenjajo v šestih mesecih od uveljavitve
tega pravilnika.
Pripadniki, delavci in inšpektorji iz
prejšnjega odstavka morajo ob prevzemu novih službenih izkaznic stare službene
izkaznice vrniti Obveščevalno varnostni službi Ministrstva za obrambo oziroma
Inšpektoratu Republike Slovenije za obrambo.
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o službenih izkaznicah na obrambnem področju (Uradni list RS, št. 20/11) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
Pripadnikom Vojaške zdravstvene službe
Slovenske vojske in Vojaškega vikariata Slovenske vojske se izdajo osebne
izkaznice zaščitenih oseb v skladu s tem pravilnikom, najkasneje v dveh mesecih
od dneva uveljavitve tega pravilnika.
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o službenih izkaznicah na obrambnem področju (Uradni list RS, št. 23/13) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Upravičencem se izdajo nove službene
izkaznice oziroma identifikacijske kartice v skladu s tem pravilnikom
najpozneje v enem letu od uveljavitve tega pravilnika.
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.