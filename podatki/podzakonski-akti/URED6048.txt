1. člen
(vsebina)
Ta uredba določa shemo šolskega sadja in
zelenjave za izvajanje:
-      
Uredbe Sveta (EU) št. 1370/2013 z dne
16. decembra 2013 o opredelitvi ukrepov za določitev nekaterih pomoči in
nadomestil v zvezi s skupno ureditvijo trgov za kmetijske proizvode (UL L
št. 346 z dne 20. 12. 2013, str. 12; v nadaljnjem besedilu: uredba
1370/2013/EU);
-      
Uredbe (EU) št. 1308/2013 Evropskega
parlamenta in Sveta z dne 17. decembra 2013 o vzpostavitvi skupne ureditve
trgov kmetijskih proizvodov in razveljavitvi uredb Sveta (EGS) št. 922/72,
(EGS) št. 234/79, (ES) št. 1037/2001 in (ES) št. 1234/2007 (UL L
št. 347 z dne 20. 12. 2013, str. 671; v nadaljnjem besedilu: uredba
1308/2013/EU);
-      
Delegirane uredbe Komisije (EU) 2016/247 z dne
17. decembra 2015 o dopolnitvi Uredbe (EU) št. 1308/2013 Evropskega
parlamenta in Sveta v zvezi s pomočjo Unije pri dobavi in razdeljevanju sadja
in zelenjave, predelanega sadja in zelenjave ter proizvodov iz banan na podlagi
sheme razdeljevanja sadja in zelenjave v šolah (UL L št. 46 z dne
23. 2. 2016, str. 1; v nadaljnjem besedilu: uredba 247/2016/EU);
-      
Izvedbene uredbe Komisije (EU) 2016/248 z dne
17. decembra 2015 o določitvi pravil za uporabo Uredbe (EU)
št. 1308/2013 Evropskega parlamenta in Sveta v zvezi s pomočjo Unije za
dobavo in razdeljevanje sadja in zelenjave, proizvodov iz predelanega sadja in
zelenjave ter banan v okviru sheme šolskega sadja in zelenjave ter o okvirni in
dokončni določitvi navedene pomoči (UL L št. 46 z dne 23. 2.
2016, str. 8; v nadaljnjem besedilu: uredba 248/2016/EU).
2. člen
(pomen izrazov)
Shema šolskega sadja in zelenjave (v
nadaljnjem besedilu: shema) po tej uredbi pomeni shemo v skladu z uredbama
247/2016/EU in 248/2016/EU v obliki finančne pomoči Evropske unije in Republike
Slovenije pri spodbujanju porabe svežega sadja in zelenjave v prehrani učencev
v osnovnih šolah ter otrok in mladostnikov v zavodih za vzgojo in izobraževanje
otrok in mladostnikov s posebnimi potrebami (v nadaljnjem besedilu: šola).
3. člen
(strategija)
Minister, pristojen za kmetijstvo (v
nadaljnjem besedilu: minister), v soglasju z ministrom, pristojnim za šolstvo,
in ministrom, pristojnim za zdravje, v skladu z 2. členom uredbe
247/2016/EU in 2. členom uredbe 248/2016/EU pripravi in sprejme strategijo
za izvajanje sheme šolskega sadja in zelenjave iz drugega odstavka
23. člena uredbe 1308/2013/EU (v nadaljnjem besedilu: strategija).
4. člen
(vsebina sheme)
Shema vključuje:
-      
pomoč šolam za dobavo svežega sadja in
zelenjave za takojšnjo uporabo (v nadaljnjem besedilu: pomoč),
-      
spremljajoče izobraževalne in promocijske
dejavnosti glede vloge sadja in zelenjave pri zdravem načinu prehranjevanja,
-      
obveščanje javnosti (plakat in druge oblike
obveščanja),
-      
spremljanje in vrednotenje učinkov sheme.
5. člen
(odobritev vlagateljev)
(1) Šola, ki želi v izbranem obdobju
sheme, ki traja od 1. avgusta tekočega leta do 31. julija naslednjega
leta, prejemati pomoč iz prve alineje prejšnjega člena, mora do
1. decembra v letu pred letom, v katerem se to obdobje začne, Agenciji
Republike Slovenije za kmetijske trge in razvoj podeželja (v nadaljnjem
besedilu: agencija) predložiti vlogo za odobritev vlagatelja zahtevka za pomoč
za dobavo svežega sadja in zelenjave v šoli (v nadaljnjem besedilu: vloga). V
vlogi navede podatek o številu vpisanih učencev v šolskem letu, ko jo vlaga.
Agencija na podlagi tega podatka iz pravočasno prispelih vlog izračuna potrebno
skupno vrednost pomoči za Republiko Slovenijo za obdobje, na katero se vloge
nanašajo. Podatek o potrebni skupni vrednosti te pomoči se uporabi za pripravo
strategije iz 3. člena te uredbe.
(2) Vlogo je treba poslati na agencijo
priporočeno po pošti ali oddati na vložišču agencije na obrazcu iz priloge 1,
ki je sestavni del te uredbe.
(3) Agencija na podlagi pravočasno
prispelih vlog iz prejšnjega odstavka ter ob upoštevanju akta Evropske komisije
o dokončni dodelitvi pomoči Evropske unije državam članicam iz 5. člena
uredbe 1370/2013/EU in podatkov o številu vpisanih učencev v obdobju izvajanja
sheme iz 6. člena te uredbe najpozneje do 31. oktobra v letu, v
katerem se to obdobje sheme začne, izda šoli odločbo o odobritvi vlagatelja
zahtevka za pomoč za dobavo svežega sadja in zelenjave v šoli (v nadaljnjem
besedilu: odločba o odobritvi). V odločbi o odobritvi
se šoli določi številka odobritve vlagatelja in najvišja skupna vrednost pomoči
za obravnavano obdobje sheme.
(4) Če se od vložitve vloge do začetka
šolskega leta spremeni status šole, mora šola, ki je njena pravna naslednica,
za pridobitev pomoči iz prve alineje prejšnjega člena te uredbe sporočiti
spremembo na obrazcu iz priloge 5, ki je sestavni del te uredbe. Vlogo mora
poslati priporočeno po pošti na agencijo ali oddati na vložišču agencije do
15. septembra v letu, v katerem se obdobje izvajanja sheme začne.
(5) Za izvajanje pomoči po tej uredbi
se za postopkovna vprašanja, ki jih ta uredba ne ureja, uporabljajo skupne
določbe o posebni ureditvi upravnega postopka po zakonu, ki ureja kmetijstvo.
(6) Ne glede na rok iz prvega odstavka tega
člena se lahko vloge za obdobje sheme od 1. avgusta 2013 do 31. julija 2014
predložijo agenciji do 26. januarja 2013.
5.a člen
(vnos vloge v elektronski sistem)
(1) Šola lahko izpolni vlogo na obrazcu v
elektronskem sistemu agencije
in ga natisne z izpisom identifikacijske kode. Elektronski obrazec, ki je izpolnjen in oddan v elektronski sistem, še ni zaključena vloga. Za vlogo se šteje
natisnjen prijavni obrazec z
izpisom identifikacijske kode, ki ga šola vloži v skladu s prejšnjim členom.
(2) Podrobnejša navodila o izpolnjevanju in
oddaji prijavnega obrazca v
elektronski sistem se objavijo na spletni strani agencije.
6. člen
(vrednost pomoči)
(1) Najvišja skupna vrednost pomoči,
ki se šoli določi v odločbi o odobritvi, se izračuna glede na število vpisanih
učencev v obdobju izvajanja sheme. Podatke o številu vpisanih učencev po
posameznih šolah pridobi agencija do 30. septembra leta, v katerem se
obdobje sheme začne, od ministrstva, pristojnega za izobraževanje.
(2) Okvirna vrednost pomoči znaša 6
eurov na učenca v obdobju sheme, dokončno pa se ta vrednost izračuna na podlagi
podatka iz prejšnjega odstavka in dodeljenih sredstev iz odločbe Evropske
komisije iz tretjega odstavka prejšnjega člena.
7. člen
(razdeljevanje)
(1) Sveže sadje in zelenjava na
podlagi sheme se razdeljujeta poleg redne šolske prehrane kot dodatni obrok,
pri čemer se smiselno uporabljajo določbe zakona, ki ureja šolsko prehrano, v
delu, ki se nanaša na organizacijo šolske prehrane. Hkrati z vložitvijo vloge
šola potrdi izjavo, da v stroških za dobavo svežega sadja in zelenjave na
podlagi sheme ne bo zaračunavala stroškov redne prehrane.
(2) Vrste svežega sadja in zelenjave,
za katere šola dobi pomoč, so navedene v prilogi 2, ki je sestavni del te
uredbe. Glede na razpoložljivost na trgu lahko šola pri izbiri svežega sadja in
zelenjave na podlagi sheme da prednost sezonsko pridelanemu svežemu sadju in
zelenjavi oziroma svežemu sadju in zelenjavi iz okolju prijazne pridelave, pri
čemer se kar najbolj upoštevata zdravstveni in okoljski vidik.
8. člen
(upravičeni stroški)
(1) Kot pomoč iz prve alineje 4. člena te uredbe se šoli, ki se
šteje za odobrenega vlagatelja, priznajo stroški za dobavo svežega sadja in
zelenjave, ki sta dobavljena franko šola, brez davka na dodano vrednost.
(2) Ne glede na prejšnji odstavek se šoli prizna tudi strošek
davka na dodano vrednost, plačan v zvezi z dobavami sadja in zelenjave na
podlagi sheme, če plačanega davka na dodano vrednost šola ne more uveljavljati
kot odbitek vstopnega davka v skladu s predpisi, ki urejajo davek na dodano
vrednost.
(3) Šoli se priznajo upravičeni stroški, ki so v obdobju sheme
nastali v dneh, ko poteka pouk, v skladu s šolskim koledarjem.
(4) Izvajalcu vrednotenja se priznajo stroški za izvedbo nalog
skladno s 16. členom te uredbe brez davka na dodano vrednost.
(5) Ne glede na prejšnji odstavek se izvajalcu vrednotenja prizna
tudi strošek davka na dodano vrednost, plačan v zvezi z izvajanjem vrednotenja
iz 16. člena te uredbe, če plačanega davka na dodano vrednost izvajalec
vrednotenja ne more uveljavljati kot odbitek vstopnega davka v skladu s
predpisi, ki urejajo davek na dodano vrednost.
(6) Izvajalcu obveščanja javnosti se upravičeni stroški za izvedbo
dejavnosti obveščanja javnosti opredelijo v skladu s 14. členom te uredbe brez
davka na dodano vrednost.
(7) Ne glede na prejšnji odstavek se izvajalcu obveščanja javnosti
prizna tudi strošek davka na dodano vrednost, plačan v zvezi z izvajanjem
dejavnosti obveščanja iz 14. člena te uredbe, če plačanega davka na dodano
vrednost izvajalec obveščanja ne more uveljavljati kot odbitek vstopnega davka
v skladu s predpisi, ki urejajo davek na dodano vrednost.
(8) Izvajalcu spremljevalnih ukrepov iz petega odstavka 13.
člena te uredbe se priznajo stroški za izvedbo projektnih vsebin v skladu s
petim odstavkom 13. člena te uredbe brez davka na dodano vrednost.
(9) Zunanjim izvajalcem spremljevalnih ukrepov iz šestega odstavka
13. člena te uredbe se upravičeni stroški za izvedbo spremljevalnih ukrepov
priznajo v skladu s šestim odstavkom 13. člena te uredbe brez davka na dodano vrednost.
(10) Ne glede na osmi in deveti odstavek tega člena se izvajalcem
spremljevalnih ukrepov iz petega in enajstega odstavka 13. člena te uredbe
prizna tudi strošek davka na dodano vrednost, plačan v zvezi z izvajanjem
spremljevalnih ukrepov iz petega oziroma enajstega odstavka 13. člena te
uredbe, če plačanega davka na dodano vrednost izvajalec spremljevalnih dejavnosti
ne more uveljavljati kot odbitek vstopnega davka v skladu s predpisi, ki urejajo
davek na dodano vrednost.
9. člen
(zahtevki)
Šola vlaga zahtevke za pomoč za dobavo
svežega sadja in zelenjave (v nadaljnjem besedilu: zahtevek) na obrazcu iz priloge
3, ki je sestavni del te uredbe, priporočeno po pošti na agencijo ali na
vložišču agencije najpozneje zadnji dan tretjega meseca ob koncu vsakega od
treh obdobij razdelitve svežega sadja in zelenjave v obdobju sheme iz prvega
odstavka 5. člena te uredbe:
-      
prvo obdobje: od 1. septembra do
31. decembra;
-      
drugo obdobje: od 1. januarja do
31. marca;
-      
tretje obdobje: 1. aprila do
24. junija.
10. člen
(vsebina zahtevka)
(1) Zahtevek vsebuje najmanj te
podatke:
-      
naziv šole;
-      
številko odobritve vlagatelja iz tretjega
odstavka 5. člena te uredbe;
-      
skupno število vpisanih učencev;
-      
obdobje izvajanja sheme;
-      
obdobje razdeljevanja;
-      
o razdelitvah (razdeljene količine po datumih
razdelitve, vrste sadja in zelenjave ter številka plačanega računa);
-      
o tem, da šola plačanega davka na dodano
vrednost ne more uveljavljati kot odbitek vstopnega davka v skladu s predpisi,
ki urejajo davek na dodano vrednost, ali če uveljavlja odbitek davka na dodano
vrednost z odbitnim deležem, podatek o tem deležu;
-      
izjavo o zahtevanem znesku finančne pomoči;
-      
izjavo o zahtevanem znesku za povrnitev
stroškov davka na dodano vrednost;
-      
o izdelavi plakata v skladu s 14. členom te
uredbe.
(2) K zahtevku je treba priložiti
kopijo računov za dobavljeno sveže sadje in zelenjavo, ki sta bila razdeljena
na podlagi sheme, in potrjen izpisek plačil. Če je plačilo izvedeno preko
Uprave Republike Slovenije za javna plačila, mora biti izpisek plačil potrjen z
žigom uprave oziroma ga potrdi šola z žigom in podpisom osebe, pooblaščene za
zastopanje; če pa je plačilo izvedeno na banki, mora biti izpisek plačil
potrjen z žigom banke.
(3) Skupna vrednost finančne pomoči
šoli ne sme presegati najvišje skupne vrednosti pomoči, ki je določena z
odločbo o odobritvi iz tretjega odstavka 5. člena te uredbe.
11. člen
(izplačilo pomoči)
(1) Na podlagi zahtevka iz 9. člena te
uredbe agencija izda šoli odločbo o izplačilu pomoči in pomoč izplača v treh
rokih v letu, v katerem se konča obdobje sheme:
-      
za prvo obdobje iz 9. člena te uredbe: do
30. junija;
-      
za drugo obdobje iz 9. člena te uredbe: do
30. septembra;
-      
za tretje obdobje iz 9. člena te uredbe: do
24. decembra.
(2) Pri vložitvi zahtevka po preteku
rokov iz 9. člena te uredbe se znesek izplačila zniža v skladu z določbami
iz šestega odstavka 4. člena uredbe 248/2016/EU, vključno z zneskom
izplačila stroškov davka na dodano vrednost iz drugega in šestega odstavka
8. člena te uredbe.
12. člen
(sredstva za izplačilo pomoči)
(1) Sredstva za izplačilo pomoči se
letno zagotavljajo iz proračuna Evropske unije in proračuna Republike
Slovenije, sredstva za povrnitev stroška davka na dodano vrednost iz drugega in
šestega odstavka 8. člena te uredbe pa iz proračuna Republike Slovenije.
(2) Skupni znesek pomoči za posamezno
leto se določi na podlagi odobrene vrednosti sofinanciranja Evropske unije, o
kateri dokončno odloči Evropska komisija do 31. marca v letu začetka
obdobja sheme, pri čemer mora Republika Slovenija zagotoviti sredstva v
vrednosti preostalega deleža sofinanciranja.
(3) Sredstva za izvajanje sheme se
zagotavljajo na podlagi projekta Šolsko sadje pri Ministrstvu za kmetijstvo in
okolje (v nadaljnjem besedilu: ministrstvo), financirajo pa se upravičeni
stroški iz 8. člena te uredbe.
13. člen
(spremljevalne dejavnosti in spremljevalni
ukrepi) 
(1) Šola mora v obdobju sheme izvajati
spremljevalne izobraževalne ali promocijske dejavnosti v skladu s strategijo.
(2) Službe, ki opravljajo naloge
javnih služb na kmetijskem področju, na področju zdravstvene dejavnosti in na
področju vzgojno-izobraževalnih dejavnosti, ter zunanji izvajalci, izbrani po
postopku javnega naročanja, izvajajo spremljevalne ukrepe iz drugega odstavka
23. člena uredbe 1308/2013/EU (v nadaljnjem besedilu: spremljevalni
ukrepi) v skladu s strategijo. Vsak od njih o izvedenih spremljevalnih ukrepih
pripravi poročilo, ki ga ministrstvu predloži kot dokazilo za njihovo izvedbo v
treh mesecih po končanem obdobju sheme.
(3) Sredstva za stroške spremljevalnih
ukrepov iz prejšnjega odstavka se skladno s tretjim pododstavkom petega
odstavka 4. člena uredbe 247/2016/EU zagotovijo iz sredstev Evropske unije
in Republike Slovenije.
(4) Center šolskih in obšolskih
dejavnosti (v nadaljnjem besedilu: CŠOD) kot javno službo na področju
vzgojno-izobraževalnih dejavnosti iz drugega odstavka tega člena izvaja za
učence v šoli v naravi spremljevalne ukrepe v obliki projektnih vsebin na temo
sadja in zelenjave v povezavi s kmetijstvom, zdravo prehrano in okoljem,
skladno s strategijo. V izvajanje vključi lokalne kmete oziroma kmetije.
(5) CŠOD pošlje na agencijo
priporočeno po pošti ali odda na vložišču agencije zahtevek za povrnitev
stroškov za izvajanje spremljevalnih ukrepov v shemi šolskega sadja in
zelenjave (v nadaljnjem besedilu: zahtevek za spremljevalne ukrepe). Upravičeni
stroški CŠOD so stroški za opravljene naloge iz prejšnjega odstavka. Zahtevek
za spremljevalne ukrepe je treba oddati na obrazcu iz priloge 6, ki je sestavni
del te uredbe.
(6) K zahtevku za spremljevalne ukrepe
mora CŠOD priložiti finančno poročilo s specifikacijo stroškov za opravljene
naloge iz četrtega odstavka tega člena. Priložiti mora tudi kopije plačanih
računov za dobavo blaga ali storitev, potrebnih za izvedbo spremljevalnih
ukrepov, in potrjen izpisek plačil. Če je plačilo izvedeno prek Uprave
Republike Slovenije za javna plačila, mora biti izpisek plačil potrjen z žigom
uprave oziroma ga potrdi CŠOD z žigom in podpisom osebe, pooblaščene za
zastopanje; če pa je izvedeno na banki, mora biti izpisek plačil potrjen z
žigom banke.
(7) Zahtevek za spremljevalne ukrepe
mora CŠOD vložiti na agencijo najpozneje zadnji dan tretjega meseca po koncu
vsakega od treh obdobij:
-      
prvo obdobje: od 1. septembra do
31. decembra;
-      
drugo obdobje: od 1. januarja do
31. marca;
-      
tretje obdobje: 1. aprila do
24. junija.
(8) Znesek sredstev za izvajanje
spremljevalnih ukrepov CŠOD iz četrtega odstavka tega člena določi ministrstvo
na podlagi strategije.
(9) Na podlagi prejetega zahtevka za
spremljevalne ukrepe agencija izda odločbo, s katero se CŠOD odobrijo sredstva
do vrednosti zneska iz prejšnjega odstavka.
(10) Kadar spremljevalne ukrepe
izvajajo zunanji izvajalci iz drugega odstavka tega člena (v nadaljnjem
besedilu: zunanji izvajalci), ministrstvo na podlagi strategije odda javna
naročila za izbiro zunanjih izvajalcev spremljevalnih ukrepov v skladu s
predpisi, ki urejajo javno naročanje.
(11) Zunanji izvajalec pošlje na
ministrstvo račun za opravljeno storitev, skladno s predpisi, ki urejajo javno
naročanje. K računu mora priložiti finančno poročilo s specifikacijo stroškov
za opravljene naloge iz predmeta javnega naročila.
(12) CŠOD in zunanji izvajalci morajo
hraniti dokazila o stroških za opravljene naloge za izvedbo spremljevalnih
ukrepov še najmanj pet let po dnevu pridobitve sredstev.
14. člen
(obveščanje javnosti)
(1) Šole po odobritvi vlog iz 5. člena
te uredbe in pred začetkom izvajanja sheme izdelajo plakat, s katerim obveščajo
javnost, da je bila za shemo dodeljena finančna pomoč Evropske unije. O
izdelavi plakata morajo poročati agenciji v prvem zahtevku.
(2) Plakat mora biti izdelan v skladu
z minimalnimi zahtevami iz priloge III uredbe 288/2009/ES in mora biti v
obdobju vključenosti šole v shemo stalno obešen na vidnem mestu v šoli.
(3) Ministrstvo na podlagi strategije
odda javno naročilo za izbiro izvajalca obveščanja javnosti ob upoštevanju
upravičenih stroškov iz točke (b)(ii) 4. člena uredbe 247/2016/EU v skladu
s predpisi, ki urejajo javno naročanje. Izplačila izbranemu izvajalcu izvede
agencija.
15. člen
(hramba dokazil)
(1) Šole morajo v obdobju izvajanja
sheme ločeno hraniti dokazila o:
-      
dobavljenih in porabljenih količinah svežega
sadja in zelenjave na podlagi sheme, pri čemer je dokazilo dobavnica;
-      
cenah in vrednosti dobavljenega svežega sadja
in zelenjave na podlagi sheme, pri čemer je dokazilo plačan račun;
-      
plačilu računov za dobavljeno sveže sadje in
zelenjavo na podlagi sheme, pri čemer je dokazilo potrjen izpisek plačil v
skladu z drugim odstavkom 10. člena te uredbe;
-      
izvedenih izobraževalnih oziroma promocijskih
dejavnostih na podlagi sheme.
(2) Dokazila iz prejšnjega odstavka
morajo biti na voljo pristojnim organom pri pregledu na kraju samem v skladu z
uredbo 248/2016/EU. Šola jih mora hraniti še najmanj pet let po dnevu
pridobitve sredstev, razen dokazila o izvedenih izobraževalnih oziroma
promocijskih dejavnostih na podlagi sheme, ki ga hrani pet let od konca vsakega
šolskega leta, v katerem je izvajala shemo.
16. člen
(spremljanje in vrednotenje)
(1) Spremljanje izvajanja sheme
izvajata agencija in izvajalec vrednotenja učinkov sheme, vrednotenje učinkov
sheme (v nadaljnjem besedilu: vrednotenje) pa izvaja izvajalec vrednotenja
učinkov sheme v skladu z 8. členom uredbe 247/2016/EU.
(2) Šole in izvajalci
spremljevalnih ukrepov iz 13. člena te uredbe pri vrednotenju sodelujejo z
izvajalcem vrednotenja.
(3) Ministrstvo, pristojno za
zdravje, v skladu z zakonom, ki ureja zdravstveno dejavnost, določi izvajalca
vrednotenja in ga sporoči agenciji.
(4) Naloge izvajalca vrednotenja so:
-      
priprava metodologije in orodja za vrednotenje
za šole in za izvajalce spremljevalnih ukrepov iz 13. člena te uredbe;
-      
izvedba spremljanja in vrednotenja po smernicah
Evropske komisije;
-      
izdelava letnega poročila o vrednotenju;
-      
izdelava poročila o vrednotenju za zadnjih pet
let izvedbenega obdobja (v nadaljnjem besedilu: poročilo o petletnem
vrednotenju) iz drugega odstavka 6. člena uredbe 248/2016/EU in skladno s
smernicami Evropske komisije.
(5) Sredstva za stroške vrednotenja se
skladno z drugim pododstavkom petega odstavka 4. člena uredbe 247/2016/EU zagotovijo iz sredstev Evropske unije in
sredstev Republike Slovenije.
(6) Znesek sredstev iz prejšnjega
odstavka določi minister na podlagi strategije.
(7) Izvajalec vrednotenja po vsakem
končanem enoletnem obdobju sheme iz prvega odstavka 5. člena te uredbe
izdela letno poročilo o vrednotenju. Letno poročilo
pošlje na ministrstvo do 31. oktobra v letu, v katerem se konča obdobje
sheme.
(8) V letu, v katerem mora država
članica v skladu z drugim odstavkom 6. člena uredbe 248/2016/EU predložiti
Evropski komisiji poročilo o vrednotenju za zadnjih pet let izvedbenega
obdobja, izvajalec vrednotenja izdela poročilo o petletnem vrednotenju.
Poročilo o petletnem vrednotenju izvajalec vrednotenja pošlje na ministrstvo
najpozneje do 20. februarja v letu, v katerem mora država članica
predložiti Evropski komisiji poročilo o petletnem vrednotenju skladno z drugim
odstavkom 12. člena uredbe 288/2009/ES, in v vednost ministru, pristojnemu za
zdravje.
(9) Izvajalec vrednotenja pošlje na
agencijo priporočeno po pošti ali odda na vložišču agencije zahtevek za
povrnitev stroškov za vrednotenje učinkov sheme šolskega sadja (v nadaljnjem
besedilu: zahtevek za vrednotenje). Upravičeni stroški so stroški za opravljene
naloge iz četrtega odstavka tega člena in so letno opredeljeni v strategiji.
Zahtevek za vrednotenje je treba oddati na obrazcu iz priloge 4, ki je sestavni
del te uredbe.
(10) K zahtevku za vrednotenje je
treba priložiti finančno poročilo s specifikacijo stroškov za opravljene naloge
iz četrtega odstavka tega člena in kopije plačanih računov za dobavo blaga ali
storitev, potrebnih za izvedbo vrednotenja. Poleg teh dokazil je treba skladno
s sedmim odstavkom tega člena priložiti tudi letno poročilo o vrednotenju ali
skladno z osmim odstavkom tega člena povzetek poročila o petletnem vrednotenju.
(11) Zahtevek za vrednotenje
enoletnega obdobja iz sedmega odstavka tega člena je treba vložiti na agencijo
do 31. oktobra v letu, v katerem se obdobje konča.
(12) Zahtevek za vrednotenje
petletnega obdobja iz osmega odstavka tega člena je treba vložiti na agencijo
do 31. marca v letu, v katerem mora država članica predložiti Evropski
komisiji poročilo o petletnem vrednotenju skladno z drugim odstavkom 12. člena
uredbe 288/2009/ES.
(13) Izvajalec vrednotenja mora
hraniti dokazila o stroških za opravljene naloge iz četrtega odstavka tega
člena še najmanj pet let po dnevu pridobitve sredstev.
(14) Na podlagi prejetega zahtevka za
vrednotenje agencija izda odločbo, s katero izvajalcu vrednotenja odobri
sredstva do vrednosti zneska iz šestega odstavka tega člena.
(15) Poročilo o spremljanju izvajanja
sheme pripravi ministrstvo v skladu z drugim odstavkom 6. člena uredbe
248/2016/EU ter v sodelovanju z agencijo in izvajalcem vrednotenja.
17. člen
(poročanje Evropski komisiji) 
(1) Ministrstvo pošlje Evropski
komisiji strategijo v skladu s tretjim odstavkom 2. člena uredbe 247/2016/EU,
poročilo o spremljanju izvajanja sheme v skladu s prvim odstavkom 6. člena
uredbe 248/2016/EU ter poročilo o petletnem vrednotenju v skladu z drugim
odstavkom 6. člena uredbe 248/2016/EU.
(2) Agencija, v skladu s sedmim
odstavkom 8. člena uredbe 248/2016/EU, pošlje poročilo o opravljenih
pregledih na kraju samem Evropski komisiji.
18. člen
(nadzor) 
Upravne preglede in preglede na kraju samem
izvaja agencija v skladu s 7. in 8. členom uredbe 248/2016/EU.

Priloga
1: Vloga za odobritev vlagatelja zahtevka za pomoč za dobavo svežega sadja in
zelenjave v šoli
Priloga
2: Vrste sadja in zelenjave, za katere šola dobi pomoč iz sheme
Priloga
3: Zahtevek za pomoč za dobavo svežega sadja in zelenjave v šoli
Priloga
4: Zahtevek za povrnitev stroškov vrednotenja učinkov sheme šolskega sadja
Priloga
5: Vloga – sprememba v statusu šole
Priloga
6: Zahtevek za povrnitev stroškov za izvajanje spremljevalnih ukrepov v shemi
šolskega sadja in zelenjave

Uredba o izvajanju sheme šolskega sadja
(Uradni list RS, št. 64/12)
vsebuje naslednji končni določbi:
»19. člen
(prenehanje
veljavnosti)
Z dnem uveljavitve te uredbe preneha
veljati Uredba o ureditvi trga s svežim sadjem in zelenjavo (Uradni list RS,
št. 65/09, 71/09 – popr., 54/10 in 59/11).
20. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«. 

Uredba o dopolnitvi Uredbe o izvajanju sheme
šolskega sadja (Uradni list RS, št. 7/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju sheme šolskega sadja (Uradni list RS, št. 54/14) vsebuje naslednjo prehodno in
končno določbo:
»10. člen
(prehodna
določba)
Strategija, sprejeta na podlagi 3. člena
Uredbe o izvajanju sheme
šolskega sadja (Uradni list RS, št. 64/12 in 7/13) za obdobje od 1. avgusta 2014 do 1. julija 2015, se
šteje za strategijo iz spremenjenega 3. člena uredbe.
11. člen
(začetek
veljavnosti)
Ta uredba začne veljati petnajsti dan po objavi v Uradnem listu Republike Slovenije, uporabljati pa se začne 1. septembra
2014.«.

Uredba o spremembah Uredbe o izvajanju sheme
šolskega sadja (Uradni list RS, št. 29/16)
vsebuje naslednjo končno določbo:
»13. člen 
(začetek
veljavnosti) 
Ta uredba začne veljati naslednji dan po
objavi v Uradnem listu Republike Slovenije.«.