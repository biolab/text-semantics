1. člen
Ta uredba določa način izvajanja resolucij Varnostnega sveta
Organizacije Združenih narodov, ki določajo prepovedi in ukrepe proti Ruandi.
2. člen
(1) Prepoveduje se prodaja ali dobava orožja in vojaške
opreme, določene z uredbo o oborožitvi, vojaški opremi, specialni operativni
tehniki in naročilih zaupne narave (Uradni list RS, št. 76/00) v Ruando. 
(2) Prepoved iz prejšnjega odstavka ne velja za prodajo ali
dobavo orožja in vojaške opreme vseh vrst vladi Ruande skozi določene točke
vstopa na ozemlje Ruande, ki jih določi vlada Ruande in jih pošlje generalnemu
sekretarju OZN. 
(3) Prodaja ali dobava iz prvega odstavka tega člena zajema
neposredno prodajo ali dobavo z ozemlja Republike Slovenije, z ladjo pod
zastavo Republike Slovenije ali letalom, registriranim v Republiki Sloveniji,
kot tudi tranzit takšnih pošiljk čez ozemlje Republike Slovenije.
3. člen
Prepoved iz prvega odstavka 2. člena te uredbe ne velja za
izvoz eksploziva za uporabo v humanitarnih programih razminiranja. V tem
primeru je fizična ali pravna oseba, ki bo opravila izvoz, dolžna pred tem
pridobiti dovoljenje ministrstva, pristojnega za zunanje zadeve. Pred izdajo
dovoljenja mora ministrstvo, pristojno za zunanje zadeve, dobiti soglasje
Odbora Varnostnega sveta Organizacije Združenih narodov, ki je ustanovljen v
skladu z resolucijo Varnostnega sveta št. 918 (1994).
4. člen
(1) Fizične in pravne osebe morajo ministrstvo, pristojno za
zunanje zadeve, v petih dneh po uveljavitvi te uredbe pisno obvestiti o vseh
ukrepih (odstop od pogodbe, ustavitev dobave, odstop od pogajanj, preklic
naročila ipd.), ki so jih izvedle na podlagi prvega odstavka 2. člena te
uredbe. 
(2) Fizične in pravne osebe morajo ministrstvu, pristojnemu
za zunanje zadeve, sporočiti podatke o poskusu storitve dejanj iz prvega
odstavka 2. člena te uredbe v roku 48 ur od takrat, ko ugotovijo te podatke.
5. člen
(1) Z denarno kaznijo od 100.000 do 10,000.000 tolarjev se
kaznuje za prekršek pravna oseba, ki prodaja ali dobavlja orožje in vojaško
opremo v Ruando (prvi odstavek 2. člena te uredbe). 
(2) Z denarno kaznijo od 10.000 do 500.000 tolarjev se
kaznuje za prekršek tudi odgovorna oseba pravne osebe, ki stori prekršek iz
prejšnjega odstavka. 
(3) Z denarno kaznijo od 25.000 do 5,000.000 tolarjev se
kaznuje za prekršek posameznik, ki v zvezi s samostojnim opravljanjem
dejavnosti stori prekršek iz prvega odstavka tega člena. 
(4) Z denarno kaznijo od 10.000 do 150.000 tolarjev se
kaznuje za prekršek posameznik, ki stori prekršek iz prvega odstavka tega
člena.
6. člen
Za prekršek iz 5. člena te uredbe se poleg denarne kazni
izreče tudi varstveni ukrep odvzema blaga, ki je predmet prekrška, v skladu s
pogoji, ki jih določa zakon, ki ureja prekrške.
7. člen
(1) Z denarno kaznijo od 100.000 do 10,000.000 tolarjev se
kaznuje za prekršek pravna oseba, ki ministrstvu, pristojnemu za zunanje
zadeve, ne sporoči predpisanih podatkov ali jih ne sporoči v določenih rokih
(4. člen te uredbe). 
(2) Z denarno kaznijo od 10.000 do 500.000 tolarjev se
kaznuje za prekršek tudi odgovorna oseba pravne osebe, ki stori prekršek iz
prejšnjega odstavka. 
(3) Z denarno kaznijo od 25.000 do 5,000.000 tolarjev se
kaznuje za prekršek posameznik, ki v zvezi s samostojnim opravljanjem
dejavnosti stori prekršek iz prvega odstavka tega člena. 
(4) Z denarno kaznijo od 10.000 do 150.000 tolarjev se
kaznuje za prekršek posameznik, ki stori prekršek iz prvega odstavka tega
člena.
8. člen
(1) Nadzor nad izvajanjem določb te uredbe opravljajo
pristojni inšpekcijski in carinski organi, policija in Ministrstvo za obrambo. 
(2) Pri opravljanju nadzora iz prejšnjega odstavka smejo
organi zaseči predmete, ki so bili uporabljeni ali namenjeni za prekršek ali pa
so nastali v zvezi s prekrškom. 
(3) O ugotovljenih kršitvah določb te uredbe organi iz prvega
odstavka tega člena nemudoma obvestijo ministrstvo, pristojno za zunanje zadeve
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 907-05/2001-10
Ljubljana, dne 23. januarja 2003.
Vlada Republike Slovenije
mag. Anton Rop l. r. 
Predsednik