I. SPLOŠNE DOLOČBE
1. člen
(1) S tem pravilnikom se določajo natančne
zahteve o navajanju podatkov o porabi energije ter drugih bistvenih virov na
nalepkah in podatkovnih karticah, kar omogoča kupcu izbiro energijsko
učinkovitejšega aparata.
(2) Ta pravilnik se nanaša na gospodinjske
hladilnike, omare za shranjevanje zamrznjene hrane, zamrzovalnike in njihove
kombinacije, napajane iz električnega omrežja (v nadaljnjem besedilu: hladilna
naprava).
(3) Ta pravilnik prenaša v pravni red
Republike Slovenije Direktivo Komisije 94/2/ES z dne 21. januarja 1994 o
izvajanju Direktive Sveta 92/75/EGS v zvezi z energijskim označevanjem
električnih hladilnikov, zamrzovalnikov in njihovih kombinacij (UL L št. 45 z
dne 17. 2. 1994, str. 1) in njene spremembe določene z Direktivo Komisije
2003/66/ES z dne 3. julija 2003 o spremembi Direktive 94/2/ES o izvajanju
Direktive Sveta 92/75/EGS v zvezi z energijskim označevanjem električnih
hladilnikov, zamrzovalnikov in njihovih kombinacij (UL L št. 170 z dne 9. 7.
2003, str. 10).
2. člen
(1) Ta pravilnik ne velja za hladilne
naprave, ki lahko uporabljajo druge vire energije, kot na primer baterije.
(2) Nalepke in podatkovne kartice niso
obvezne za tiste modele hladilnih naprav, katerih proizvodnja je bila
ustavljena ter za rabljene aparate.
3. člen
Hladilne naprave, ki so predmet tega pravilnika,
so razdeljeni v razrede, določene v Prilogi IV, ki je sestavni del tega pravilnika.
3.a člen
Izrazi, uporabljeni v tem pravilniku, imajo
pomen, kot je določen v Pravilniku o energijskih nalepkah za določene vrste
gospodinjskih aparatov (Uradni list RS, št. 104/01).
II. TEHNIČNA DOKUMENTACIJA
4. člen
Tehnična dokumentacija za hladilne naprave,
mora vsebovati:
-      
ime in sedež dobavitelja;
-      
splošni opis aparata, ki mora zadoščati za
njegovo identifikacijo;
-      
podatke, vključno z ustreznimi risbami, ki
kažejo glavne konstrukcijske značilnosti modela, še posebej tiste podatke, ki
bistveno vplivajo na porabo energije;
-      
poročila o ustreznih meritvah, izvedenih v
skladu s standardi, ki so navedeni v 6. členu tega pravilnika;
-      
navodilo za uporabo.
III. NALEPKA IN PODATKOVNA KARTICA
5. člen
(1) Nalepka, s katero mora biti opremljena
vsaka hladilna naprava, ko je dana v promet je specificirana v Prilogi I, ki je
sestavni del tega pravilnika. Nameščena mora biti na zunanji sprednji ali na
zgornji strani aparata in sicer na takšen način, da je jasno vidna in ni
zakrita.
(2) Vsebina in oblika podatkovne kartice,
je določena v Prilogi II, ki je sestavni del tega pravilnika.
(3) Gradiva, s katerimi se hladilne naprave
kupcu ponujajo na način iz 9. člena Pravilnika o energijskih nalepkah za
določene vrste gospodinjskih aparatov (Uradni list RS, št. 104/01), morajo
vsebovati podatke iz Priloge III, ki je sestavni del tega pravilnika.
(4) Razred energijske učinkovitosti aparata
določa Priloga V, ki je sestavni del tega pravilnika.
IV. MERILNI POSTOPKI
6. člen
(1) Podatki, ki jih zahteva ta pravilnik,
morajo biti izmerjeni v skladu s standardom EN 153 oziroma z drugimi
harmoniziranimi standardi iz seznama standardov, katerih uporaba ustvarja
domnevo o skladnosti hladilnih naprav z zahtevami tega pravilnika. Seznam teh
standardov objavi minister za okolje, prostor in energijo v soglasju z
ministrom, pristojnim za trg v Uradnem listu Republike Slovenije.
(2) Podatki na nalepkah in na podatkovnih
karticah, ki se nanašajo na hrup, morajo biti izmerjeni v skladu s Pravilnikom
o emisiji hrupa gospodinjskih strojev (Uradni list RS, št. 13/01).
IV.a INŠPEKCIJSKI NADZOR
6.a člen
Nadzor nad izvajanjem določb tega
pravilnika izvaja Tržni inšpektorat Republike Slovenije.

Priloga I: Nalepka
Priloga II: Podatkovna kartica
Priloga III: Podatki za pisno komuniciranje
Priloga IV: Razredi
Priloga V: Razred energijske učinkovitosti

Odredba za energijsko označevanje električnih
hladilnikov, zamrzovalnikov in njihovih kombinacij (Uradni list RS, št. 104/01)
vsebuje naslednje prehodne in končno določbo: 
»V. PREHODNE IN KONČNA DOLOČBA
7. člen
(1) Določila točke 1.2 Priloge I začnejo
veljati z dnem pristopa Republike Slovenije k Evropski uniji ali z
uveljavitvijo ustreznega mednarodnega sporazuma z Evropsko unijo.
(2) Določila točke 1.1 Priloge I prenehajo
veljati pet let po pristopu Republike Slovenije k Evropski uniji ali pet let po
uveljavitvi ustreznega mednarodnega sporazuma z Evropsko unijo.
8. člen
Ta odredba začne veljati šest mesecev po
objavi v Uradnem listu Republike Slovenije.«.

Pravilnik o spremembah in dopolnitvah odredbe
za energijsko označevanje električnih hladilnikov, zamrzovalnikov in njihovih
kombinacij (Uradni list RS, št. 64/04) spreminja 7. člen odredbe tako, da
se glasi:
»7. člen
(1) Določila točke 1.2 Priloge I začnejo
veljati z dnem pristopa Republike Slovenije k Evropski uniji ali z
uveljavitvijo ustreznega mednarodnega sporazuma z Evropsko unijo.
(2) Model nalepke 1.1. določen v Prilogi I
velja do 1. januarja 2005 in se po tem datumu ne sme več uporabljati.«;
spreminja 8. člen odredbe tako, da se glasi:
»8. člen
Ta pravilnik začne
veljati šest mesecev po objavi v Uradnem listu Republike Slovenije.«;
ter vsebuje naslednjo končno določbo:
»KONČNA DOLOČBA
11. člen
Ta pravilnik začne veljati naslednji dan po
objavi v Uradnem listu Republike Slovenije.«.