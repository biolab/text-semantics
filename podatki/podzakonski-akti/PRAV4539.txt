1. člen
(vsebina pravilnika)
Ta pravilnik določa kadrovske in prostorske pogoje ter pogoje
glede opreme in organizacije poslovanja, ki jih morata izpolnjevati Zbornica za
arhitekturo in prostor Slovenije (v nadaljnjem besedilu: ZAPS) za izvajanje
javnih pooblastil iz 8., 9. in 10. točke prvega odstavka in Inženirska zbornica
Slovenije (v nadaljnjem besedilu: IZS) za izvajanje javnih pooblastil iz 8.,
9., 10. in 11. točke drugega odstavka 110. člena zakona o graditvi objektov
(Uradni list RS, št. 110/02).
2. člen
(temeljni pogoji)
(1) ZAPS in IZS (v nadaljnjem besedilu: poklicna zbornica)
morata zagotavljati kadrovske pogoje za izvajanje javnih pooblastil v skladu s
predpisi, ki urejajo delovna razmerja. 
(2) Prostori, v katerih poklicna zbornica izvaja javna
pooblastila, morajo ustrezati pogojem, ki so določeni s tem pravilnikom in s
predpisi, s katerimi se določajo minimalni tehnični pogoji za izvajanje javnih
pooblastil področja graditve objektov, zagotavljanja varstva in zdravja pri
delu, sanitarnega varstva in varstva pred požarom. 
(3) Oprema, s pomočjo katere poklicna zbornica izvaja javna
pooblastila, mora ustrezati pogojem, ki so določeni s tem pravilnikom.
3. člen
(kadrovski pogoji)
(1) Poklicna zbornica mora imeti toliko ustrezno izobraženih
in izkušenih oseb, ki so usposobljene za opravljanje del in nalog, ki se
nanašajo na izvajanje javnih pooblastil, da so zagotovljeni pogoji za
poslovanje v skladu s predpisi, ki urejajo poslovanje nosilcev javnih
pooblastil in državne uprave. 
(2) Osebe, ki vodijo upravni postopek oziroma odločajo v upravnih
stvareh, ki se nanašajo na javna pooblastila, morajo biti zaposlene v poklicni
zbornici in morajo izpolnjevati pogoje določene s predpisi, ki določajo
izobrazbo, ki jo morajo imeti zaposleni za vodenje upravnega postopka in ki
urejajo strokovni izpit iz upravnega postopka. 
(3) Osebe iz prejšnjega odstavka, ki odločajo o vpisu v
imenik oseb, ki so pridobile poklicno kvalifikacijo v državi članici Evropske
unije, morajo izpolnjevati tudi pogoj aktivnega znanja angleškega jezika.
4. člen
(pogoji glede prostorov)
(1) Prostori poklicne zbornice morajo biti urejeni tako, da
omogočajo nemoteno izvajanje javnih pooblastil. 
(2) Prostori, v katerih poklicna zbornica opravlja javna
pooblastila, morajo biti njena last, ali pa mora imeti zanje sklenjeno pogodbo
o najemu za nedoločen čas z odpovednim rokom, ki ne sme biti krajši od enega
leta. Stavba, v kateri so ti prostori, se ne sme uporabljati za opravljanje
storitev s področja prostorskega načrtovanja in projektiranja ter s področja
graditve objektov. 
(3) Velikost prostorov, v katerih poklicna zbornica izvaja
javna pooblastila, mora ustrezati številu zaposlenih. Zagotovljeni morajo biti
ločeni prostori za vodenje imenika, izdajo potrdil o pridobljenih statusih in
opravljanje strokovnih izpitov. 
(4) Prostori, namenjeni za vodenje imenika morajo biti
zgrajeni in opremljeni tako, da vanje ne morejo vstopiti nepooblaščene osebe in
da je zagotovljena zaščita osebnih podatkov. 
(5) Prostori, namenjeni za opravljanje strokovnih izpitov,
čakalnica in sanitarni prostori morajo funkcionalno oviranim osebam
zagotavljati dostop, vstop in uporabo brez grajenih in komunikacijskih ovir.
5. člen
(pogoji glede opreme)
(1) Prostori, namenjeni za vodenja imenika in izdajo potrdil
morajo biti opremljeni z ustrezno pisarniško in računalniško opremo, ki omogoča
vodenje evidenc, zbiranje podatkov, javnost imenika in izdajanje potrdil o
pridobljenih statusih oziroma podeljenih licencah. Računalniška oprema mora
biti zavarovana v skladu s predpisi o varstvu osebnih podatkov. 
(2) Poklicna zbornica mora omogočiti ministrstvu, pristojnemu
za prostorske in gradbene zadeve (v nadaljnjem besedilu: ministrstvo)
računalniški dostop do imenika in evidence o opravljenih izpitih.
6. člen
(pogoji glede organizacije poslovanja)
(1) Pri izvajanju javnih pooblastil mora poklicna zbornica
poslovati vseh pet delovnih dni v tednu najmanj štiri uradne ure na dan.
Vzpostaviti morata takšno organizacijo poslovanja, da je imenik voden brez
zaostankov in da se lahko najmanj enkrat mesečno opravljajo strokovni izpiti. 
(2) Poklicna zbornica mora za izpolnjevanje pogojev, ki jih
določa ta pravilnik, v svojih splošnih aktih opredeliti predvsem: 
-       
ukrepe za preprečevanje nepooblaščenih in neregistriranih vstopov v
prostore, namenjene vodenju imenika; 
-       
ukrepe s katerimi se ministrstvu omogoči neposreden računalniški vpogled
v imenik in evidence o opravljenih izpitih; 
-       
ukrepe za vzpostavitev in delovanje notranje kontrole pri poslovanju
poklicne zbornice na področju izvajanju javnih pooblastil; 
-       
postopke poročanja ministrstvu o delu poklicne zbornice na področju
izvajanju javnih pooblastil. 
(3) K sprejetim aktom iz prejšnjega odstavka daje soglasje
minister, pristojen prostorske in gradbene zadeve (v nadaljnjem besedilu:
minister).
7. člen
(dokumentacija o izpolnjevanju pogojev)
Zahtevi za izdajo odločbe o izpolnjevanju pogojev za
izvajanje javnih pooblastil, ki jo pošlje ministru, mora poklicna zbornica
priložiti naslednjo dokumentacijo o izpolnjevanju pogojev iz 3., 4. in 5. člena
tega pravilnika: 
-       
kopije diplom, potrdil, spričeval in drugih listin o izobrazbi in
usposobljenosti oseb, ki bodo izvajale javna pooblastila, 
-       
uporabno dovoljenje in projekt za vzdrževanje in obratovanje objekta,
izdelan v skladu s predpisi o graditvi objektov ter kopijo eventualne pogodbe o
najemu prostorov; 
-       
popis opreme namenjene izvajanju javnih pooblastil in pisno izjavo
pristojnega organa poklicne zbornice, s katero ta potrjuje, da poklicna
zbornica razpolaga s to opremo; 
-       
potrdilo vladne službe pristojne za informatizacijo javne uprave, da ima
poklicna zbornica zagotovljen priključek na komunikacijsko omrežje državne
uprave.
8. člen
(uskladitve)
(1) Če na dan, ko začne veljati ta pravilnik, ZAPS in IZS še
nista ustanovljeni oziroma se ZAPS še ni izločila iz sedanje Inženirske zbornice
Slovenije, ki je bila ustanovljena na podlagi 100.a člena zakona o graditvi
objektov (Uradni list SRS, še 34/84 in 29/86, Uradni list RS, št. 71/93 - ZUN,
40/94 - odl. US, 69/94 - odl. US, 59/96, 45/99, 42/20 -odl. US, 52/20 - ZGPro
in 52/20) (v nadaljnjem besedilu: IZS/97), se šteje, da IZS/97 izpolnjuje
pogoje za izvajanje javnih pooblastil določenih s tem pravilnikom, vendar
najdalj do začetka opravljanja nalog ZAPS in IZS. 
(2) ZAPS in IZS lahko začneta z izvajanjem javnih pooblastil
z dnem ko postane pravnomočna odločba o izpolnjevanju pogojev za izvajanje
javnih pooblastil, ki jo izda minister na podlagi dokumentacije iz prejšnjega
člena. 
(3) ZAPS in IZS morata ministrstvu omogočiti računalniški
dostop do imenika in evidence o opravljenih izpitih najpozneje v šestih mesecih
po začetku poslovanja.
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 350-06-41/2002
Ljubljana, dne 16. junija 2003.
EVA 2002-2511-0190
mag. Janez Kopač l. r. 
Minister 
za okolje, prostor in energijo