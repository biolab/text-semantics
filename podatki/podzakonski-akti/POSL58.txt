I. SPLOŠNE DOLOČBE
1. člen
Ta poslovnik ureja organizacijo in način dela Komisije
Državnega zbora Republike Slovenije po Zakonu o preprečevanju korupcije (v
nadaljnjem besedilu: komisija).
2. člen
Komisija deluje skladno z določili Zakona o preprečevanju
korupcije (v nadaljnjem besedilu: ZPKor, Uradni list RS, št. 2/04), Poslovnika
Državnega zbora Republike Slovenije (v nadaljnjem besedilu: PoDZ-1, Uradni list
RS, št. 35/02) in tega poslovnika.
3. člen
Kolikor s tem poslovnikom ni določeno drugače, veljajo za
delo komisije določbe PoDZ-1.
II. ORGANIZACIJA DELA KOMISIJE
4. člen
(1) Komisijo vodi predsednik oziroma predsednica komisije (v
nadaljnjem besedilu: predsednik). V primeru njegove odsotnosti sejo komisije
vodi eden izmed članov ali članic komisije (v nadaljnjem besedilu: član) po
predhodnem pooblastilu predsednika komisije. V primeru, ko pooblastila ni
mogoče dati, vodi sejo najstarejši član. 
(2) Predsednik sklicuje in vodi komisijo ter usklajuje delo
komisije in opravlja druge zadeve po sklepu komisije. 
(3) Sej komisije se lahko udeleži le član komisije.
Nadomeščanje članov ni mogoče.
5. člen
(1) Komisija ima sekretarko oziroma sekretarja (v nadaljnjem
besedilu: sekretar). 
(2) Sekretar komisije: 
-       
pomaga predsedniku pri pripravi sej komisije, organizira in opravlja
strokovna dela za potrebe komisije ter skrbi za vsa administrativna in tehnična
opravila v komisiji, 
-       
skrbi za dokumentarno gradivo Komisije za preprečevanje korupcije, ki ga
komisija pridobi na podlagi ZPKor, 
-       
opravlja druga dela, ki jih določijo predsednik komisije ali komisija.
III. SEJE KOMISIJE
1. Splošno
6. člen
Seje komisije so zaprte za javnost.
7. člen
(1) Predsednik komisije sklicuje in vodi njene seje, določa
poročevalce za obravnavo posameznih zadev na seji ter skrbi za pripravo poročil
in sklepov komisije. 
(2) Seja komisije se skliče v skladu z določili PoDZ-1. V
primerih, kadar sklic seje komisije zahteva tretjina članov, sejo komisije
lahko predsednik skliče pisno ter dnevni red predloži na sami seji komisije. 
(3) Gradiva z oznako stopnje tajnosti so članom komisije
dostopna po postopku, določenem v 21. členu tega poslovnika.
8. člen
(1) Seje komisije se poleg članov komisije lahko udeležijo
sekretar komisije in strokovno-tehnično osebje, ki je nujno potrebno za izvedbo
seje, vabljeni pa so lahko prisotni samo pri obravnavi točke dnevnega reda, h
kateri so vabljeni. 
(2) Na sejo komisije lahko predsednik poleg predsednika
Komisije o preprečevanju korupcije povabi tudi člane in članice te komisije, ki
lahko na seji izjavijo in obrazložijo svoja mnenja in stališča o obravnavanih
zadevah.
9. člen
Komisija veljavno odloča, če je na seji prisotnih več kot
polovica članov.
2. Odločanje
10. člen
(1) Komisija poleg sklepov o zadevah, ki jih obravnava,
sprejema tudi letno poročilo, ki ga komisija v skladu s prvim odstavkom 13.
člena ZPKor pošlje Državnemu zboru. 
(2) Komisija sprejema sklepe z večino glasov vseh članov.
3. Zapisnik
11. člen
(1) O sejah komisije se vodi zapisnik in dobesedni zapis
(magnetogram). 
(2) Zapisnik komisije vsebuje kraj, čas seje, imena in
priimke predsednika ter navzočih članov komisije, imena in priimke drugih oseb,
ki sodelujejo na seji ter bistvene podatke o poteku seje in sklepe, ki jih je
komisija sprejela. 
(3) Dobesedni zapis (magnetogram seje) je sestavni del
zapisnika.
4. Izjava za javnost
12. člen
(1) O zadevah, ki jih je komisija obravnavala seji ter o
sprejetih sklepih komisija obvesti javnost. Sporočilo posreduje javnosti
predsednik komisije oziroma član, ki ga določi predsednik. 
(2) Komisija lahko o svojem delu oblikuje izjavo za javnost v
pisni obliki, pri čemer sprejme besedilo izjave ob koncu seje z večino glasov
vseh članov komisije.
IV. DELO KOMISIJE
1. Splošno
13. člen
(1) S podatki, ki jih na podlagi ZPKor pridobi komisija in so
zaupne narave, ravna komisija v skladu z Zakonom o varstvu osebnih podatkov ter
Zakonom o tajnih podatkih. 
(2) Komisija mora podatke, informacije in dokumentacijo,
pridobljeno na podlagi ZPKor, hraniti 15 let po zaključku zadeve, nato pa se
arhivira.
2. Postopek izvrševanja nadzora nad delom komisije za
preprečevanje korupcije
14. člen
(1) O nadzoru nad premoženjskim stanjem ter ugotovitvah in
mnenjih Komisije o preprečevanju korupcije, povezanih z nezdružljivostjo, o
darilih in poslovanju (32. do vključno 39. člen ZPKor), predsednik Komisije za
preprečevanje korupcije poroča komisiji vsake tri mesece, na lastno pobudo pa
tudi večkrat, kadar želi komisijo seznaniti s težavami pri opravljanju nalog iz
svoje pristojnosti. 
(2) Poročilo predstavi na seji komisije. 
(3) Kadar komisija zahteva dopolnitev predloženega poročila
iz prvega odstavka tega člena, določi rok, v katerem ji je Komisija o
preprečevanju korupcije dolžna predložiti dopolnjeno poročilo.
15. člen
(1) Komisija na razgovor na sejo pisno povabi predsednika in
člane Komisije o preprečevanju korupcije. 
(2) Komisija predsednika Komisije o preprečevanju korupcije s
pisno zahtevo ali vabilom povabi tudi na dodatno ustno poročanje. 
(3) Druge osebe so vabljene na sejo komisije s pisnim
vabilom. 
(4) O vsaki zahtevi ali vabilu sprejme komisija poseben
sklep.
3. Nadzor premoženjskega stanja predsednika, namestnika
predsednika in članov komisije o preprečevanju korupcije
16. člen
Komisija neposredno nadzira premoženjsko stanje predsednika,
namestnika in članov Komisije o preprečevanju korupcije.
17. člen
(1) Komisija potem, ko pridobi imena funkcionarjev Komisije
za preprečevanje korupcije s strani Mandatno – volilne komisije DZ RS, pošlje
le-tem obrazec za prijavo premoženjskega stanja funkcionarjev (v nadaljnjem
besedilu: obrazec PS-01). 
(2) Hkrati z obrazcem komisija pošlje funkcionarjem pismo, v
katerem jih opozori na določila zakona ter določi način vračanja izpolnjenega
obrazca PS-01 z rokom vračila, pri čemer mora biti priložena tudi odločba o
dohodnini, s katero je funkcionar Komisije za preprečevanje korupcije vsako
leto v skladu z ZPKor izkazuje podatke o letnih dohodkih, dostavljena komisiji
v roku 30 dni od dneva, ko jo je funkcionar prejel.
18. člen
Komisija lahko v zvezi z neposrednim nadzorom funkcionarja
vabi na sejo, kjer se ta seznani z vsemi pomembnimi dejstvi, ki jih je komisija
ugotovila, in se o njih izjavi neposredno na seji.
19. člen
(1) Če komisija ugotovi, da funkcionar Komisije za pre­prečevanje
korupcije ni predložil izpolnjenega obrazca PS-01, ga na to opozori in mu
določi dodaten rok 15 dni za izpolnitev obveznosti, od dneva vročitve opozorila
komisije. 
(2) Če funkcionar ob izteku dodatnega roka iz prejšnjega
odstavka ne predloži komisiji zahtevanih podatkov v celoti, komisija po 15 dneh
o tem obvesti organ, pristojen za določitev in izplačilo plače oziroma
nadomestila plače z zahtevo za znižanje plače oziroma njenega nadomestila. 
(3) Če funkcionar tudi v dveh mesecih po izteku roka iz
prejšnjega odstavka ne predloži zahtevanih podatkov v celoti, komisija v sedmih
dneh po izteku dvomesečnega roka o tem obvesti organi, pristojen za začetek
postopka za prenehanje funkcije. 
(4) Kolikor organ iz drugega in tretjega odstavka tega člena
v roku 30 dni od obvestila komisije ne zniža plače oziroma njenega nadomestila,
ne ustavi postopka plačevanja, ne začne postopka za prenehanje funkcije in o
tem ne obvesti komisije, ta na sejo vabi predstojnika tega organa, ki odgovarja
na vprašanja komisije ter daje ustrezna pojasnila o svojem ukrepanju.
V. TEHNIČNI POGOJI ZA DELOVANJE KOMISIJE
20. člen
Državni zbor mora v skladu z Zakonom o tajnih podatkih za
nemoteno delo komisije zagotoviti za predsednika, člane ter sekretarja komisije
prostore in opremo za varno obravnavanje osebnih in tajnih podatkov.
VI. RAVNANJE Z GRADIVI KOMISIJE
21. člen
(1) Gradivo za sejo komisije z oznako stopnje tajnosti je
pred sejo komisije članom na vpogled v pisarni predsednika komisije oziroma v
prostorih, ki jih za delovanje komisije v skladu z določilih Zakona o tajnih
podatkih določi državni zbor. 
(2) Predsednik komisije pravočasno pred sejo komisije obvesti
člane komisije, kje in kdaj je gradivo iz prejšnjega odstavka dostopno za
vpogled. 
(3) Gradivo za sejo komisije iz prvega odstavka tega člena se
razmnoži za vse člane komisije. Vsak izvod gradiva mora biti posebej označen na
način, ki omogoča identifikacijo kopije z navedbo člana komisije, ki mu je
gradivo namenjeno. Gradivo se na seji vroči samo navzočim članom komisije, ki
so dolžni gradivo po seji vrniti.
VII. POROČANJE KOMISIJE DRŽAVNEMU ZBORU
22. člen
Komisija predloži državnemu zboru poročilo iz prvega odstavka
13. člena ZPKor do vključno 31. maja v tekočem letu za preteklo leto.
VIII. KONČNA DOLOČBA
23. člen
Ta poslovnik začne veljati petnajsti dan po objavi v Uradnem
listu Republike Slovenije.
Št. 020-02/93-36/8
Ljubljana, dne 17. marca 2005.
Barbara Žgajner Tavš l. r. 
Predsednica komisije