1. člen
(vsebina sklepa)
S tem sklepom se, zaradi nemotenega izvajanja poklicne mature
v zimskem izpitnem roku v šolskem letu 2020/2021, določa prilagoditev
predmetnih izpitnih katalogov, izvedbo mature v dveh zaporednih rokih,
imenovanje in sestavo šolske izpitne komisije, razporeditev kandidatov in
nadzornih učiteljev v izpitnem prostoru pri pisnih izpitih, termini ustnih
izpitov in sestava šolskih izpitnih komisiji ter obveščanje kandidatov,
priprava izpitnega prostora, priprava kandidatov na pisni izpit, naloge
nadzornega učitelja, potek ustnega izpita in izvedba izpita iz četrtega
predmeta poklicne mature.
2. člen
(prilagoditve predmetnih izpitnih katalogov za maturo)
Za zimski izpitni rok poklicne mature se uporabljajo
prilagoditve predmetnih izpitnih katalogov za četrti predmet poklicne mature,
sprejete na podlagi Sklepa o uveljavljanju pravic in izvrševanju dolžnosti v
zvezi z izvedbo splošne in poklicne mature v šolskem letu 2019/2020, št.
6036-92/2021, 8. maja 2020, objavljenim na spletni strani ministrstva,
pristojnega za izobraževanje.
3. člen
(matura v enem oziroma dveh izpitnih rokih)
(1) Kandidati, ki izpolnjujejo pogoje za opravljanje mature v
zimskem izpitnem roku, pa zaradi epidemiološke situacije ne morejo opravljati
praktičnega dela izpita četrtega predmeta poklicne mature v zimskem izpitnem
roku, lahko opravljajo maturo v dveh zaporednih izpitnih rokih, in sicer tri
predmete v zimskem in četrti predmet poklicne mature v spomladanskem roku.
(2) O utemeljenosti razlogov za opravljanje mature v dveh
delih odloči Državna komisija za poklicno maturo (v nadaljnjem besedilu: DK PM)
v osmih dneh od prejema vloge, ki jo mora kandidat vložiti na DK PM najkasneje
do začetka opravljanja izpitov iz četrtega predmeta poklicne mature v zimskem
izpitnem roku. Vlogi mora kandidat priložiti utemeljitev šolske maturitetne
komisije.
(3) Kandidatom, ki so na podlagi odobritve DK PM opravili
maturo v dveh delih, se pri uveljavljanju pravic šteje, kot da so maturo
opravili v zimskem izpitnem roku.
4. člen
(imenovanje in sestava šolske izpitne komisije)
Ne glede na tretji odstavek 15. člena Pravilnika o poklicni
maturi (Uradni list RS, št. 44/08, 9/09 in 40/11; v nadaljnjem besedilu:
pravilnik) lahko šolsko izpitno komisijo za ustni izpit sestavljata najmanj
predsednik in izpraševalec. Izpraševalec je učitelj, ki poučuje ta predmet.
Izpraševalec lahko, zaradi odrejene karantene ali samoizolacije, sodeluje v
šolski izpitni komisiji na daljavo.
5. člen
(razporeditev kandidatov)
(1) Ne glede na peti odstavek 37. člena pravilnika obvesti
šolska maturitetna komisija o razporeditvi za pisni izpit, nadzornih učiteljih
po skupinah in izpitnih prostorih, vsakega kandidata posebej, na način kot ga
sama določi.
(2) Ne glede na 45. člen pravilnika obvesti šolska
maturitetna komisija o imenih članov izpitne komisije, razporeditvi kandidatov
za ustni izpit, izpitnem prostoru in času opravljanja ustnega izpita pri
določenem predmetu vsakega kandidata posebej, na način kot ga sama določi.
6. člen
(izpitni prostor)
(1) Ne glede na peti odstavek 38. člena pravilnika je razmik
med središči stolov najmanj 2 metra.
(2) Ne glede na šesti odstavek 38. člena pravilnika je lahko
v izpitnem prostoru največ 15 kandidatov.
7. člen
(priprava kandidatov na pisni izpit in izpit iz četrtega
predmeta)
Ne glede na prvi odstavek 39. člena in prvi odstavek 50.
člena pravilnika se kandidati pred izpitnim prostorom ne zbirajo.
8. člen
(naloge nadzornega učitelja)
(1) Ne glede na prvi odstavek 40. člena pravilnika je pri
pisnem izpitu prisoten najmanj en nadzorni učitelj strokovni delavec, ki ne sme
biti učitelj predmeta, pri katerem nadzoruje potek izpita.
(2) Če izpitni prostor nadzira en nadzorni učitelj, ne glede
na deveto alinejo drugega odstavka 40. člena pravilnika, med krajšo odsotnostjo
kandidata iz izpitnega prostora, pokliče za spremstvo kandidatu nadzornega
učitelja na hodniku.
(3) Nadzorni učitelj mora biti v izpitnem prostoru 30 minut
pred začetkom pisnega izpita.
9. člen
(potek ustnega izpita)
(1) Ne glede na tretji odstavek 47. člena pravilnika lahko
izpraševalec, v soglasju s kandidatom, določi drugo vprašanje kot je na
izpitnem listku, ki ga je izbral kandidat, če presodi, da je vprašanje povezano
z učno snovjo, standardi in cilj iz predmetnega izpitnega kataloga, ki zaradi
izvajanja izobraževanja na daljavo, ni bilo predelano.
(2) Ne glede na četrti odstavek 47. člena pravilnika se
uporabljeni izpitni listki ne vrnejo v komplet izpitnih listkov.
10. člen
(izvedba izpita iz četrtega predmeta poklicne mature)
(1) Ne glede na prvi odstavek 48. člena pravilnika se lahko
celoten izpit iz četrtega predmeta izvaja pred šolsko izpitno komisijo, če tako
odloči šolska maturitetna komisija.
(2) Ne glede na tretjo alinejo 51. člena pravilnika izvedbo
izpitnega nastopa pri izpitu iz četrtega predmeta spremljata kandidatov mentor
ali njegov namestnik.
KONČNA DOLOČBA
11. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-6/2021
Ljubljana, dne 12. januarja 2021
EVA 2021-3330-0004
Prof. dr. Simona Kustec
ministrica
za izobraževanje, znanost in šport