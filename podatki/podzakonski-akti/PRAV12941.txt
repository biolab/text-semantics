1. člen
(vsebina)
(1) Ta pravilnik določa tehnične pogoje in standarde za
letališča z neposredno uporabo Priloge IV poddela A – Podatki o letališču
(ADR.OPS.A) Uredbe Komisije (EU) št. 139/2014 z dne 12. februarja
2014 o določitvi zahtev in upravnih postopkov v zvezi z aerodromi v skladu z Uredbo
(ES) št. 216/2008 Evropskega parlamenta in Sveta (UL L št. 44 z dne
14. 2. 2014, str. 1; v nadaljnjem besedilu: Uredba 139/2014/EU) in
Certifikacijskih specifikacij (CS-ADR-DSN) Sklepa 2014/013/R izvršnega
direktorja Agencije z dne 27. februar 2014 o sprejetju certifikacijskih specifikacij
in navodil za oblikovanje aerodromov (https://www.easa.europa.eu/regulations)
na letališčih, ki se ne certificirajo v skladu z Uredbo (ES) št. 216/2008
Evropskega parlamenta in Sveta z dne 20. februarja 2008 o skupnih
predpisih na področju civilnega letalstva in ustanovitvi Evropske agencije za
varnost v letalstvu in razveljavitvi Direktive Sveta 91/670/EGS, Uredbe (ES)
št. 1592/2002 in Direktive 2004/36/ES (UL L št. 79 z dne 19. 3.
2008, str. 1), zadnjič spremenjeno z Uredbo Komisije (EU) 2016/4 z dne 5. januarja
2016 o spremembi Uredbe (ES) št. 216/2008 Evropskega parlamenta in Sveta
glede bistvenih okoljevarstvenih zahtev (UL L št. 3 z dne 6. 1. 2016,
str. 1), (v nadaljnjem besedilu: Uredba 216/2008/ES).
(2) Ta pravilnik se ne uporablja za letališča na vodi.
2. člen
(pomen izrazov)
(1) Podporna ocena varnosti je ocena problema, ki
identificira možne rešitve in določi tiste, ki so sprejemljive brez znižanja
varnosti zračnega prometa.
(2) Drugi izrazi, uporabljeni v tem pravilniku, imajo
enak pomen, kot ga določata Uredba 139/2014/EU in Uredba 216/2008/ES.
3. člen
(odstopanja)
(1) Na letališčih iz 1. člena tega pravilnika, ki
so na dan uveljavitve tega pravilnika imela obratovalno dovoljenje ali so bila
v uporabi, so dovoljena odstopanja od certifikacijskih specifikacij, če:
-       
odstopanja obstajajo že pred uveljavitvijo tega pravilnika,
-       
je za vsako odstopanje opravljena podporna ocena varnosti in
-       
obratovalec letališča pošlje Javni agenciji za civilno letalstvo
Republike Slovenije obvestilo o odstopanju vključno z opravljeno podporno oceno
varnosti najpozneje do 31. 12. 2018.
(2) Obratovalec letališča mora uporabnike letališča
obvestiti o odstopanjih na način, ki je običajen v zračnem prometu.
(3) Podporna ocena varnosti iz druge alineje prvega
odstavka tega člena mora vsebovati zlasti:
1.     
uvod,
2.     
opis metod in tehnik, uporabljenih pri izdelavi podporne ocene varnosti,
3.     
ugotavljanje tveganja,
4.     
analizo tveganja in ovrednotenje tveganja,
5.     
tematski prikaz (npr. načrti, skice),
6.     
zaključek,
7.     
kazalo grafov, tabel in slik,
8.     
razlago pojmov, kratic in krajšav,
9.     
vire in
10.  
seznam prilog.
(4) Podporno oceno varnosti iz prvega odstavka tega
člena potrdi Javna agencija za civilno letalstvo Republike Slovenije v okviru
posameznega postopka.
4. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
letališčih (Uradni list RS, št. 42/08 in 104/11).
5. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-338/2016/19-02011548
Ljubljana, dne 20. decembra 2016
EVA 2016-2430-0081
dr. Peter Gašperšič l.r.
Minister
za infrastrukturo