I. SPLOŠNI DOLOČBI
1. člen
(1) Ta pravilnik določa način, organe, evidence in
postopek pri odločanju o podelitvi, podaljšanju in odvzemu licence zdravnice in
zdravnika specialista, doktorice in doktorja dentalne medicine specialista ter
doktorice in doktorja dentalne medicine (v nadaljnjem besedilu: zdravnik) na
določenem strokovnem področju (v nadaljnjem besedilu: licenca) in licence
zdravnika, ki je opravil strokovni izpit (v nadaljnjem besedilu: osnovna
licenca).
(2) Ta pravilnik ureja tudi natančnejše pogoje za
določitev strokovnih dosežkov kot dokaza strokovne usposobljenosti ter vsebino,
roke in postopke preizkusa strokovne usposobljenosti, če zdravnik ne izpolnjuje
pogoja strokovnih dosežkov, ter potrebne postopke in evidence.
2. člen
Za izvajanje postopkov po tem pravilniku je pristojna
Zdravniška zbornica Slovenije (v nadaljnjem besedilu: zbornica).
II. PODELITEV LICENCE
1. Postopek podelitve licence po uradni dolžnosti
3. člen
(1) Zdravniku, ki je vpisan v register zdravnikov, se
licenca podeli po uradni dolžnosti, in sicer:
-       
po opravljenem specialističnem izpitu v Republiki Sloveniji,
-       
po priznanju specialističnega naslova, pridobljenega v tujini, ali
-       
po podelitvi specialističnega naslova na podlagi dela.
(2) Doktorju dentalne medicine, ki je vpisan v register
zdravnikov, se licenca podeli po uradni dolžnosti po opravljenem pripravništvu
in strokovnem izpitu v Republiki Sloveniji.
(3) Zdravniku, ki je opravil strokovni izpit v Republiki
Sloveniji po 6. januarju 2022, se osnovna
licenca podeli po uradni dolžnosti.
(4) Osnovna licenca je
trajna.
2. Postopek podelitve licence na podlagi vloge 
4. člen
(1) Zdravniku, ki je opravil specialistični izpit pred
25. junijem 1991 v eni od republik nekdanje SFR Jugoslavije in je v
Republiki Sloveniji opravil strokovni izpit ter je vpisan v register
zdravnikov, se licenca podeli na podlagi vloge.
(2) Zdravnik iz prejšnjega odstavka vlogi priloži:
-       
izjavo o zaključenem študiju na medicinski fakulteti v Republiki
Sloveniji ali dokazilo o zaključenem študiju na medicinski fakulteti v eni od
republik nekdanje SFR Jugoslavije pred 25. junijem 1991,
-       
izjavo o strokovnem izpitu, opravljenem v Republiki Sloveniji,
-       
dokazilo o opravljenem specialističnem izpitu v eni od republik nekdanje
SFR Jugoslavije pred 25. junijem 1991,
-       
življenjepis z opisom delovnih izkušenj z bibliografijo, s poudarkom na
zadnjih sedmih letih.
(3) Če ima zdravnik iz prvega odstavka tega člena
zaključen program specializacije, ki ga v Republiki Sloveniji ni, se mu podeli
licenca za delo na strokovnem področju, ki je vsebinsko najbližje vsebini
opravljene specializacije.
5. člen
(1) Doktorju dentalne medicine, ki je opravil
pripravništvo pred 25. junijem 1991 v eni od republik nekdanje SFR
Jugoslavije in je v Republiki Sloveniji opravil strokovni izpit ter je vpisan v
register zdravnikov, se licenca podeli na podlagi vloge.
(2) Doktor dentalne medicine iz prejšnjega odstavka
vlogi priloži:
-       
dokazilo o zaključenem študiju na medicinski fakulteti v Republiki
Sloveniji ali dokazilo o zaključenem študiju na medicinski fakulteti v eni od
republik nekdanje SFR Jugoslavije pred 25. junijem 1991,
-       
dokazilo o pripravništvu, opravljenem v eni od republik nekdanje SFR
Jugoslavije pred 25. junijem 1991,
-       
dokazilo o strokovnem izpitu, opravljenem v Republiki Sloveniji,
-       
življenjepis z opisom delovnih izkušenj z bibliografijo, s poudarkom na
zadnjih sedmih letih.
6. člen
(1) Zdravniku, ki mu je bila izdana odločba o priznanju kvalifikacije
za opravljanje reguliranega poklica zdravnik specialist, doktor dentalne
medicine specialist ali doktor dentalne medicine, podeljena v skladu s predpisi
o postopku priznavanja kvalifikacij državljanom držav članic Evropske unije (v
nadaljnjem besedilu: EU) za opravljanje reguliranih poklicev oziroma reguliranih
poklicnih dejavnosti v Republiki Sloveniji in je vpisan v register zdravnikov,
se licenca podeli na podlagi vloge.
(2) Zdravnik iz prejšnjega odstavka vlogi priloži:
-       
odločbo o priznanju kvalifikacije iz prejšnjega odstavka,
-       
potrdilo o dobrem imenu, ki jo izda pristojni organ države članice EU,
kjer je zdravnik v obdobju zadnjih petih let delal najmanj tri leta, in ki ne
sme biti starejše od treh mesecev,
-       
življenjepis z opisom delovnih izkušenj z bibliografijo, s poudarkom na
zadnjih sedmih letih.
7. člen
Ne glede na določbo 3. člena tega pravilnika se licenca ob
izpolnjevanju drugih pogojev iz tega pravilnika podeli na podlagi vloge tudi v
naslednjih primerih:
-       
kadar zdravnik zaprosi za podelitev licence na podlagi 39. člena Zakona
o spremembah in dopolnitvah Zakona o zdravniški službi (Uradni list RS, št.
58/08),
-       
kadar je zdravniku že podeljena licenca prenehala veljati zaradi
neizpolnjevanja pogojev za njeno podaljšanje,
-       
kadar je zdravnik opravil specialistični izpit v Republiki Sloveniji
oziroma mu je bil priznan specialistični naslov, pridobljen v tujini, ali mu je
bila izdana odločba o podelitvi specialističnega naslova na podlagi dela pred
uveljavitvijo tega pravilnika,
-       
kadar je bila zdravniku izdana odločba o priznanju poklicne kvalifikacije
na podlagi zakona, ki ureja priznavanje poklicnih kvalifikacij zdravnik,
zdravnik specialist, doktor dentalne medicine in doktor dentalne medicine
specialist.
8. člen
Če je vloga za podelitev licence iz 4., 5., 6. ali 7. člena
tega pravilnika vložena tri leta ali več po izpolnitvi pogojev za podelitev
licence, mora zdravnik poleg pogojev za podelitev licence izpolnjevati tudi
pogoje za podaljšanje licence.
3. Licenčna listina
9. člen
(1) Licenčna listina vsebuje naslednje podatke:
-       
datum in kraj podelitve licence,
-       
ime in priimek zdravnika,
-       
strokovni, znanstveni in specialistični naslov zdravnika,
-       
strokovno področje, za katero se licenca podeli,
-       
klavzulo, da je licenca izdana na podlagi zakona, ki ureja zdravniško
službo in tega pravilnika ter da se podaljšuje na podlagi odločbe, ki se izdaja
za licenčno obdobje,
-       
podpis predsednika zbornice.
(2) Licenčna listina se izda samo enkrat.
(3) Ne glede na prejšnji odstavek se v primeru spremembe
imena ali priimka zdravnika ter pridobitve ali spremembe njegovega strokovnega,
znanstvenega ali specialističnega naslova oziroma iz drugih utemeljenih
razlogov (npr. izguba licenčne listine) na njegovo zahtevo izda nova licenčna
listina.
III. PODALJŠANJE LICENCE
1. Splošno
10. člen
(1) Za podaljšanje licence zdravnik v iztekajoči dobi sedmih
let kot dokaz strokovne usposobljenosti zbere najmanj 75 kreditnih točk (v
nadaljnjem besedilu: točke) iz 11. člena tega pravilnika.
(2) Zdravnik vsaj 50 potrebnih točk pridobi na
strokovnem področju, za katerega mu je bila podeljena licenca ter vsaj pet
potrebnih točk s področja kakovosti in varnosti v zdravstvu, etike in
komunikacije.
(3) Če zdravnik ne izpolni pogojev iz prvega in drugega
odstavka tega člena, za podaljšanje licence opravi preizkus strokovne
usposobljenosti.
(4) Ne glede na prvi in drugi odstavek tega člena preizkus
strokovne usposobljenosti opravi tudi zdravnik, ki v iztekajočem licenčnem
obdobju ni opravljal dela na strokovnem področju, za katerega mu je bila
podeljena licenca, vsaj v višini 20 odstotkov polnega delovnega časa, ter
zdravnik, ki strnjeno več kot štiri leta ni opravljal dela na strokovnem
področju, za katerega mu je bila podeljena licenca.
2. Strokovni dosežki kot dokaz strokovne
usposobljenosti
11. člen
(1) Strokovni dosežki kot dokaz strokovne usposobljenosti (v
nadaljnjem besedilu: strokovne vsebine) se ocenijo z naslednjim številom točk:
1.     
Izpopolnjevalni programi

- 
  udeležba na nacionalnem ali mednarodnem strokovnem srečanju
- 
  udeležba na nacionalni ali mednarodni šoli, učni delavnici, seminarju
  ali tečaju

1 ura = 1 točka
 
1 ura = 1,5 točke


- 
  drugo strokovno usposabljanje v Sloveniji ali v tujini (npr.
  gostovanje, kroženje v tujini)

2 točki/dan (maksimalno
  50 točk na izobraževanje)


- 
  protokolirana interna izobraževanja znotraj organizacijske enote
  izvajalca zdravstvene dejavnosti

1 ura = 1 točka


2.     
  Aktivna udeležba 
- 
  domača srečanja:
-   
  do 15 minut 
-   
  nad 15 minut 
-   
  vabljeno predavanje
- 
  mednarodna srečanja ali srečanja z mednarodno udeležbo:
-   
  do 15 minut
-   
  nad 15 minut 
-   
  vabljeno predavanje 
3.     
  Pasivna predstavitev posterja
 
- 
  domača srečanja
- 
  mednarodna srečanja
4.     
  Izvajanje delavnice
5.     
  Strokovni vodja delavnice/tečaja
6.     
  Sodelovanje v strokovnem odboru strokovnega srečanja
7.     
  Recenzija strokovno-znanstvene literature
8.     
  Uvedba nove metode diagnostike ali zdravljenja 

 
 
4 točke
7 točk
10 točk
 
6 točk
12 točk
25 točk
(število točk se deli s
  številom avtorjev)
4 točke
5 točk
1 ura = 3 točke
1 dan = 3 točke
1 dan kongresa = 4
  točke 
1 točka
100 točk


9.     
  Znanstvena ali strokovna objava

(število točk se deli s
  številom avtorjev)


- 
  članek v reviji, ki je uvrščena v Science Citiation Index

50 točk


- 
  članek v recenzirani znanstveni oziroma strokovni reviji ali poglavje
  učbeniku

30 točk


- 
  prispevek v recenzirani publikaciji (zbornik itd.)

15 točk


- 
  članek v strokovni reviji

5 točk


- 
  članek v poljudno-znanstveni reviji
- 
  objava povzetka ali posterja

2 točki
2 točki


10.  
  Sporočanje varnostnih zapletov

 


- 
  sporočanje varnostnih zapletov v sistem sporočanja o kritičnih
  dogodkih

1 točka


- 
  sporočanje neželenega učinka zdravila nacionalnemu centru za
  farmakovigilanco

1 točka


11.  
  Samoizpopolnjevanje in študij strokovne literature s testnimi
  vprašanji

 


- 
  samoizpopolnjevanje s pomočjo multimedijskih programov za učenje na
  daljavo

1 vprašanje = 0,5 točke


- 
  pravilni odgovori na testna vprašanja iz člankov, objavljenih v
  verificiranih virih
12.  
  Priprava testnih vprašanj za e-učenje
13.  
  Sodelovanje v izvajanju zdravniške službe v statusu prostovoljstva
  (npr. zdravniki brez meja, pro bono ambulante, delo z begunci)

1 vprašanje = 0,5 točke
 
1 vprašanje = 1 točka
0,5 točke/dan.
 

(2) Udeležencu izpopolnjevalnega programa iz 1. točke
prejšnjega odstavka, ki s potrdilom dokaže tudi udeležbo pri preverjanju in
opravljen preizkus pridobljenega znanja, se število točk poveča za 50
odstotkov.
(3) Za strokovne vsebine, glede katerih zdravnik v
skladu s sedmo alinejo prvega odstavka 16. člena tega pravilnika izjavi, da mu
niso znane nobene okoliščine iz 21. in 22. člena tega pravilnika, se število
točk zmanjša za 50 odstotkov.
(4) Za strokovne vsebine, za katere zbornica izve, da so
organizirane v nasprotju z 21. in 22. členom tega pravilnika, se točke ne
podelijo, že podeljene točke pa se izbrišejo iz evidence točk.
(5) Med strokovne vsebine po tem členu sodijo in se
točkujejo tudi obvezna izobraževanja, ki jih zdravniku nalaga predpis, ki ureja
pravila in postopke pri obravnavanju nasilja v družini pri izvajanju
zdravstvene dejavnosti.
(6) Točke, pridobljene na podlagi 13. točke prvega odstavka
tega člena, se zdravniku upoštevajo samo kot usposabljanja s področja kakovosti
in varnosti v zdravstvu, etike in komunikacije.
12. člen
(1) Če ima zdravnik dve ali več licenc, mora za
podaljšanje vsake od njih izpolnjevati pogoje iz 10. člena tega pravilnika.
(2) Točke, pridobljene za posamezne strokovne vsebine iz
prejšnjega člena, se v skladu s pogoji iz drugega odstavka 10. člena tega
pravilnika upoštevajo za podaljšanje obeh oziroma vseh licenc.
13. člen
Zbornica za vsakega zdravnika, ki je vpisan v register
zdravnikov, vodi evidenco zbranih točk. V evidenci zbranih točk se beležijo
naslednji podatki:
-       
število zbranih točk po posameznih strokovnih vsebinah in glede na
pogoje iz drugega odstavka 10. člena tega pravilnika,
-       
datum pridobitve točk,
-       
datum vpisa točk v evidenco,
-       
skupno število zbranih točk,
-       
trajanje posameznega vpisa.
2.1. Predlog za oceno strokovnih vsebin in vpis točk v
evidenco zbranih točk
14. člen
(1) Predlog za oceno strokovnih vsebin (v nadaljnjem
besedilu: predlog za oceno) na zbornico naslovi ponudnik strokovnih vsebin iz
11. člena tega pravilnika (v nadaljnjem besedilu: organizator) ali zdravnik.
(2) Organizator lahko vloži predlog za oceno le do
zaključka izvajanja strokovnih vsebin iz 11. člena tega pravilnika.
Organizator vloži predlog za oceno na obrazcu 1, ki je v Prilogi 1 tega
pravilnika. Organizator seznam udeležencev strokovnih vsebin zbornici sporoči v
15 dneh po zaključku izvajanja strokovnih vsebin.
(3) Zdravnik lahko vloži predlog za oceno le po
zaključku strokovnih vsebin iz 11. člena tega pravilnika in le kadar predloga za
oceno ni vložil organizator, vendar najpozneje takrat, ko ga zbornica v skladu
s četrtim odstavkom 24. člena tega pravilnika k temu povabi. Zdravnik vloži
predlog za oceno na obrazcu 2, ki je v Prilogi 2 tega pravilnika.
(4) Zdravnik lahko vloži predlog za oceno strokovnih vsebin
iz 1. točke prvega odstavka 11. člena tega pravilnika le za tiste
izpopolnjevalne programe, ki so potekali v tujini ali v Republiki Sloveniji
pred 14. majem 2022.
15. člen
Predlog za oceno, ki ga vloži organizator, vsebuje naslednje podatke:
-       
naziv in kratek opis organizatorja,
-       
naslov strokovnih vsebin ter datum, kraj in njihovo trajanje,
-       
ime, priimek in naslov odgovornega nosilca in ostalih članov
znanstvenega ali organizacijskega odbora,
-       
ime, priimek in naslov kontaktne osebe za izvedbo,
-       
obliko strokovnih vsebin,
-       
opredelitev programa in ciljev,
-       
način, s katerim bo organizator zagotovil, da bodo strokovne vsebine
celostno in objektivno predstavljene,
-       
ciljno populacijo udeležencev,
-       
predvideno število udeležencev,
-       
način preverjanja udeležbe,
-       
predvideno kotizacijo in druge oblike financiranja strokovnih vsebin,
-       
opis storitev, ki jih nudi udeležencem,
-       
opis metod, ki vzpodbujajo aktivno učenje,
-       
opis morebitnega preverjanja znanja,
-       
zagotovitev anketiranja udeležencev za pridobitev povratnih informacij o
zadovoljstvu z vsebino, organizacijo in izvedbo strokovnih vsebin,
-       
določitev jezika, v katerem bodo potekale strokovne vsebine,
-       
dokazila o izpolnjevanju pogojev iz 21. člena tega pravilnika.
16. člen
(1) Predlog za oceno, ki ga vloži zdravnik, vsebuje
najmanj naslednje podatke:
-       
ime, priimek in rojstni datum zdravnika,
-       
naslov zdravnika,
-       
kontaktne podatke zdravnika,
-       
naslov in opis strokovnih vsebin ter datum, kraj in njihovo trajanje,
-       
naziv organizatorja strokovnih vsebin,
-       
način udeležbe (aktivna ali pasivna),
-       
izjavo o okoliščinah iz 21. in 22. člena tega pravilnika, ki so zdravniku
znane, oziroma izjavo, da mu okoliščine v zvezi s tem niso znane.
(2) Za oceno strokovnih vsebin iz 1., 2. ali 3. točke
prvega odstavka 11. člena tega pravilnika je treba poleg podatkov iz prejšnjega
odstavka predložiti tudi program dogodka in potrdilo o udeležbi.
(3) Za oceno strokovnih vsebin iz 9. točke prvega
odstavka 11. člena tega pravilnika je treba poleg podatkov iz prvega odstavka
tega člena predložiti tudi naslovno stran objave z vsebino in prvo stran, če je
objava citirana v eni od uveljavljenih bibliografskih zbirk (npr. COBISS,
PUBMED), pa povezavo na ta vir.
(4) Za oceno strokovnih vsebin iz 11 točke prvega
odstavka 11. člena tega pravilnika je treba poleg podatkov iz prvega odstavka
tega člena predložiti tudi testna vprašanja in potrdilo o uspešnem sodelovanju.
17. člen
(1) Zbornica v 20 delovnih dneh od prejema popolnega predloga
za oceno preveri, ali strokovne vsebine ustrezajo pogojem iz 21. in 22.
člena tega pravilnika, in strokovne vsebine razvrsti po kategorijah iz 11.
člena tega pravilnika glede na pogoje iz drugega odstavka 10. člena tega
pravilnika.
(2) Rok iz prejšnjega odstavka se lahko v utemeljenih
primerih podaljša zaradi pridobitve izvedenskega mnenja (npr. v primerih, ki
zaradi nejasnosti terjajo dopolnitev ali pridobitev drugega izvedenskega
mnenja).
18. člen
Po izvedeni oceni zbornica vlagatelja predloga za oceno
obvesti o številu dodeljenih točk in vsakemu zdravniku, ki je naveden na
seznamu udeležencev strokovnih vsebin, oziroma zdravniku, ki je podal predlog
za oceno, vpiše točke v evidenco zbranih točk.
2.2. Sklenitev pogodbe z organizatorjem
(črtan)
19. člen
Organizatorju, ki je vložil predlog za oceno strokovnih
vsebin, za katere je predvidena kotizacija oziroma so financirane iz drugih
virov, zbornica zaračuna stroške administrativne obdelave predloga v skladu z
vsakokrat veljavnim cenikom, ki ga zbornica javno objavi na svoji spletni
strani.
20. člen
Organizator lahko vloži predlog za oceno strokovnih vsebin za
posamezno strokovno vsebino, za sklop strokovnih vsebin v določenem časovnem
obdobju ali za strokovne vsebine, ki se organizirajo v rednih časovnih
presledkih, za obdobje največ 12 mesecev.
3. Financiranje strokovnih vsebin in konflikt
interesov
21. člen
(1) Točke se podelijo le za tiste strokovne vsebine, ki
ustrezajo naslednjim pogojem:
-       
organizator strokovnih vsebin ni podjetje s področja farmacevtske in
sorodne industrije ali industrije medicinske opreme,
-       
informacija o virih financiranja strokovnih vsebin je udeležencem dostopna
na enostaven način,
-       
financiranje strokovnih vsebin je zagotovljeno tako, da je preprečen
kakršenkoli vpliv na program, posamezne sklope strokovnih vsebin, teme za
razpravo ali vsebino ali izbiro članov organizacijskega odbora,
-       
izobraževalna gradiva ne vsebujejo reklamnih vsebin ali drugih oblik
vplivanja na udeležence,
-       
ime sponzorja ali njegov logotip nista prikazana ne v naslovu ne pri
izvajanju strokovnih vsebin, posameznih sklopov ali znanstvenega predavanja.
(2) Če imajo strokovne vsebine dele programa, ki so
neodvisni od farmacevtske in druge sorodne industrije ali industrije medicinske
opreme oziroma jih ta industrija sponzorira tako, da to ne vpliva na program,
in dele, ki jih ta industrija neposredno sponzorira, se točke podelijo za tisti
del programa strokovnih vsebin, ki ni neposredno sponzoriran. Neposredno
sponzorirani deli programa morajo biti jasno označeni.
22. člen
(1) Organizator strokovnih vsebin poda pisno izjavo o
potencialnem ali dejanskem konfliktu interesov, ki se nanaša na finančno ali
drugo razmerje. Izjava vsebuje podatke o plačilu, nadomestilu, honorarju ali
dogovoru o povračilu stroškov v povezavi s strokovnimi vsebinami.
(2) Organizator zagotovi, da je razrešen kakršenkoli
dejanski konflikt interesov samega organizatorja, odgovorne osebe, organizacijskega
odbora in tudi avtorjev prispevkov.
4. Postopek podaljšanja licence
23. člen
Zbornica zdravnika dve leti pred iztekom njegove licence
obvesti o datumu izteka, številu točk v evidenci zbranih točk in o tem, da bo štiri
mesece pred iztekom licence uvedla postopek podaljšanja licence po uradni
dolžnosti. Zbornica zdravnika tudi obvesti, da bo imel, če ne zbere zadostnega
števila točk, v postopku podaljšanja licence možnost predložiti manjkajoča
dokazila o strokovni usposobljenosti.
24. člen
(1) Za zdravnika, ki je vpisan v register zdravnikov,
zbornica uvede postopek podaljšanja licence po uradni dolžnosti štiri mesece pred
iztekom licence.
(2) Ob uvedbi postopka zbornica vpogleda:
-       
v evidenco zbranih točk zdravnika,
-       
v podatke o zdravniku v registru zdravnikov,
-       
v ostale podatke o zdravniku, s katerimi razpolaga.
(3) Zbornica po uradni dolžnosti podaljša licenco
zdravniku, ki na dan uvedbe postopka izpolnjuje pogoje iz 10. člena tega
pravilnika.
(4) Zbornica zdravnika, ki ni zbral zadostnega števila
točk, ob uvedbi postopka podaljšanja licence povabi, da v 15 dneh predloži
manjkajoča dokazila o strokovni usposobljenosti, oziroma da navede, katera
dokazila še pričakuje do izteka licence in kdaj jih bo pridobil.
(5) Če zbornica ob uvedbi postopka ugotovi, da gre za
zdravnika iz četrtega odstavka 10. člena tega pravilnika, ga povabi, da
predloži opis svojega strokovnega dela v iztekajočem licenčnem obdobju in
morebitna dodatna dokazila o njegovi strokovni usposobljenosti.
5. Preizkus strokovne usposobljenosti
25. člen
(1) Preizkus strokovne usposobljenosti (v nadaljnjem
besedilu: preizkus) se opravi na strokovnem področju, za katerega je bila
zdravniku podeljena licenca.
(2) Preizkus šteje kot pridobitev izvedenskega mnenja v
okviru postopka podaljšanja licence.
(3) Stroške postavitve izvedenca in stroške preizkusa
strokovne usposobljenosti iz tega pravilnika v postopku podaljšanja licence
nosi zdravnik.
26. člen
(1) Opravljanje preizkusa se naloži s sklepom, s katerim
se določi:
-       
datum in kraj preizkusa,
-       
tričlanska komisija.
(2) Član komisije mora biti iste stroke kot zdravnik, ki
opravlja preizkus, in izpolnjuje naslednje pogoje:
-       
za preizkus na področju osnovnega zdravstva deset let izkušenj v stroki
ali naziv primarij;
-       
za preizkus na področju bolnišničnega in specialističnega zdravstva
deset let izkušenj kot specialist ali naziv primarij, svetnik ali višji svetnik
oziroma naziv visokošolskega učitelja.
27. člen
(1) Komisija pri preizkusu:
-       
pridobi podatke o morebiti že ugotovljenih strokovnih pomanjkljivostih
zdravnika, razen tistih, glede katerih je zbornica v licenčnem obdobju že
izvedla drug postopek,
-       
opravi z zdravnikom razgovor o načinu dela, metodah in poteku obravnave
pacientov (status, anamneza, diagnoza, terapija),
-       
oceni strokovnost dela zdravnika na podlagi pregledane zdravstvene
dokumentacije in opravljenega razgovora iz prejšnje alineje,
-       
v primeru iz četrtega odstavka 10. člena tega pravilnika vpogleda tudi v
opis zdravnikovega strokovnega dela v iztekajočem licenčnem obdobju in
morebitna dodatna dokazila o njegovi strokovni usposobljenosti.
(2) Če dejanj iz prejšnjega odstavka ni mogoče izvesti,
lahko pa tudi na predlog zdravnika, komisija namesto teh dejanj izvede preizkus
v obliki ustnega ali pisnega preverjanja teoretičnega znanja zdravnika, s
praktičnim delom. Preverjanje znanja iz prejšnjega stavka se ne opravi, če se
zdravnik strinja s takojšnjo napotitvijo na dodatno strokovno usposabljanje iz
28. člena tega pravilnika.
(3) Komisija v zapisniku o preizkusu navede, da:
-       
je zdravnik uspešno opravil preizkus in pri njem ni potrebno dodatno
strokovno usposabljanje ali
-       
zdravnik ni uspešno opravil preizkusa, zato je pri njem potrebno dodatno
strokovno usposabljanje, pri čemer komisija navede področja, na katerih se mora
zdravnik dodatno strokovno usposabljati in trajanje dodatnega strokovnega
usposabljanja. Komisija lahko obenem predlaga tudi začasni odvzem licence
zdravniku.
(4) Če se zdravnik preizkusa brez opravičljivega razloga
ne udeleži, se šteje, da ga ni opravil.
5.1. Dodatno strokovno usposabljanje
28. člen
(1) Dodatno strokovno usposabljanje (v nadaljnjem
besedilu: usposabljanje) se naloži s sklepom, s katerim se določi:
-       
trajanje usposabljanja,
-       
izvajalca zdravstvene dejavnosti, pri katerem se izvaja usposabljanje,
-       
področja usposabljanja,
-       
zdravnika, ki bo spremljal in nadzoroval potek usposabljanja, ki mora
izpolnjevati pogoje za mentorja specializantom (v nadaljnjem besedilu: mentor).
(2) Usposabljanje lahko traja največ 12 mesecev. Po
zaključku usposabljanja mentor zbornici predloži poročilo o poteku in opažanjih
v času usposabljanja.
(3) (črtan).
5.2. Ponovni preizkus strokovne usposobljenosti
29. člen
(1) V treh mesecih po zaključenem usposabljanju zdravnik
ponovno opravlja preizkus strokovne usposobljenosti (v nadaljnjem besedilu:
ponovni preizkus).
(2) Za ponovni preizkus se smiselno uporabljajo določbe
25. do 27. člena tega pravilnika, če ni v tem členu drugače določeno.
(3) Komisija pri ponovnem preizkusu:
-       
vpogleda v poročilo mentorja,
-       
preveri, ali je usposabljanje potekalo v skladu s sklepom iz prejšnjega
člena,
-       
opravi razgovor z zdravnikom,
-       
preveri strokovnost dela zdravnika na osnovi pregledane zdravstvene
dokumentacije, ki je nastala v času usposabljanja.
(4) Komisija v zapisniku o ponovnem preizkusu navede,
da:
-       
je zdravnik uspešno opravil ponovni preizkus ali
-       
zdravnik ni uspešno opravil ponovnega preizkusa.
6. Doba podaljšanja licence
30. člen
(1) Licenca se podaljša za dobo sedem let.
(2) Če mora zdravnik za podaljšanje licence opraviti
usposabljanje iz 28. člena tega pravilnika, se mu licenca podaljša za obdobje,
ki je potrebno za izpolnitev tega pogoja. Po izpolnitvi tega pogoja se licenca
zdravniku podaljša za razliko do sedem let.
IV. ODVZEM LICENCE
31. člen
(1) Zbornica izreče trajni odvzem licence, če trajni
odvzem licence predlaga razsodišče zbornice zaradi ravnanja zdravnika, ki je
povzročilo trajne hujše posledice na zdravju ali smrt pacienta.
(2) Zbornica izreče začasni odvzem licence:
-       
če je zdravnik v postopku podaljšanja licence napoten na dodatno
strokovno usposabljanje, pri prvem preizkusu strokovne usposobljenosti pa
komisija predlaga, da se mu do drugega preizkusa strokovne usposobljenosti
licenca odvzame;
-       
če razsodišče zbornice predlaga začasni odvzem licence, ker zdravnik s
svojim delom ogroža zdravje ali življenje pacienta;
-       
če je zdravniku s pravnomočno sodbo izrečen začasen varnostni ukrep
prepovedi opravljanja poklica;
-       
če se po podelitvi licence ugotovi, da zdravnik ni pridobil dokazil o
izpolnjevanju pogojev za samostojno delo na veljaven način;
-       
če zdravnik pri svojem delu s pacienti ne uporablja jezika v skladu z
11. členom Zakona o zdravniški službi (Uradni list RS, št. 72/06 – uradno
prečiščeno besedilo, 15/08 – ZPacP, 58/08, 107/10 – ZPPKZ in 40/12 – ZUJF);
-       
če zdravnik opravlja zdravilsko dejavnost.
(3) Če zdravnik ne opravi uspešno ponovnega preizkusa strokovne
usposobljenosti, se za odvzem licence neposredno uporabi četrti odstavek 35.
člena Zakona o zdravniški službi.
(4) Določbe tega člena se, razen prve alineje drugega
odstavka in tretjega odstavka, smiselno uporabljajo tudi za odvzem osnovne
licence.

Priloga
1: Predlog za oceno strokovnih vsebin (Obr. 1 – organizator)
Priloga
2: Predlog za oceno strokovnih vsebin (Obr. 2 – posameznik)

Pravilnik o zdravniških licencah (Uradni list
RS, št. 48/15) vsebuje naslednje prehodne in
končne določbe:
»V. PREHODNE IN KONČNE DOLOČBE
32. člen
(1) Določba prve alineje prvega odstavka 3. člena tega
pravilnika se uporablja za zdravnike, ki so opravili specialistični izpit v
Republiki Sloveniji po uveljavitvi tega pravilnika.
(2) Določba druge alineje prvega odstavka 3. člena tega
pravilnika se uporablja za zdravnike, ki se jim specialistični naslov,
pridobljen v tujini, prizna po uveljavitvi tega pravilnika.
33. člen
Določba drugega odstavka 10. člena tega pravilnika, ki se
nanaša na pridobivanje točk s področij varnosti pacientov in kakovosti
zdravstvene obravnave, etike in komunikacije, se za vsakega posameznega
zdravnika začne uporabljati z nastopom njegovega prvega novega sedemletnega
licenčnega obdobja po uveljavitvi tega pravilnika.
34. člen
Zdravniki, ki so že pridobili trajno licenco do uveljavitve
tega pravilnika, licenco obdržijo.
35. člen
(1) Ne glede na določbe tega pravilnika zdravniku, ki mu
je bila podeljena licenca za področje splošne medicine do 1. januarja 2000,
ni treba za delo na področju splošne medicine opraviti specialističnega izpita,
temveč lahko to licenco podaljšuje za vsakokratno licenčno obdobje, v skladu z
določbami tega pravilnika.
(2) Postopki, ki so se začeli pred uveljavitvijo tega
pravilnika, se končajo po predpisih, ki so veljali do uveljavitve tega
pravilnika.
36. člen
Z dnem uveljavitve tega pravilnika preneha veljati Pravilnik o
zdravniških licencah (Uradni list RS, št. 109/99, 107/00, 45/02, 44/04, 136/06
in 25/10).
37. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o zdravniških licencah (Uradni list RS, št. 58/22) vsebuje naslednjo prehodno in končno
določbo:
»PREHODNA IN KONČNA DOLOČBA
15. člen
Postopki, ki so se začeli pred uveljavitvijo tega pravilnika,
se končajo v skladu z dosedanjimi predpisi.
16. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o zdravniških licencah (Uradni list RS, št. 115/23)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.