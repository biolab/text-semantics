I. SPLOŠNE DOLOČBE
1. člen
(vsebina)
Ta pravilnik določa merila za finančno ovrednotenje nekaterih
nalog, ki jih pod pogoji javne službe in v javnem interesu opravljajo lovske
organizacije in ki se lahko financirajo ali sofinancirajo iz proračuna
Republike Slovenije (v nadaljnjem besedilu: proračun).
II. ZAVOD ZA GOZDOVE SLOVENIJE
2. člen
(splošna določba)
V tem poglavju se določajo merila za finančno ovrednotenje
nalog lovišč s posebnim namenom, ki so v upravljanju Zavoda za gozdove
Slovenije (v nadaljnjem besedilu: zavod).
3. člen
(stroški in vlaganja)
Za izvajanje nalog pod pogoji javne službe so upravičeni
stroški in vlaganja zavoda v loviščih s posebnim namenom (v nadaljnjem
besedilu: LPN) naslednji:
1.     
stroški dela, ki zajemajo osnovno plačo, dodatke, nadomestila
plač, prispevke delodajalca in druge stroške dela (npr. strošek prevoza na delo
in z dela, regres za letni dopust, jubilejne nagrade, odpravnine, regres za
prehrano, nadomestila za uporabo zasebne opreme v službene namene);
2.     
materialni stroški, ki so neposredni in posredni ter vključujejo
stroške blaga in storitev, ki so potrebni za izvajanje javnih nalog (npr.
gorivo, kilometrine za uporabo lastnih vozil v službene namene, krmila,
elektrika);
3.     
investicijsko vzdrževanje, ki je vlaganje, ki povečujejo nabavno
vrednost osnovnega sredstva. Osnovna sredstva, ki so potrebna za nemoteno delo
LPN ter so v lasti Republike Slovenije in v upravljanju zavoda, so npr. stavbe,
lovske koče, vozila, računalniška oprema, informacijski sistem;
4.     
stroški tekočega vzdrževanja, ki so stroški vlaganja, namenjenega
ohranjanju vrednosti osnovnega sredstva.
4. člen
(višina stroškov dela in materialnih stroškov)
(1) Višina stroškov
dela se obračuna v skladu z veljavnimi predpisi s področja plač javnega
sektorja in notranjimi akti ter navodili zavoda, ki jih sprejme Svet zavoda ali
direktor.
(2) Materialni stroški
se obračunajo na podlagi prejetih računov za dobavljen material in blago ter
opravljene storitve za neposredne in posredne stroške. Višina posrednih
materialnih stroškov se določi v sorazmerju glede na opravljene delovne ure za
posamezne javne naloge.
(3) Stroški
investicijskega vzdrževanja se obračunajo na podlagi prejetih računov.
(4) Višina sredstev za
vlaganja v osnovna sredstva se določi na podlagi prejetih računov.
(5) Naročanje blaga in
storitev mora zavod izvajati v skladu z veljavnimi predpisi, ki urejajo javno
naročanje.
5. člen
(ukrepi v življenjskem okolju divjadi)
(1) V LPN, ki so v
upravljanju zavoda, se izvajajo ukrepi za varstvo divjadi in življenjskega
okolja ter ukrepi za ohranjanje in izboljševanje življenjskih razmer za divjad
v skladu s pravilnikom, ki ureja načrte upravljanja z divjadjo in ukrepanja v
okolju divjadi. Naloga iz tega člena zajema tudi sodelovanje pri izdelavi
presoj življenjskih možnosti divjadi.
(2) Iz proračuna se za
naloge iz tega člena lahko sofinancira do 30 % izkazanih stroškov dela in
materialnih stroškov.
6. člen
(odvzem divjadi)
(1) Odvzem divjadi
zajema izvajanje načrtovanega odvzema divjadi v skladu z načrti upravljanja z
divjadjo, izvajanje odstrela bolne ali poškodovane divjadi in izvajanje
izrednih posegov v populacije divjadi. Naloga iz tega člena zajema tudi vodenje
predpisanih evidenc o uplenjeni in najdeni poginuli divjadi.
(2) Iz proračuna se za
naloge iz tega člena lahko sofinancira do 10 % izkazanih stroškov dela in
materialnih stroškov.
7. člen
(ukrepi preventivnega zdravstvenega varstva divjadi)
(1) Ukrepi
preventivnega zdravstvenega varstva divjadi zajemajo spremljanje zdravstvenega
stanja populacij divjadi, obveščanje pristojnih institucij v primeru suma
nalezljivih bolezni, zbiranje vzorcev za spremljavo zdravstvenega stanja in
izvajanje biovarnostnih ukrepov za preprečevanje ter širjenje kužnih bolezni.
(2) Iz proračuna se za
naloge iz tega člena lahko sofinancira do 50 % izkazanih stroškov dela in
materialnih stroškov.
8. člen
(monitoring populacij divjadi)
(1) Zbiranje podatkov o
divjadi in njenih odnosih z življenjskim okoljem po določeni metodologiji
monitoringa zajema izvedbo terenskega dela ter analizo in obdelavo teh
podatkov. Naloga iz tega člena zajema tudi podajanje predlogov in sodelovanje
pri izpopolnjevanju novih metod monitoringa in oblikovanju načinov sonaravnega
upravljanja z divjadjo ter njihovo preizkušanje v praksi.
(2) Iz proračuna se za
naloge iz tega člena lahko sofinancira do 70 % izkazanih stroškov dela in
materialnih stroškov.
9. člen
(škode od in na divjadi)
(1) Aktivnosti v zvezi
s škodo od in na divjadi zajemajo:
1.     
izvajanje načrtovanih ukrepov za preprečevanje škode od divjadi in na
divjadi;
2.     
preučevanje in testiranje novih rešitev za zavarovanje človekovega
premoženja pred škodami od divjadi in za zmanjševanje ter preprečevanje škod na
divjadi;
3.     
ocenjevanje škod na lovnih površinah, reševanje škodnih primerov in
posredovanje potrebnih podatkov v pristojno reševanje;
4.     
povračilo škod od divjadi lastnikom oziroma uporabnikom zemljišč, razen
povračila škod iz tretjega odstavka 54. člena zakona, ki ureja divjad in
lovstvo, za katero odškodninsko odgovarja Republika Slovenija;
5.     
sodelovanje v komisijah in drugih organih za ocenjevanje škod od in na
divjadi na lovnih površinah.
(2) Iz proračuna se za
naloge iz tega člena lahko sofinancira do 20 % izkazanih stroškov dela in
materialnih stroškov.
10. člen
(usposabljanje)
(1) Zavod organizira,
izvaja in sodeluje pri:
1.     
vseh vrstah usposabljanj zaposlenih v zavodu na področju lovstva in
naravovarstva;
2.     
usposabljanju kandidatov za opravljanje praktičnega dela lovskega
izpita;
3.     
pri praktičnem usposabljanju lovcev in izvajanju lovsko čuvajske službe;
4.     
drugih usposabljanjih s področja lovstva in lovske prakse.
(2) Pri organizaciji in
izvedbi usposabljanj so upravičeni stroški izdatki za predavatelje, mentorje,
člane izpitne komisije za opravljanje praktičnega dela lovskega izpita ter za
kritje stroškov najema prostorov.
(3) Kot merila za
izdatke iz prejšnjega odstavka se upoštevajo:
1.     
predavateljska ura, ki se ovrednoti na 50 eurov za eno uro predavanja;
2.     
ura dela člana izpitne komisije, ki se ovrednoti na 50 eurov za eno uro
opravljanja izpita;
3.     
najemnina za najem prostora za izvedbo izobraževanja oziroma
usposabljanja, ki se ovrednoti do 50 % izkazane vrednosti najema, vendar največ
do 100 eurov na dan.
(4) Iz proračuna se za
naloge iz tega člena lahko sofinancira do 80 % izkazanih stroškov dela in
materialnih stroškov.
11. člen
(komuniciranje z javnostjo)
(1) Komuniciranje z
lastniki zemljišč in ostalo javnostjo, ki poteka neposredno, na organiziranih
dogodkih ali preko sredstev javnega obveščanja s področja divjadi in lovstva,
zajema:
1.     
organiziranje in sodelovanje na različnih dogodkih, prireditvah in
sejmih;
2.     
organizacija in izvedba usposabljanj in učnih delavnic za širšo ter
strokovno javnost;
3.     
objava strokovnih člankov;
4.     
predstavitev dela, vodenje različnih vrst ogledov ter strokovnih
ekskurzij v LPN;
5.     
delo s predšolsko, šolsko mladino in študenti;
6.     
priprava gradiv za namen izobraževanja in promocije.
(2) Za kritje stroškov
najema prostorov za izvedbo komuniciranja se ovrednoti do 50 % izkazane
vrednosti najema, vendar največ do 100 eurov na dan.
(3) Za kritje stroškov
izdaje publikacij oziroma plakatov ali objave oglasov v sredstvih javnega
obveščanja se ovrednoti do 50 % izkazane vrednosti.
(4) Iz proračuna se za
naloge iz tega člena lahko sofinancira do 80 % izkazanih stroškov dela in
materialnih stroškov.
12. člen
(lovsko čuvajska služba)
(1) Za izvajanje
nadzornih nalog v skladu s predpisi, ki urejajo področje divjadi in lovstva ter
naravovarstva, ki lahko potekajo v sodelovanju z lovsko in drugimi inšpekcijami
ter drugimi pristojnimi organi, zavod organizira lovsko-čuvajsko službo.
(2) Opravljeni obseg
nadzora mora biti evidentiran v dnevniku lovskega čuvaja v skladu s
pravilnikom, ki ureja lovsko-čuvajsko službo.
(3) Iz proračuna se
lahko sofinancira delovanje lovsko čuvajske službe do 60 % izkazanih stroškov
dela in materialnih stroškov.
13. člen
(znanstveno raziskovalno delo)
(1) Zavod sodeluje pri
podajanju predlogov znanstveno raziskovalnih nalog v zvezi z divjadjo in
lovstvom ter sodeluje pri znanstveno-raziskovalnem delu v zvezi z divjadjo in
lovstvom.
(2) Iz proračuna se za
naloge iz tega člena lahko sofinancira do 80 % izkazanih stroškov dela in
materialnih stroškov, ki niso sofinancirani iz drugega vira.
14. člen
(druge naloge)
(1) Zavod v okviru
upravljanja LPN opravlja tudi druge naloge s področja divjadi in lovstva:
1.     
sodelovanje pri upravljanju lovišč v primerih odvzema koncesij za
trajnostno gospodarjenje z divjadjo upravljavkam lovišč v skladu z uredbo, ki
ureja podelitev koncesij za trajnostno gospodarjenje z divjadjo;
2.     
ponovno naseljevanje iztrebljenih ter dodajanje redkih in ogroženih
avtohtonih vrst divjadi ter vzpostavljanje primernega življenjskega okolja
zanje.
(2) Iz proračuna se za
naloge iz tega člena lahko sofinancira do 80 % izkazanih stroškov dela in
materialnih stroškov.
15. člen
(investicijska vlaganja v osnovna sredstva za delovanje LPN
in investicijsko vzdrževanje)
(1) Za svoje delovanje
zavod uporablja osnovna sredstva, kot so stavbe, lovske koče, vozila,
računalniška oprema, oprema, ki je potrebna za izvajanje del v življenjskem
okolju divjadi, oprema za preprečevanje škod od divjadi in druga osnovna
sredstva.
(2) Iz proračuna se
lahko sofinancirajo investicijska vlaganja v osnovna sredstva do 150.000 eurov
letno.
(3) Iz proračuna se
lahko sofinancirajo stroški za investicijsko vzdrževanje osnovnih sredstev do
50.000 eurov letno.
16. člen
(letni program dela in finančni načrt za naloge iz tega
pravilnika, ki se financirajo ali sofinancirajo iz proračuna)
(1) Naloge iz tega
pravilnika se izvajajo na podlagi letnega programa dela in finančnega načrta,
ki ju pripravi zavod in predloži v potrditev ministrstvu, pristojnemu za divjad
in lovstvo (v nadaljnjem besedilu: ministrstvo).
(2) Na podlagi podatkov
o obsegu izvršenih nalog iz preteklega leta ministrstvo vsako leto pripravi in
pošlje zavodu izhodišča za pripravo letnega programa dela in finančnega načrta.
(3) Letni program dela
in finančni načrt morata vsebovati vse zahteve iz izhodišč iz prejšnjega
odstavka za pripravo programa dela in finančnega načrta ter:
1.     
predlog nalog, ki se sofinancirajo iz proračuna, njihov opis in obseg
izvajanja ter namen, cilje in pričakovane rezultate izvajanja nalog, ki se
sofinancirajo iz proračuna;
2.     
kazalnike uspešnosti nalog iz prejšnje točke in
3.     
finančni načrt izvajanja nalog.
(4) Zavod mora letni
program dela in finančni načrt za LPN za prihodnje leto posredovati v potrditev
ministrstvu v roku, ki ga določa predpis o izvrševanju proračuna v okviru
skupnega predloga programa dela in finančnega načrta za celoten zavod, ki ju
predhodno potrdi Svet zavoda.
(5) Ministrstvo potrdi
letni program dela in finančni načrt, ki vsebuje vse zahteve iz tega člena in
je skladen z izhodišči za pripravo letnega programa dela in finančnega načrta,
sicer letni program dela zavrne in predlaga zavodu popravke.
(6) Na podlagi
potrjenega letnega programa dela in finančnega načrta ministrstvo in zavod
skleneta letno pogodbo o sofinanciranju nalog s področja javne službe za divjad
in lovstvo v javnem interesu, ki je lahko sestavni del splošne pogodbe o financiranju
zavoda.
17. člen
(financiranje ali sofinanciranje nalog v javnem interesu)
(1) Naloge iz tega
pravilnika se financirajo ali sofinancirajo iz proračuna v skladu z
razpoložljivimi sredstvi v posameznem proračunskem letu. Pri izvajanju nalog v
javnem interesu lahko nastajajo tudi drugi stroški, ki niso financirani ali
sofinancirani iz proračuna.
(2) Izplačila iz
proračuna za opravljene naloge se izvajajo na podlagi pogodbe iz prejšnjega
člena in zahtevkov, katerim so priložena dokazila o porabi sredstev ter
vsebinska poročila o izvedenih nalogah, ki se financirajo ali sofinancirajo iz
proračuna v preteklem obdobju v skladu z letnim programom dela in finančnim
načrtom zavoda.
(3) Za obdobje, ko
ministrstvo še ni potrdilo letnega programa dela in finančnega načrta, se
zagotovi začasno financiranje ali sofinanciranje s sklenitvijo pogodbe med
ministrstvom in zavodom o začasnem financiranju ali sofinanciranju.
(4) Če zavod opravi
manjši obseg nalog, kot je določen z letnim programom dela in finančnim načrtom,
se izplača le toliko sredstev, kolikor je izvedenih nalog priznalo ministrstvo.
(5) Kadar je skupni
obseg nalog opravljen v večjem obsegu, kot je določen z letnim programom dela
in finančnim načrtom, se povečani obseg dela ne plača iz proračuna.
(6) O morebitnem
presežku prihodkov nad odhodki, ki jih ustvari zavod v okviru upravljanja LPN,
odloča v skladu z ustanovitvenim aktom Vlada RS.
(7) Izplačilo
opravljenega dela v mesecu decembru tekočega leta se izplača iz proračuna za
prihodnje leto.
(8) Davek na dodano
vrednost ni upravičen strošek, razen v obsegu, ki ni povračljiv.
18. člen
(poročanje)
(1) Zavod mora
pripraviti letno poročilo o opravljenem delu v LPN in finančno poročilo za
preteklo koledarsko leto ter ga predložiti v potrditev ministrstvu v roku, ki
ga določa pravilnik, ki ureja izvrševanje proračuna, v sklopu skupnega poročila
o delu in finančnega poročila zavoda.
(2) Poročilo iz
prejšnjega odstavka mora vsebovati:
1.     
uresničene cilje letnega programa dela in doseganje načrtovanega dela;
2.     
posebnosti pri izvedbi letnega programa dela in morebitna odstopanja od
letnega programa dela;
3.     
obrazložitev porabe sredstev;
4.     
obseg in vrednost izvedenih nalog;
5.     
pregled prihodkov, vključno s prilivi sredstev iz proračuna ter drugih
virov in odhodkov, namenjenih izvajanju nalog, ki se financirajo ali
sofinancirajo iz proračuna, in predloge za nadaljnje delo.
(3) Zavod mora voditi
ločeno računovodstvo za opravljanje nalog v LPN, ki se financirajo ali
sofinancirajo iz proračuna na način, ki omogoča finančni in strokovni nadzor
nad izvajanjem teh nalog.
III. LOVSKA ZVEZA SLOVENIJE
19. člen
(izobraževanja in usposabljanja)
(1) Lovska zveza
Slovenije (v nadaljnjem besedilu: zveza) v javnem interesu oziroma po javnem
pooblastilu organizira in izvaja izobraževanja ter usposabljanja na naslednjih
področjih:
1.     
pridobitev lovskega izpita;
2.     
pridobitev lovsko-čuvajskega izpita;
3.     
dopolnilno usposabljanje lovskih čuvajev;
4.     
ocenjevanje škod na in od divjadi;
5.     
naravovarstvo;
6.     
komunikacija z oškodovanci in drugo javnostjo;
7.     
bolezni divjadi;
8.     
pregled divjačine;
9.     
ocenjevanje trofej in
10.  
kinologija.
(2) Pri organizaciji in
izvedbi izobraževanj oziroma usposabljanj iz prejšnjega odstavka nastanejo
naslednji izdatki, ki se lahko financirajo ali sofinancirajo iz proračuna:
1.     
izdatki za predavatelje;
2.     
izdatki za izpitne komisije;
3.     
izdatki za izdelavo spričeval o opravljenem izpitu oziroma potrdil o
opravljenem usposabljanju in
4.     
izdatki za najemnine prostorov.
(3) Kot merila za
izdatke iz prejšnjega odstavka se upoštevajo:
1.     
predavateljska ura, ki se ovrednoti na 50 eurov za eno uro predavanja;
2.     
ura dela člana izpitne komisije, ki se ovrednoti na 50 eurov za eno uro
opravljanja izpita;
3.     
izdelava spričevala o opravljenem izpitu ali potrdila o opravljenem
usposabljanju, ki se ovrednoti na 1 euro za eno spričevalo ali potrdilo;
4.     
najemnina za najem prostora za izvedbo izobraževanja oziroma
usposabljanja, ki se ovrednoti do 50 % izkazane vrednosti najema, vendar največ
do 100 eurov na dan.
20. člen
(izdajanje strokovne literature)
(1) Zveza v javnem
interesu izdaja strokovno literaturo s področja divjadi in lovstva, in sicer:
1.     
revijo Lovec;
2.     
Zlatorogovo knjižnico;
3.     
Strokovno knjižnico;
4.     
Zlatorogov zbornik.
(2) Pri izdaji
strokovne literature iz prejšnjega odstavka se kot merilo za izdatke, ki se
sofinancirajo iz proračuna, upoštevajo avtorski honorarji.
(3) Pri izdaji
strokovne literature iz prvega odstavka tega člena se lahko sofinancirajo iz
proračuna prispevki s področja naravovarstva, monitoringa, upravljanja,
biologije in ekologije, prosto živečih živalskih vrst, in sicer do 50 %
izdatkov za avtorske honorarje za eno avtorsko polo.
21. člen
(opravljanje drugih nalog v javnem interesu s področja
varstva narave, divjadi in lovstva)
(1) Zveza v javnem
interesu v Lovskem informacijskem sistemu za vse upravljavce lovišč omogoča enotno
platformo za podatke o odvzemu posameznih vrst divjadi, škodah od divjadi,
zasledovanju ranjene divjadi in živali zavarovanih prosto živečih živalskih
vrst z lovskim psom ter lovskih čuvajih s sklenjeno pogodbo.
(2) Iz proračuna se
lahko sofinancira zbiranje podatkov iz prejšnjega odstavka, in sicer do 50 %
stroškov vodenja in vzdrževanja podatkov ter posodabljanja Lovsko
informacijskega sistema, vendar največ do 30.000 eurov letno.
(3) Za opravljanje
drugih nalog v javnem interesu s področja divjadi in lovstva minister,
pristojen za divjad in lovstvo, imenuje komisije, katerih delo organizira
zveza.
(4) Iz proračuna se
lahko financira ura dela člana komisije iz prejšnjega odstavka, in sicer se
ovrednoti na 50 eurov za eno uro opravljenega dela.
22. člen
(letni program dela zveze za naloge, ki se financirajo ali
sofinancirajo iz proračuna)
(1) Posamezne naloge iz
tega pravilnika se izvajajo na podlagi letnega programa dela za naloge, ki se
financirajo ali sofinancirajo iz proračuna (v nadaljnjem besedilu: letni
program dela), ki ga pripravi zveza in predloži v potrditev ministrstvu.
(2) Ministrstvo vsako
leto do 31. oktobra pripravi in pošlje
zvezi predhodna izhodišča za pripravo letnega programa dela, ki vsebujejo letni
finančni okvir.
(3) Letni program dela
mora vsebovati vse zahteve iz izhodišč iz prejšnjega odstavka za pripravo
programa dela ter:
1.     
predlog nalog, ki se financirajo ali sofinancirajo iz proračuna, njihov
opis in obseg izvajanja ter namen, cilje in pričakovane rezultate izvajanja
nalog, ki se financirajo ali sofinancirajo iz proračuna;
2.     
kazalnike uspešnosti nalog iz prejšnje točke in
3.     
finančni načrt izvajanja nalog iz 1. točke tega odstavka.
(4) Zveza mora letni
program dela za prihodnje leto posredovati v potrditev ministrstvu do 30. novembra tekočega leta.
(5) Ministrstvo potrdi
letni program dela, če vsebuje vse zahteve iz tega člena in je skladen z letnim
finančnim okvirjem, sicer letni program dela zavrne in predlaga zvezi popravke.
(6) Na podlagi
potrjenega letnega programa dela ministrstvo in zveza skleneta letno pogodbo o
financiranju ali sofinanciranju nalog v javnem interesu.
23. člen
(financiranje ali sofinanciranje nalog v javnem interesu)
(1) Naloge iz tega
pravilnika se financirajo ali sofinancirajo iz proračuna v skladu z razpoložljivimi
sredstvi v posameznem proračunskem letu. Pri izvajanju nalog v javnem interesu
lahko nastajajo tudi drugi stroški, ki niso financirani ali sofinancirani iz
proračuna.
(2) Izplačila iz
proračuna za opravljene naloge v javnem interesu iz letnega programa dela se
izvajajo na podlagi pogodbe iz prejšnjega člena in zahtevkov, katerim so
priložena dokazila o porabi sredstev ter vsebinska poročila o izvedenih
nalogah, ki se financirajo ali sofinancirajo iz proračuna v preteklem obdobju v
skladu z letnim programom dela zveze.
(3) Za obdobje, ko
ministrstvo še ni potrdilo letnega programa dela, se zagotovi začasno
financiranje ali sofinanciranje s sklenitvijo pogodbe med ministrstvom in zvezo
o začasnem financiranju ali sofinanciranju.
(4) Če zveza opravi
manjši obseg nalog, kot je določen z letnim programom dela, se izplača le
toliko sredstev, kolikor je izvedenih nalog priznalo ministrstvo.
(5) Kadar je skupni
obseg nalog opravljen v večjem obsegu, kot je določen z letnim programom dela,
se povečani obseg dela ne plača iz proračuna.
(6) Izplačilo zahtevka
za opravljeno delo v mesecu decembru tekočega leta se izplača iz proračuna za
prihodnje leto.
(7) Davek na dodano
vrednost ni upravičen strošek, razen v obsegu, ki ni povračljiv.
24. člen
(poročanje)
(1) Zveza mora
pripraviti letno poročilo o opravljenem delu za preteklo koledarsko leto ter ga
najpozneje do 31. marca tekočega leta predložiti v potrditev ministrstvu.
(2) Poročilo iz
prejšnjega odstavka mora vsebovati:
1.     
uresničene cilje letnega programa dela in doseganje načrtovanega dela;
2.     
posebnosti pri izvedbi letnega programa dela in morebitna odstopanja od
letnega programa dela;
3.     
obrazložitev porabe sredstev;
4.     
obseg in vrednost izvedenih nalog;
5.     
pregled prihodkov vključno s prilivi sredstev iz proračuna ter drugih
virov in odhodkov, namenjenih izvajanju nalog, ki se financirajo ali
sofinancirajo iz proračuna, in predloge za nadaljnje delo.
(3) Zveza mora voditi
ločeno računovodstvo za opravljanje nalog, ki se financirajo ali sofinancirajo
iz proračuna na način, ki omogoča finančni in strokovni nadzor nad izvajanjem
teh nalog.
IV. KONČNI DOLOČBI
25. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o merilih za finančno ovrednotenje nalog lovskih organizacij (Uradni list RS, št. 50/19).
26. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-587/2022
Ljubljana, dne 30. januarja 2023
EVA 2022-2330-0130
Irena Šinko
ministrica
za kmetijstvo, gozdarstvo in prehrano