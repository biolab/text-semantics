1. člen
(predmet uredbe)
Ta uredba v skladu z 19. členom Direktive 2003/87/ES
Evropskega parlamenta in Sveta z dne 13. oktobra 2003 o vzpostavitvi sistema za
trgovanje s pravicami do emisije toplogrednih plinov v Skupnosti in o spremembi
Direktive Sveta 96/61/ES (UL L št. 275 z dne 25. 10. 2003, str. 32; v
nadaljnjem besedilu: Direktiva 2003/87/ES) in za izvajanje Uredbe Komisije (ES)
št. 2216/2004 z dne 21. decembra 2004 za standardiziran in zavarovan sistem
registrov v skladu z Direktivo 2003/87/ES Evropskega parlamenta in Sveta ter
Odločbo 280/2004/ES Evropskega parlamenta in Sveta (UL L št. 386 z dne 29. 12.
2004, str. 1; v nadaljnjem besedilu: Uredba 2216/2004/ES) podrobneje določa
način in pogoje vzpostavitve in vodenja registra emisijskih kuponov (v
nadaljnjem besedilu: register) skladno z zakonom, ki ureja varstvo okolja.
2. člen
(izrazi)
(1) Izrazi, uporabljeni v tej uredbi, imajo naslednji pomen: 
1.     
upravljavec naprave je upravljavec naprave, za katero mora pridobiti
dovoljenje za izpuščanje toplogrednih plinov (v nadaljnjem besedilu: TGP),
skladno z določbami zakona, ki ureja varstvo okolja; 
2.     
račun je račun v registru, skladno z 11. členom Uredbe 2216/2004/ES; 
3.     
poročilo o emisijah TGP je dokument, ki ga mora v skladu s predpisi s
področja varstva okolja pripraviti upravljavec naprave, za katero je treba
pridobiti dovoljenje za izpuščanje TGP za preteklo koledarsko leto, in ga je
preveril ter izdal pritrdilno pisno mnenje preveritelj, v skladu z zakonom, ki
ureja varstvo okolja (v nadaljnjem besedilu: poročilo); 
4.     
preveritelj je pravna ali fizična oseba, ki ima pooblastilo za izvajanje
preverjanja poročila, skladno s predpisi s področja varstva okolja. 
(2) Drugi izrazi, uporabljeni v tej uredbi, imajo enak pomen
kot po določbah zakona, ki ureja varstvo okolja, in Uredbe 2216/2004/ES.
3. člen
(upraviteljica registra)
(1) Agencija Republike Slovenije za okolje (v nadaljnjem
besedilu: Agencija) kot upraviteljica registra vzpostavi in vodi register
skladno z zakonom, ki ureja varstvo okolja, in Uredbo 2216/2004/ES. 
(2) Agencija zagotovi strojno in programsko opremo za
delovanje registra, določeno v Prilogi I Uredbe 2216/2004/ES, dostopnost
spletne aplikacije registra preko svetovnega spleta in skladnost s
funkcionalnimi in tehničnimi zahtevami, ki jih določa Uredba 2216/2004/ES.
4. člen
(vodenje registra)
(1) Vodenje registra pomeni opravljanje naslednjih nalog: 
1.     
zagotavljanje delovanja registra, 
2.     
izvrševanje postopkov, določenih z Uredbo 2216/2004/ES, 
3.     
zagotavljanje informacij in poročanje skladno z Uredbo 2216/2004/ES in 
4.     
izvajanje drugih opravil, potrebnih za vodenje registra. 
(2) Agencija vodi register tudi na podlagi splošnih pogojev
poslovanja iz prvega odstavka 9. člena te uredbe.
5. člen
(pooblaščeni zastopnik registra)
(1) Agencija imenuje pooblaščenega zastopnika registra, ki je
zadolžen za vodenje registra (v nadaljnjem besedilu: pooblaščeni zastopnik
registra), in njegovega namestnika s sklepom. 
(2) Pooblaščeni zastopnik registra in njegov namestnik sta
lahko le osebi, ki sta kot javna uslužbenca zaposlena na Agenciji in imata
najmanj univerzitetno izobrazbo. 
(3) V sklepu iz prvega odstavka tega člena se določi vrsta in
obseg pooblastil in sicer: 
1.     
dovoljenje za vstop v prostore registra, 
2.     
dovoljenje za dostop do strojne in programske opreme registra, 
3.     
izvajanje opravil, ki se nanašajo na vodenje registra, 
4.     
dolžnost varovanja podatkov skladno z Uredbo 2216/2004/ES, 
5.     
prepoved posredovanja podatkov o stanju na računih tretjim osebam, 
6.     
trajanje pooblastila in 
7.     
druga pooblastila, potrebna za nemoteno delovanje registra.
6. člen
(državni račun)
(1) Ministrstvo, pristojno za varstvo okolja (v nadaljnjem
besedilu: ministrstvo), zahteva od Agencije odprtje državnega računa in ji
posreduje podatke iz Priloge IV Uredbe 2216/2004/ES. 
(2) Z državnim računom upravlja v imenu Republike Slovenije
Agencija. 
(3) Za upravljane državnega računa sprejme minister,
pristojen za varstvo okolja (v nadaljnjem besedilu: minister), sklep o
imenovanju pooblaščenega zastopnika in njegovih namestnikov iz 10. člena te
uredbe, ki se šteje za dokazilo o njihovi istovetnosti.
7. člen
(račun upravljavca naprave)
(1) Upravljavec naprave mora v 14 dneh od izdaje dovoljenja
za izpuščanje TGP, ki ga je pridobil po določbah zakona, ki ureja varstvo
okolja, od Agencije zahtevati odprtje računa upravljavca naprave z izpolnitvijo
prijave, ki je sestavni del spletne aplikacije registra in vsebuje podatke iz
Priloge III Uredbe 2216/2004/ES. 
(2) Poleg prijave iz prejšnjega odstavka mora upravljavec
naprave Agenciji poslati tudi davčno številko ter pisno izjavo odgovorne osebe
upravljavca naprave o imenovanju pooblaščenih zastopnikov iz 10. člena te
uredbe, ki se šteje za dokazilo o njihovi istovetnosti, Agencija pa preveri
istovetnost upravljavca naprave z izpisom iz sodnega registra ali vpisom v
vpisnik samostojnih podjetnikov pri pristojnem upravnem organu. 
(3) Agencija po izpolnitvi zahtev iz prvega in drugega
odstavka tega člena pozove upravljavca naprave k sklenitvi pogodbe o odprtju in
vodenju računa upravljavca naprave ter plačilu nadomestila za odprtje in
vodenje računa skladno z določbami 16. člena te uredbe. 
(4) Pogodba iz prejšnjega odstavka vsebuje tudi določbo, da
je upravljavec naprave seznanjen in se strinja s splošnimi pogoji poslovanja
registra iz 9. člena te uredbe. 
(5) Pooblaščeni zastopnik registra mora za upravljavca
naprave v 10 dneh od prejema zahteve iz prvega odstavka tega člena odpreti
račun na način iz Uredbe 2216/2004/ES, če je upravljavec naprave podpisal
pogodbo in plačal nadomestilo iz tretjega odstavka tega člena.
8. člen
(osebni račun fizične ali pravne osebe)
(1) Fizična oseba, ki želi v registru odpreti svoj osebni
račun, mora od Agencije zahtevati odprtje osebnega računa z izpolnitvijo
prijave, ki je sestavni del spletne aplikacije registra in vsebuje podatke iz
Priloge IV Uredbe 2216/2004/ES. 
(2) Poleg prijave iz prejšnjega odstavka mora fizična oseba
Agenciji poslati tudi davčno številko ter pisno izjavo o pooblaščenih
zastopnikih iz 10. člena te uredbe, ki se šteje za dokazilo o njihovi
istovetnosti. 
(3) Fizična oseba, ki ima stalno prebivališče v Republiki
Sloveniji mora Agenciji predložiti dokument ali overjeno fotokopijo dokumenta,
ki potrjuje njeno istovetnost. 
(4) Fizična oseba, ki ima stalno prebivališče v drugi državi,
mora Agenciji predložiti dokument ali fotokopijo dokumenta, ki potrjuje njeno
istovetnost in je bila overjena v skladu z mednarodnimi predpisi. 
(5) Pravna oseba ali samostojni podjetnik posameznik, ki ima
sedež v Republiki Sloveniji in želi v registru odpreti svoj osebni račun, mora
od Agencije zahtevati odprtje osebnega računa z izpolnitvijo prijave iz prvega
odstavka tega člena, Agenciji pa poslati tudi davčno številko in pisno izjavo
odgovorne osebe pravne osebe ali samostojnega podjetnika posameznika o
imenovanju pooblaščenih zastopnikov iz 10. člena te uredbe, ki se šteje za
dokazilo o njihovi istovetnosti. Agencija preveri istovetnost pravne osebe ali
samostojnega podjetnika posameznika z izpisom iz sodnega registra ali vpisom v
vpisnik samostojnih podjetnikov posameznikov pri pristojnem upravnem organu. 
(6) Pravna oseba, ki ima sedež zunaj Republike Slovenije,
mora poleg izpolnitve prijave iz prejšnjega odstavka Agenciji predložiti
prevedena in uradno overjena dokazila, ki so enakovredna listinam iz prejšnjega
odstavka, in pisno izjavo odgovorne osebe o imenovanju pooblaščenih zastopnikov
iz 10. člena te uredbe, ki se šteje za dokazilo o istovetnosti. 
(7) Agencija po izpolnitvi zahtev iz tega člena pozove osebo
iz tretjega do šestega odstavka tega člena k sklenitvi pogodbe o odprtju in
vodenju osebnega računa ter plačilu nadomestila o odprtju in vodenju računa
skladno z določbami 16. člena te uredbe. 
(8) Pogodba iz prejšnjega odstavka vsebuje tudi določbo, da
je oseba iz prejšnjega odstavka seznanjena in se strinja s splošnimi pogoji
poslovanja registra iz 9. člena te uredbe. 
(9) Pooblaščeni zastopnik registra mora osebi iz sedmega
odstavka tega člena v 10 dneh od prejema zahteve iz prvega odstavka tega člena
odpreti osebni račun na način iz Uredbe 2216/2004/ES, če je ta oseba podpisala
pogodbo in plačala nadomestilo iz sedmega odstavka tega člena.
9. člen
(splošni pogoji poslovanja registra in pogodba)
(1) Minister s pravilnikom določi splošne pogoje poslovanja
registra skladno z zahtevami iz Priloge V Uredbe 2216/2004/ES. 
(2) Agencija in oseba iz 7. ali 8. člena te uredbe v pogodbi
o odprtju in vodenju računa natančneje uredita medsebojne pravice in
obveznosti, povezane z odprtjem in vodenjem računa.
10. člen
(pooblaščeni zastopnik)
Vsak imetnik računa iz 6., 7. in 8. člena te uredbe ter
preveritelj lahko poleg svojega pooblaščenega zastopnika in njegovega
namestnika imenuje tudi dodatnega pooblaščenega zastopnika in o tem pisno
obvesti Agencijo.
11. člen
(uporabniško ime in geslo)
(1) Pooblaščeni zastopniki imetnika računa morajo zagotoviti,
da uporabniško ime in geslo nista dostopni nepooblaščeni osebi. 
(2) V primeru, če pooblaščeni zastopnik iz prejšnjega
odstavka ugotovi, da je do uporabniškega imena in gesla prišla nepooblaščena
oseba, mora o tem takoj obvestiti pooblaščenega zastopnika registra, ki določi
novo uporabniško ime in geslo.
12. člen
(začasno zapiranje računa)
(1) Pooblaščeni zastopnik registra začasno zapre ali ponovno
odpre račun upravljavca naprave iz 7. člena te uredbe, ko prejme nalog o
začasnem zaprtju ali ponovnem odprtju računa, ki ga je izdala Agencija, skladno
z določbami zakona, ki ureja varstvo okolja. 
(2) Pooblaščeni zastopnik registra začasno zapre račun
upravljavca naprave iz 7. člena te uredbe ali osebni račun fizične ali pravne
osebe iz 8. člena te uredbe tudi v primeru, če ta oseba v predpisanem roku ne
plača letnega nadomestila za odprtje in vodenje računa skladno z določbami 16.
člena te uredbe, in ga ponovno odpre, ko ta oseba obveznost plačila izpolni in
Agencija prejme potrdilo o plačanem letnem nadomestilu za vodenje računa.
13. člen
(vpis pravnega posla v register)
V primeru trgovanja z emisijskimi kuponi je za pravilnost
vpisa pravnega posla v register v celoti odgovoren prodajalec emisijskih
kuponov.
14. člen
(vpis podatkov o emisijah TGP upravljavca naprave v
register)
(1) Upravljavec naprave mora poslati poročilo najkasneje do
31. marca tekočega leta Agenciji skladno z zakonom, ki ureja varstvo okolja. 
(2) Upravljavec naprave mora najkasneje do izteka datuma iz
prejšnjega odstavka vnesti podatke o emisijah TGP iz poročila v register in
pozvati preveritelja, ki je preveril njegovo poročilo, naj te podatke overi.
15. člen
(naloge preveritelja)
(1) Vsak preveritelj mora najkasneje v 14 dneh po
pravnomočnosti odločbe, s katero je pridobil pooblastilo za preverjanje
poročila, od Agencije zahtevati dostop do registra z izpolnitvijo prijave, ki
je sestavni del spletne aplikacije registra, Agenciji pa predložiti pisno izjavo
o imenovanju pooblaščenih zastopnikov iz 10. člena te uredbe, ki se šteje za
dokazilo o njihovi istovetnosti. 
(2) Pooblaščeni zastopnik preveritelja mora nemudoma po
prejemu poziva iz drugega odstavka prejšnjega člena v registru overiti
pravilnost vnosa podatkov o emisijah TGP iz poročila upravljavca naprave. 
(3) Če pooblaščeni zastopnik preveritelja ugotovi, da se
podatki o emisijah TGP v registru ne skladajo s podatki iz poročila, vnese v
register pravilne podatke iz poročila, in o tem obvesti upravljavca naprave. 
(4) Pooblaščeni zastopnik registra lahko preveri točnost
vpisanih podatkov o emisijah TGP, ki jih je v register vpisal upravljavec
naprave po določbah drugega odstavka prejšnjega člena in overil preveritelj po
določbi drugega odstavka tega člena. 
(5) Če pooblaščeni zastopnik registra ugotovi, da se podatki
o emisijah TGP v registru ne skladajo s podatki iz poročila, vnese v register
podatke iz poročila, in o tem obvesti upravljavca naprave in preveritelja. 
(6) Če upravljavec naprave ni izpolnil obveznosti iz prvega
odstavka prejšnjega člena, vnese v register podatke o emisijah TGP upravljavca
naprave za preteklo leto pooblaščeni zastopnik registra na podlagi poročila, ki
ga izdela ministrstvo skladno z zakonom, ki ureja varstvo okolja.
16. člen
(nadomestilo za odprtje in vodenje računov)
(1) Agencija ima pravico upravljavcu naprave iz 7. člena te
uredbe ali osebi iz 8. člena te uredbe zaračunati nadomestilo za odprtje in
letno nadomestilo za vodenje njegovega računa. 
(2) Predstojnik Agencije po predhodnem soglasju Vlade
Republike Slovenije sprejme cenik, iz katerega je razvidna višina nadomestila
iz prejšnjega odstavka. 
(3) Višina nadomestila iz prejšnjega odstavka se določi z
upoštevanjem sorazmernega deleža materialnih stroškov za nakup in vzdrževanje
strojne in programske opreme, ki jih ima Agencija v zvezi z odprtjem in
vodenjem računa posameznega upravljavca naprave ali imetnika osebnega računa. 
(4) Šteje se, da je imetnik računa iz prvega odstavka tega
člena plačal nadomestilo za odprtje in vodenje računa z nakazilom denarnih
sredstev na poseben podračun, odprt pri Upravi Republike Slovenije za javna
plačila, ter s posredovanjem dokazila pooblaščenemu zastopniku registra o
izvršenem plačilu.
17. člen
(nadzor)
Nadzor nad vodenjem registra opravlja ministrstvo neposredno.
18. člen
(prekrški)
(1) Z globo od 1.000.000 do 10.000.000 tolarjev se kaznuje za
prekršek pravna oseba, če: 
1.     
v predpisanem roku ne zahteva odprtja računa upravljavca naprave (prvi
odstavek 7. člena), 
2.     
do predpisanega roka ne vnese podatkov o emisijah TGP v register (drugi
odstavek 14. člena), 
3.     
v predpisanem roku ne zahteva dostopa do registra ali ne overi
pravilnosti vnosa podatkov o emisijah TGP (prvi in drugi odstavek 15. člena). 
(2) Z globo od 1.000.000 do 10.000.000 tolarjev se kaznuje
samostojni podjetnik posameznik, če stori prekršek iz prejšnjega odstavka. 
(3) Z globo od 30.000 do 150.000 tolarjev se za prekršek iz
prvega odstavka tega člena kaznuje tudi odgovorna oseba pravne osebe ali
samostojnega podjetnika posameznika.
19. člen
(prijava za odprtje računa)
Ne glede na določbe prvega odstavka 7. člena te uredbe izvede
prijavo za odprtje računa za upravljavce naprav, ki so pridobili emisijske
kupone na podlagi Odloka o državnem načrtu razdelitve emisijskih kuponov
(Uradni list RS, št. 112/04, 131/04 in 132/04 – popr.), Agencija, ko osrednji
upravitelj vzpostavi zvezo z registrom skladno z Uredbo 2216/004/ES, in jih
obenem pozove, da najkasneje v 14 dneh od poziva predložijo listine iz drugega
odstavka 7. člena te uredbe.
20. člen
Ta uredba začne veljati naslednji dan po objavi v Uradnem
listu Republike Slovenije.
Št. 00719-40/2005/5
Ljubljana, dne 26. maja 2005.
EVA 2005-2511-0024
Vlada Republike Slovenije
Janez Janša l. r. 
Predsednik