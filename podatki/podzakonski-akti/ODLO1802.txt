1. člen
(1) Za kulturni spomenik državnega
pomena se razglasi enota dediščine: Maribor – Sinagoga (EŠD 6253).
(2) Enota iz prejšnjega odstavka ima
izjemen kulturni pomen za Republiko Slovenijo kot pomembna zgodovinska
lokacija, mariborska prostorska dominanta in najstarejše ter edino ohranjeno
srednjeveško judovsko svetišče v Sloveniji. Srednjeveška sinagoga je ena redkih
v Evropi.
(3) Enota iz prvega odstavka tega
člena je kulturni spomenik z arhitekturnimi, simbolnimi, zgodovinskimi, arheološkimi
in urbanističnimi vrednotami.
(4) Sinagoga se razglasi z namenom, da
se ohranijo njene kulturne vrednote, njena prepoznavnost ter javna kulturna
raba.
2. člen
Vrednote, ki utemeljujejo razglasitev za
spomenik državnega pomena, so:
-       
sinagoga v Mariboru je najstarejše namensko postavljeno, delno
rekonstruirano in ohranjeno svetišče judovske skupnosti na ozemlju Slovenije.
Zgrajena je bila v srednjem veku, verjetno že v 13. stoletju in za tem dvakrat
dozidana v 14. stoletju. Po izgonu Judov leta 1497 je bila prezidana v
katoliško cerkev Vseh svetnikov. Po letu 1785 so jo uporabljali v različne
namene, rekonstrukcija sinagoge pa je bila izpeljana med letoma 1992 in 1999;
-       
stavba z visoko šotorasto streho je dominanta nekdanje mariborske
judovske četrti in jugovzhodnega vogala srednjeveškega jedra mesta;
-       
rekonstruirana sinagoga je pomembno kulturno središče in edini center za
raziskavo in predstavljanje judovske kulture v Sloveniji.
3. člen
(1) Spomenik obsega nepremičnini:
stavbo št. 2270 (del št. 1), k. o. 657 – Maribor-Grad in parcelo št. 1967/1,
k. o. 657 – Maribor-Grad.
(2) Meja spomenika je določena na
digitalnem katastrskem načrtu (uveljavljen 27. septembra 2000, Uradni list
RS, št. 91/00; datoteka z dne 2. februarja 2015; izvorno merilo 1:500) in
vrisana na temeljnem topografskem načrtu v merilu 1:5000.
(3) Izvirnika načrtov iz prejšnjega
odstavka hranita ministrstvo, pristojno za kulturno dediščino, in Zavod za
varstvo kulturne dediščine Slovenije (v nadaljnjem besedilu: zavod).
4. člen
Varovane sestavine spomenika so:
-       
izjemna zgodovinska in simbolna vrednost celote,
-       
javna kulturna namembnost,
-       
avtentična lokacija na robu obzidanega srednjeveškega mesta,
-       
vsi višinski in tlorisni gabariti stavbe,
-       
vsa pročelja v celoti, z vsemi odprtinami, kamnitim portalom, rozeto in
ostalimi v zidovih prezentiranimi ostalinami ter zunanji oporniki mestnega
obzidja nad bregom reke Drave,
-       
notranja tlorisna razporeditev z dvorano, nekdanjo molilnico,
-       
lokalni kamen kot gradbeni material.
5. člen
Za spomenik velja varstveni režim, ki
določa:
-       
ohranjanje kulturnih, simbolnih, zgodovinskih, arhitekturnih in
arheoloških sestavin v celoti,
-       
ohranjanje javne kulturne namembnosti,
-       
ohranjanje lokacije, vključno z vedutami,
-       
ohranjanje in varovanje gabaritov sinagoge,
-       
ohranjanje pročelij objekta z vsemi klesanimi gotskimi odprtinami,
vhodnim portalom in rozeto,
-       
ohranjanje avtentičnih materialov,
-       
ohranjanje stopnjevanih zunanjih opornikov na južni strani, nad levim
bregom Drave,
-       
ohranjanje notranjih tlorisov in dvorane, nekdanje molilnice, v celoti,
-       
v primeru odkritja kvalitetno ohranjenih in širše kulturno izpovednih
ostalin, je te treba prezentirati in situ,
-       
prepoved postavljanja ali gradnje trajnih ali začasnih objektov,
vključno z nadzemno in podzemno infrastrukturo ter nosilci reklam ali drugih
oznak, razen kadar so ti nujni za učinkovito ohranjanje in predstavitev ter
delovanje spomenika,
-       
redno in strokovno vzdrževanje ter obnavljanje izvirnih sestavin in
celotne arhitekture.
6. člen
Lastnik in upravljavec spomenika morata
omogočiti javnosti brezplačno dostopnost spomenika najmanj trikrat letno: ob
kulturnem prazniku 8. februarja, 3. decembra in ob dnevih kulturne
dediščine. Javni dostop ne sme ogrožati varovanih sestavin spomenika.
7. člen
Spomenik se ob vhodu označi s predpisano
oznako, tako da ta ne krni zgodovinske podobe ali posameznih delov spomenika.
8. člen
Za vse posege v spomenik, razen če zakon ne
določa drugače, je treba predhodno pridobiti kulturnovarstvene pogoje in kulturnovarstveno
soglasje zavoda.
9. člen
Izvajanje tega odloka nadzira inšpektorat,
pristojen za kulturno dediščino.
10. člen
Pristojno sodišče po uradni dolžnosti v
zemljiški knjigi zaznamuje status kulturnega spomenika na nepremičninah,
navedenih v prvem odstavku 3. člena tega odloka.
KONČNA DOLOČBA
11. člen
Ta odlok začne veljati naslednji dan po
objavi v Uradnem listu Republike Slovenije.
Št. 62000-6/2015
Ljubljana, dne 28. avgusta 2015
EVA 2014-3340-0025
Vlada Republike Slovenije
dr. Miroslav Cerar l.r.
Predsednik