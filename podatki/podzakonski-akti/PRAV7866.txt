I. SPLOŠNE DOLOČBE
1. člen
(vsebina)
Ta pravilnik v skladu z Direktivo Sveta 98/57/ES z dne 20.
julija 1998 o obvladovanju bakterije Ralstonia solanacearum (Smith) Yabuuchi et
al. (UL L št. 235 z dne 21. 8. 1998, str. 1), zadnjič spremenjeno z Direktivo
Komisije 2006/63/ES z dne 14. julija 2006 o spremembi prilog II do VII k
Direktivi Sveta 98/57/ES o obvladovanju bakterije Ralstonia solanacearum
(Smith) Yabuuchi et al. (UL L št. 206 z dne 27. 7. 2006, str. 36) (v nadaljnjem
besedilu: Direktiva 98/57/ES) določa posebni nadzor in laboratorijsko
testiranje za ugotavljanje navzočnosti in razširjenosti krompirjeve rjave
gnilobe Ralstonia solanacearum (Smith) Yabuuchi et al., prej znani kot Pseudomonas
solanacearum (Smith) Smith (v nadaljnjem besedilu: organizem),
fitosanitarne postopke in ukrepe za preprečitev pojavljanja in širjenja ter za
obvladovanje organizma, naloge in pooblastila ter obveščanje in poročanje.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.     
domnevna navzočnost organizma ali domnevna okužba je
stanje, ko navzočnost organizma ali okužba uradno ni niti potrjena niti
ovržena, temveč je še v postopku ugotavljanja; 
2.     
ugotovljena navzočnost organizma ali ugotovljena okužba je
stanje, ko je navzočnost organizma ali okužba uradno potrjena; 
3.     
verjetna navzočnost organizma ali verjetna okužba je
stanje, ko se kljub morebitnim negativnim rezultatom testiranj šteje, da je
organizem verjetno navzoč ali da je podana verjetna okužba zaradi bioloških
(klonske sorodnosti) ali tehnoloških povezav (mehanski stiki) z gostiteljskimi
rastlinami ali vodo, kjer je bila ugotovljena navzočnost organizma ali okužba; 
4.     
razmejeno območje je posebno nadzorovano območje, na katerem se
določita obsega ugotovljene in verjetne navzočnosti organizma ali okužbe; 
5.     
posestvo so zemljišča, objekti in prevozna sredstva, ki jih
obdeluje oziroma uporablja isti pridelovalec; 
6.     
pošiljka je količina gomoljev ali rastlin krompirja oziroma
paradižnika, ki se prevaža oziroma je bila ali bo odpremljena, in jo spremlja
en dokument; pošiljko sestavlja ena ali več partij; 
7.     
partija je količina gomoljev ali rastlin krompirja oziroma
paradižnika, ki se jih da identificirati s homogenostjo njihove sestave in
izvora; 
8.     
rastno leto je obdobje 12 mesecev, ki se prične, ko klimatski dejavniki
na območju omogočajo začetek pridelave krompirja; 
9.     
sezona pridelovanja krompirja je obdobje od sajenja do spravila
krompirja; 
10.  
sistematična raziskava je uradni postopek ugotavljanja zdravstvenega
stanja rastlin, ki se izvaja v določenem časovnem obdobju z namenom, da se
določijo značilnosti populacije organizma ali vrsta organizma, ki je navzoča na
posameznem območju.
II. POSEBNI NADZOR IN LABORATORIJSKO TESTIRANJE
3. člen
(sistematična raziskava)
(1) Fitosanitarna uprava Republike Slovenije (v nadaljnjem
besedilu: uprava) zagotavlja izvajanje posebnega nadzora s sistematično
raziskavo, da ugotovi navzočnost organizma ter kraj in obseg njegove
razširjenosti, preprečuje pojav in širjenje organizma ter zagotavlja njegovo
obvladovanje z namenom izkoreninjenja. Program posebnega nadzora določi uprava
v skladu s pravilnikom, ki ureja izvajanje uradnih sistematičnih raziskav na
posebno nadzorovanih območjih. 
(2) Sistematične raziskave se vsako leto izvedejo predvsem
pri pridelavi, predelavi in prometu z glavnimi gostiteljskimi rastlinami iz 1.
točke Priloge 1, ki je sestavni del tega pravilnika. 
(3) Da bi določili druge možne vire okužbe, ki ogrožajo
pridelavo glavnih gostiteljskih rastlin, se ocenjuje nevarnost in izvaja
ciljane sistematične raziskave, razen če se je med ocenjevanjem pokazalo, da ni
nevarnosti širjenja organizma na območjih pridelave glavnih gostiteljskih rastlin.
Te raziskave se opravljajo: 
a)    
na drugih gostiteljskih rastlinah, vključno s samoniklimi gostiteljskimi
rastlinami iz družine razhudnikov, 
b)    
v površinskih vodah, ki se uporabljajo za namakanje ali škropljenje
glavnih gostiteljskih rastlin, 
c)    
v tekočih odpadkih, ki nastajajo ob industrijski predelavi ali v
prostorih za pakiranje glavnih gostiteljskih rastlin in se uporabljajo za
namakanje ali škropljenje glavnih gostiteljskih rastlin. 
(4) V okviru sistematične raziskave izvajajo uradne preglede
poleg uprave in fitosanitarnih inšpektorjev tudi nosilci javnih pooblastil na
področju zdravstvenega varstva rastlin, ki smejo v okviru izvajanja posebnega
nadzora opravljati vizualne preglede in jemati vzorce. V spremljanje organizma
lahko uprava vključi tudi druge organe, organizacije in službe, ki delujejo na
področju kmetijstva, v skladu z zakonom, ki ureja zdravstveno varstvo rastlin
(v nadaljnjem besedilu: zakon). 
(5) V programu posebnega nadzora iz prvega odstavka tega
člena se na podlagi znanstvenih in statističnih načel, biologije organizma in
načina pridelave glavnih in drugih gostiteljskih rastlin na posameznem območju
določijo podrobnosti glede vizualnih pregledov ter število, izvor, način in čas
odvzema vzorcev. Obseg ciljane sistematične raziskave se določi v skladu z
ugotovljeno nevarnostjo. Raziskava lahko obsega tudi preglede rastnega
substrata, zemlje in trdnih odpadkov pri industrijski predelavi ali prostorov
za pakiranje ali drugih mest, kjer bi se ta organizem lahko pojavil.
4. člen
(vizualni pregledi in jemanje vzorcev)
Izvajalci sistematične raziskave iz prejšnjega člena
ugotavljajo in spremljajo organizem na naslednji način: 
a)    
glavne gostiteljske rastline se pregledajo v skladu z 2. točko Priloge 1
tega pravilnika; 
b)    
druge gostiteljske rastline in voda, vključno s tekočimi odpadki, se
pregledajo v skladu z ustreznimi metodami, ki jih odobri uprava in, kadar je
ustrezno, se odvzame vzorce za uradno testiranje; 
c)    
ostali material se pregleda v skladu z ustreznimi metodami, ki jih
odobri uprava.
5. člen
(laboratorijsko testiranje)
(1) Laboratorij z javnim pooblastilom po zakonu (v nadaljnjem
besedilu: pooblaščen laboratorij) na prejetih vzorcih opravi testiranje z
namenom potrditve ali ovržbe domnevne navzočnosti organizma v skladu s tem
členom (v nadaljnjem besedilu: uradno testiranje). 
(2) Pri uradnem testiranju glavnih gostiteljskih rastlin se
uporabi diagnostična metoda iz Priloge II Direktive 98/57/ES, ki je dostopna
pri upravi in na njeni spletni strani (v nadaljnjem besedilu: uradna
diagnostična metoda). Pooblaščen laboratorij pri testiranju upošteva pogoje
glede shranjevanja uporabljenega materiala iz Priloge 2, ki je sestavni del
tega pravilnika. Za vse ostale vzorce lahko pooblaščen laboratorij uporabi
katerokoli drugo uradno metodo, ki jo odobri uprava.
III. POSTOPKI IN UKREPI ZA OBVLADOVANJE ORGANIZMA
6. člen
(domnevna in ugotovljena navzočnost organizma)
(1) Domnevna navzočnost organizma je podana: 
-       
če se ob vizualnem pregledu odkrijejo bolezenska znamenja, ki bi jih
lahko povzročil organizem, in so rezultati prvih hitrih presejalnih testov
odvzetih vzorcev po uradni diagnostični metodi pozitivni, ali 
-       
če so rezultati prvih hitrih presejalnih testov na latentno okužbo po
uradni diagnostični metodi pozitivni. 
(2) Ugotovljena navzočnost organizma je podana, če je bila
navzočnost ugotovljena z uporabo diagnostičnih metod iz prejšnjega člena.
7. člen
(postopek do zaključka uradnega testiranja)
(1) V primeru domnevne navzočnosti organizma fitosanitarni
inšpektor do zaključka uradnega testiranja: 
a)    
prepove premeščanje rastlin in gomoljev iz vseh posevkov, partij ali
pošiljk, iz katerih so bili odvzeti vzorci; izjemoma se ti lahko premeščajo pod
njegovim nadzorom, če je ugotovljeno, da ni nobene nevarnosti za širjenje
organizma; 
b)    
izsledi izvor domnevne navzočnosti organizma; 
c)    
odredi dodatne ukrepe za preprečevanje širjenja organizma, ki jih določi
na podlagi ocenjene stopnje nevarnosti organizma, predvsem v povezavi s
pridelavo glavnih gostiteljskih rastlin in premeščanjem še nevzorčenih partij
semenskega krompirja, pridelanih na mestu pridelave, kjer so bili odvzeti
vzorci iz točke a) tega odstavka. 
(2) Določbe prejšnjega odstavka se uporabljajo tudi v
primeru, ko je bila domnevna navzočnost organizma ugotovljena v eni izmed držav
članic Evropske unije (v nadaljnjem besedilu: države članice) in obstaja
nevarnost prenosa okužbe na glavne gostiteljske rastline ali površinske vode v
Republiki Sloveniji. V tem primeru se na podlagi podatkov, ki jih je sporočila
ta država članica, izvede varnostne ukrepe iz točke c) prejšnjega odstavka in,
kadar je ustrezno, nadaljnje ukrepe v skladu s tem pravilnikom.
8. člen
(postopek pri ugotovljeni navzočnosti organizma)
(1) V primeru ugotovljene navzočnosti organizma se ob
upoštevanju znanstvenih načel, biologije organizma in posebnih pridelovalnih,
predelovalnih in tržnih razmer izvedejo postopki v skladu s tem členom za
glavne in druge gostiteljske rastline ter površinske vode in z njimi povezane
samonikle gostiteljske rastline. Postopke izvede fitosanitarni inšpektor, razen
razmejitve območij, ki jih določi uprava z odločbo. Razmejitev območij se
objavi na spletni strani uprave, na krajevno običajen način in v obliki javnega
naznanila na oglasni deski zadevne občine. 
(2) Za glavne gostiteljske rastline se: 
a)    
izvede postopke za določitev obsega in primarnega vira okužbe v skladu s
Prilogo 3, ki je sestavni del tega pravilnika, z nadaljnjim testiranjem najmanj
vseh zalog klonsko sorodnega semenskega krompirja, pri čemer se uporabi uradno
testiranje; 
b)    
določi obseg ugotovljene okužbe: za okužene se določijo glavne
gostiteljske rastline, pošiljka oziroma partija, od katere je bil odvzet
vzorec, ter stroji, prevozna sredstva, skladišča ali njihove enote in
katerikoli drugi predmeti, vključno s pakirnim materialom, ki so bili v stiku z
glavnimi gostiteljskimi rastlinami, iz katerih je bil odvzet vzorec; če je
ustrezno, se za okužene določijo tudi njive, zavarovani prostori in zemljišča,
kjer so bile pridelane glavne gostiteljske rastline, od katerih je bil odvzet
vzorec; če so bili vzorci odvzeti v času rasti, se za okužene določijo njive,
zavarovani prostori in zemljišča, od koder so bili odvzeti vzorci; 
c)    
določi obseg verjetne okužbe v skladu s 1. točko Priloge 4, ki je
sestavni del tega pravilnika, pri čemer se upošteva možnost okužb preko dotikov
pred spravilom pridelka in po njem, v času pridelave, namakanja ali škropljenja
ali zaradi klonske sorodnosti s pridelkom, kjer je bila ugotovljena okužba; 
d)    
določi razmejeno območje: območje se razmeji na podlagi obsega
ugotovljene in verjetne okužbe iz točk b) in c) tega odstavka, ob upoštevanju
dejavnikov možnega širjenja organizma iz 2.a) točke Priloge 4 tega pravilnika. 
(3) Za druge gostiteljske rastline se, ko je pridelava
glavnih gostiteljskih rastlin ugotovljena kot nevarna za širjenje organizma: 
a)    
izvede postopke v skladu s točko a) prejšnjega odstavka; 
b)    
določi obseg ugotovljene okužbe: za okužene se določijo gostiteljske
rastline, iz katerih je bil odvzet vzorec; 
c)    
določi obseg verjetne okužbe in razmeji območje v skladu s točkama c) in
d) prejšnjega odstavka oziroma glede na pridelavo glavnih gostiteljskih
rastlin. 
(4) Za površinske vode, vključno s tekočimi odpadki, ki
nastajajo pri industrijski predelavi ali v prostorih za pakiranje, kjer se vrši
manipulacija z glavnimi gostiteljskimi rastlinami, in z njimi povezane
samonikle gostiteljske rastline iz družine razhudnikov, ko obstaja pri
pridelavi glavnih gostiteljskih rastlin nevarnost okužbe zaradi namakanja,
škropljenja ali poplavljanja površinskih voda, se: 
a)    
izvede postopke za določitev obsega ugotovljene okužbe, vključno z
uradnimi pregledi vzorcev površinskih voda v ustreznih časovnih presledkih in,
če so navzoče, samoniklih gostiteljskih rastlin iz družine razhudnikov; 
b)    
določi obseg ugotovljene okužbe: na podlagi ugotovitev iz točke a) tega
odstavka se v ustreznem obsegu za okužene določijo površinske vode, iz katerih
so bili odvzeti vzorci; 
c)    
določi obseg verjetne okužbe in razmeji območje na podlagi določitve
obsega ugotovljene okužbe iz točke b) tega odstavka, ob upoštevanju dejavnikov
možnega širjenja organizma iz 1. in 2.b) točke Priloge 4 tega pravilnika. 
(5) Določbe tega člena se uporabljajo tudi v primeru, da je
bila navzočnost organizma ugotovljena v eni izmed držav članic in obstaja
nevarnost prenosa okužbe v Republiko Slovenijo. V tem primeru se vsi postopki
iz tega člena izvedejo na podlagi podatkov, ki jih je sporočila ta država
članica.
9. člen
(ukrepi za okužene glavne gostiteljske rastline)
(1) Fitosanitarni inšpektor odredi za glavne gostiteljske
rastline, ki so bile ugotovljene kot okužene, naslednje ukrepe: 
a)    
prepoved sajenja in 
b)    
uničenje ali drugačno odstranitev pod njegovim nadzorom, ki se opravi na
enega izmed načinov iz 1. točke Priloge 5, ki je sestavni del tega pravilnika,
če ne predstavlja prepoznavne nevarnosti za širjenje organizma. 
(2) Odpadki, povezani z ravnanjem, odlaganjem in obdelavo
okuženih partij in drugi odpadki, povezani in nastali z ukrepi iz prejšnjega
odstavka, se lahko odlagajo le v skladu s Prilogo 6, ki je sestavni del tega
pravilnika.
10. člen
(ukrepi za verjetno okužene glavne gostiteljske rastline)
(1) Za verjetno okužene glavne gostiteljske rastline,
pridelane na verjetno okuženih zemljiščih, vključno s tistimi glavnimi
gostiteljskimi rastlinami, za katere je bila ugotovljena nevarnost okužbe,
fitosanitarni inšpektor odredi naslednje ukrepe: 
a)    
prepoved sajenja in 
b)    
ustrezno uporabo ali odstranitev pod njegovim nadzorom, ki se opravi na
enega izmed načinov iz 2. točke Priloge 5 tega pravilnika, če ne predstavlja
prepoznavne nevarnosti za širjenje organizma. 
(2) V primeru, da ukrepi iz točke b) prejšnjega odstavka
vplivajo tudi na druge države članice, uprava o tem obvesti pristojne uradne
organe teh držav članic in od njih pridobi uradno izjavo, da so predhodno
odobrili postopke za odstranjevanje odpadkov pri pakiranju ali predelavi
krompirja. 
(3) Če se ukrepi drugih držav članic nanašajo tudi na
Republiko Slovenijo, poda uradno izjavo iz prejšnjega odstavka uprava.
11. člen
(ukrepi za stroje in opremo)
Za stroje, vozila, skladišča ali njihove dele in druge
predmete, vključno s pakirnim materialom, ki so bili ugotovljeni kot okuženi
ali kot verjetno okuženi, fitosanitarni inšpektor odredi naslednje ukrepe, ki
se izvedejo pod njegovim nadzorom: 
a)    
uničenje ali 
b)    
čiščenje in, kadar je ustrezno, razkuževanje, ki se opravi z uporabo
ustreznih metod, katere ne predstavljajo prepoznavne nevarnosti za širjenje
organizma. Po razkuževanju ti predmeti ne veljajo več za okužene.
12. člen
(ukrepi v razmejenem območju)
Ne glede na ukrepe iz 9., 10. in 11. člena tega pravilnika
fitosanitarni inšpektor v razmejenem območju iz točke d) drugega odstavka in
točke c) četrtega odstavka 8. člena tega pravilnika odredi in nadzoruje
izvajanje ukrepov na mestih pridelave, ki so bila ugotovljena kot okužena, v
skladu s 3. točko Priloge 5 in drugih ukrepov v skladu s 4. točko Priloge 5
tega pravilnika.
13. člen
(zahteve za semenski krompir)
(1) Semenski krompir mora izpolnjevati vse predpisane
fitosanitarne zahteve in izvirati neposredno iz materiala, pridobljenega v
okviru uradnega potrjevanja in za katerega je bilo z uradnim testiranjem ob
uporabi uradne diagnostične metode ugotovljeno, da ni okužen z organizmom. 
(2) Kadar je bila navzočnost organizma ugotovljena pri
pridelavi semenskega krompirja, se uradno testiranje opravi: 
-       
s testiranjem začetnih oziroma zgodnejših množitev, vključno z izvori
klonske selekcije in sistematičnim testiranjem klonov osnovnega semenskega
krompirja, ali 
-       
v primerih, ko ni klonske sorodnosti, s testiranjem vseh klonov
osnovnega semenskega krompirja ali zgodnejših množitev vključno z izvori
klonske selekcije. 
(3) V vseh drugih primerih se uradno testiranje opravi na
vsaki rastlini izvorne klonske selekcije ali na reprezentativnih vzorcih
osnovnega semenskega krompirja ali zgodnejših množitvah.
14. člen
(posedovanje organizma)
Prepovedano je posedovanje organizma ali kakršnokoli ravnanje
z njim.
15. člen
(izjeme za znanstvene namene)
Uprava lahko dovoli odstopanje od ukrepov iz 9., 10., 11. in
12. člena ter odstopanja od 14. člena tega pravilnika za raziskovalne ali
znanstvene namene in žlahtniteljsko delo, pod pogojem, da so odstopanja v
skladu z zakonom in pravilnikom, ki ureja uvoz ali premeščanje določenih
škodljivih organizmov, rastlin, rastlinskih proizvodov in nadzorovanih
predmetov za poskusne, raziskovalne ali razvojne namene in za delo pri
žlahtnjenju rastlin.
16. člen
(dodatni ukrepi)
Uprava lahko sprejme dodatne ali strožje ukrepe, potrebne za
zatiranje organizma ali za preprečevanje njegovega širjenja, če so skladni z
določbami zakona.
IV. OBVEŠČANJE IN POROČANJE
17. člen
(obveščanje uprave)
Izvajalci sistematične raziskave o domnevni ali ugotovljeni
navzočnosti organizma sproti poročajo upravi, ki izsledke redno evidentira in
objavlja na svoji spletni strani.
18. člen
(obveščanje Komisije in držav članic)
(1) Če v primerih domnevne navzočnosti organizma obstaja
nevarnost prenosa okužbe iz Republike Slovenije na glavne gostiteljske rastline
ali površinske vode v drugi državi članici, uprava v skladu z ugotovljeno
nevarnostjo tej drugi državi članici takoj sporoči podrobnosti o omenjeni
domnevni navzočnosti organizma. 
(2) Uprava o vseh ugotovljenih okužbah iz točke b) drugega
odstavka in točke b) četrtega odstavka 8. člena tega pravilnika in o
podrobnostih o razmejitvi območja iz točke d) drugega odstavka in točke c)
četrtega odstavka 8. člena tega pravilnika takoj uradno obvesti Evropsko
komisijo (v nadaljnjem besedilu: Komisija) in druge države članice. Obvestilo
se pošlje takoj po potrditvi organizma z uradnim testiranjem in vsebuje najmanj
podatke iz 3. točke Priloge 4 tega pravilnika. 
(3) Če v primeru ugotovljene okužbe obstaja nevarnost prenosa
okužbe iz Republike Slovenije v drugo državo članico, uprava tej drugi državi
članici in Komisiji takoj sporoči potrebne podatke za izvedbo postopkov iz 8.
člena tega pravilnika. Obvestilo se pošlje v skladu s 4. točko Priloge 4 tega
pravilnika. 
(4) Ko so končani vsi postopki, uprava Komisiji in drugim
državam članicam sporoči dodatne informacije iz 5. točke Priloge 4 tega
pravilnika. 
(5) Uprava sporoča Komisiji in drugim državam članicam tudi: 
-       
podrobnosti o izvedenih ukrepih v razmejenih območjih iz 3. in 4. točke
Priloge 5 tega pravilnika, 
-       
podrobnosti o drugih izvedenih ukrepih iz Prilog 5 in 6 tega pravilnika
z utemeljitvijo, 
-       
podrobnosti o izvedenih dodatnih ali strožjih ukrepih iz 16. člena tega
pravilnika.
19. člen
(letno poročanje Komisiji in drugim državam članicam)
Uprava najmanj enkrat letno poroča Komisiji in drugim državam
članicam o podrobnostih in izsledkih sistematičnih raziskav iz 3. člena tega
pravilnika. Poročilo, ki mora vsebovati podatke iz 3. točke Priloge 1 tega
pravilnika, se za preteklo leto posreduje do 1. junija, za krompir, uporabljen
za seme na lastnih kmetijah pa do 1. septembra tekočega leta.
V. PREHODNE IN KONČNE DOLOČBE
20. člen
(uradno testiranje)
Do podelitve javnih pooblastil iz prvega odstavka 5. člena
tega pravilnika se uradno testiranje izvaja v skladu s pravilnikom, ki določa
pogoje za opravljanje nalog zdravstvenega varstva rastlin po javnem
pooblastilu.
21. člen
(prenehanje veljavnosti)
Z dnem uveljavitve tega pravilnika preneha veljati Odredba o
izvajanju sistematičnega nadzora in ukrepov za preprečevanje širjenja in
zatiranje krompirjeve rjave gnilobe, ki jo povzroča bakterija Ralstonia
solanacearum (Smith) Yabuuchi et al. (Uradni list RS, št. 85/99 in 45/01 -
ZZVR-1).
22. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-321/2006
Ljubljana, dne 26. marca 2007
EVA 2006-2311-0168
Iztok Jarc l.r. 
Minister za kmetijstvo, 
gozdarstvo in prehrano

Priloga
1:
Priloga
2:
Priloga
3:
Priloga
4:
Priloga
5:
Priloga
6: