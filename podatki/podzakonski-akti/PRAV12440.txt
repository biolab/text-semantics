I. SPLOŠNA DOLOČBA
1. člen
(vsebina)
Ta pravilnik ureja:
-       
vrste uniform v Finančni upravi Republike Slovenije (v nadaljnjem
besedilu: Finančna uprava),
-       
delovna mesta, na katerih uradne osebe Finančne uprave (v nadaljnjem
besedilu: uradne osebe) nosijo uniformo,
-       
kroj uniforme, trajanje in način uporabe uniforme,
-       
položajne oznake,
-       
videz in način nošenja uniforme,
-       
primere in pogoje, v katerih uradne osebe opravljajo naloge v uniformi
in civilni obleki.
II. VRSTE UNIFORM
2. člen
(uniforma)
Uniforma je službeno oblačilo s pripadajočimi oznakami
Finančne uprave, ki ga nosi uradna oseba pri opravljanju nalog Finančne uprave.
3. člen
(vrste uniform)
(1) Vrste uniform so:
-       
delovna obleka,
-       
službena obleka in
-       
identifikacijska obleka.
(2) Uniforma se nosi v skladu z njenim namenom in v
kompletu.
(3) Oznake Finančne uprave in dopolnilni deli uniforme
so sestavni del uniforme.
(4) Uradne osebe lahko za namene preizkušanja nosijo
tudi druge dele uniforme, ki morajo biti opremljeni z oznakami Finančne uprave.
4. člen
(delovna mesta, na katerih uradne osebe nosijo uniformo)
(1) Delovno obleko nosijo inšpektorji, preiskovalci,
cariniki in vodje oddelkov na finančnih uradih: v mobilnih oddelkih, oddelkih za
carinjenje, Oddelku za analize in kontrole in Oddelku za mejno kontrolo Luka
Koper.
(2) Službeno obleko nosijo direktor Uprave za carine in
namestnik direktorja Uprave za carine na Generalnem finančnem uradu ter vodje
sektorjev za carine na finančnih uradih (v nadaljnjem besedilu: uradne osebe na
vodstvenih položajih, ki nosijo službeno obleko), kadar predstavljajo oziroma
zastopajo Finančno upravo.
(3) Identifikacijsko obleko nosijo, kadar je to potrebno
zaradi narave opravljanja posamezne naloge, inšpektorji, izterjevalci,
cariniki, vodje oddelkov, vodje referatov in vodje sektorjev:
-       
na finančnih uradih: v oddelkih za trošarine, oddelkih za finančni
nadzor, sektorjih oziroma oddelkih za izvršbo, mobilnih oddelkih, Oddelku za
promet in Oddelku za naknadne kontrole in upravni postopek ter
-       
na Generalnem finančnem uradu: v Sektorju za preiskave in Oddelku za
transferne cene.
(4) V aktu o notranji organizaciji in sistemizaciji
delovnih mest Finančne uprave se določijo posamezna delovna mesta uradnih oseb
iz prvega, drugega in tretjega odstavka tega člena, ki nosijo uniformo.
5. člen
(nošenje uniforme)
(1) Zunaj delovnega časa smejo uradne osebe nositi
delovno in službeno obleko samo na poti na delo oziroma z dela.
(2) Ne glede na določbo prejšnjega odstavka lahko uradne
osebe nosijo delovno in službeno obleko tudi na slavnostnih dogodkih, ki so
povezani z delom ali promocijo Finančne uprave. V teh primerih lahko nad
napisom »CARINA« ali »FINANČNA UPRAVA« nosijo državna in druga odlikovanja.
(3) Identifikacijsko obleko nosijo uradne osebe samo pri
opravljanju nalog Finančne uprave.
(4) Predstojnik Finančne uprave lahko izjemoma dovoli
uporabo uniforme, njenih delov ali oznak tudi drugim osebam za namene promocije
in druge namene, ki ne škodujejo ugledu Finančne uprave in niso v nasprotju z
načeli, ki veljajo za nošenje uniforme v Finančni upravi.
III. KROJ UNIFORME IN DOPOLNILNIH DELOV UNIFORME
6. člen
(kroji in opisi posameznih delov uniforme in dopolnilnih
delov uniforme)
Kroji in opisi posameznih delov uniforme in dopolnilnih delov
uniforme so določeni v Prilogi 1, ki je priloga in sestavni del tega
pravilnika.
IV. DELOVNA IN SLUŽBENA OBLEKA
7. člen
(nošenje položajnih oznak)
(1) Uradne osebe nosijo naslednje položajne oznake:
-       
položajno oznako I. reda: če zasedajo delovno mesto, ki se uvršča v
tarifni razred V;
-       
položajno oznako II. reda: če zasedajo delovno mesto, ki se uvršča v
tarifni razred VI;
-       
položajno oznako III. reda: če zasedajo delovno mesto, ki se uvršča v
tarifni razred VII ali več.
(2) Uradne osebe na vodstvenih položajih nosijo
naslednje položajne oznake z obrobo:
-       
položajno oznako vodje II. reda: če zasedajo delovno mesto, ki se uvršča
v tarifni razred VI;
-       
položajno oznako vodje III. reda: če zasedajo delovno mesto, ki se
uvršča v tarifni razred VII ali več;
-       
položajno oznako vodje IV. reda: če zasedajo delovno mesto vodje
sektorjev za carine v finančnih uradih;
-       
položajno oznako vodje V. reda: če zasedajo delovno mesto namestnika
direktorja Uprave za carine na Generalnem finančnem uradu;
-       
položajno oznako vodje VI. reda: če zasedajo delovno mesto direktorja
Uprave za carine na Generalnem finančnem uradu.
(3) Izraz »tarifni razred« ima pomen, kot ga določa
zakon, ki ureja sistem plač v javnem sektorju.
8. člen
(napis »FINANČNA UPRAVA« in napis »CARINA«)
Napis »FINANČNA UPRAVA« nosijo uradne osebe, ki nosijo delovno
obleko v mobilnih oddelkih in Oddelku za analize in kontrole, ter uradne osebe
na vodstvenih položajih, ki nosijo službeno obleko. Napis »CARINA« pa nosijo
uradne osebe, ki nosijo delovno obleko v oddelkih za carinjenje in Oddelku za
mejno kontrolo Luka Koper.
9. člen
(skupine uradnih oseb, ki so upravičene do delovne ali
službene obleke)
Skupine uradnih oseb, ki so upravičene do delovne ali
službene obleke, so:
-       
prva skupina: uradne osebe mobilnih oddelkov, Oddelka za analize in
kontrole in Oddelka za mejno kontrolo Luka Koper;
-       
druga skupina: uradne osebe oddelkov za carinjenje;
-       
tretja skupina: uradne osebe na vodstvenih položajih, ki nosijo službeno
obleko.
10. člen
(prva skupina uradnih oseb)
(1) Letno delovno obleko uradnih oseb iz prve skupine 9.
člena tega pravilnika sestavljajo: vetrni jopič, hlače z žepi na strani, polo
majica s kratkimi rokavi, nizki čevlji, letna kapa, pas in letne nogavice.
(2) Prehodno-zimsko delovno obleko uradnih oseb iz prve
skupine 9. člena tega pravilnika sestavljajo: bunda, zimska kapa, pletena kapa,
vetrni jopič, hlače z vložkom in žepi na strani, pulover, puli z zadrgo, visoki
čevlji, pas in prehodno-zimske nogavice.
(3) Odsevno bundo in dežne nadhlače nosijo uradne osebe
iz prve skupine 9. člena tega pravilnika v letnem in prehodno-zimskem kompletu
delovne obleke.
(4) Službeni pas nosijo uradne osebe iz prve skupine
prejšnjega člena, ki jih v skladu z drugim odstavkom 28. člena Zakona o
finančni upravi (Uradni list RS, št. 25/14) določi predstojnik Finančne uprave.
Službeni pas se nosi v letnem in prehodno-zimskem kompletu delovne obleke.
11. člen
(druga skupina uradnih oseb)
(1) Letno delovno obleko uradnih oseb iz druge skupine
9. člena tega pravilnika sestavljajo: vetrni jopič, hlače oziroma krilo, srajca
s kratkimi rokavi, nizki čevlji, kravata, letna kapa, pas, letne nogavice
oziroma hlačne nogavice.
(2) Prehodno-zimsko delovno obleko uradnih oseb iz druge
skupine 9. člena tega pravilnika sestavljajo: bunda, zimska kapa, vetrni jopič,
hlače oziroma krilo z vložkom, pulover, srajca z dolgimi rokavi, visoki čevlji,
kravata, pas, prehodno-zimske nogavice oziroma hlačne nogavice.
(3) Dežne nadhlače nosijo uradne osebe iz druge skupine
9. člena tega pravilnika v letnem in prehodno-zimskem kompletu delovne obleke.
12. člen
(tretja skupina uradnih oseb)
(1) Letno službeno obleko uradnih oseb iz tretje skupine
9. člena tega pravilnika sestavljajo: suknjič, službene hlače oziroma krilo,
službena srajca s kratkimi rokavi, nizki čevlji, pas, kravata, kapa s ščitnikom
in letne nogavice oziroma hlačne nogavice.
(2) Prehodno-zimsko službeno obleko uradnih oseb iz
tretje skupine 9. člena tega pravilnika sestavljajo: bunda, pulover, kapa s
ščitnikom, suknjič, službene hlače oziroma krilo, službena srajca z dolgimi
rokavi, nizki čevlji, kravata, pas in prehodno-zimske nogavice oziroma hlačne
nogavice.
(3) Kapo s ščitnikom iz prvega in drugega odstavka tega
člena nosijo samo uradne osebe moškega spola iz tretje skupine 9. člena tega
pravilnika.
13. člen
(prehodno-zimsko obdobje in letno obdobje)
(1) Prehodno-zimsko obdobje se začne 15. oktobra in
konča 14. aprila naslednjega leta, letno obdobje se začne 15. aprila
in konča 14. oktobra istega leta.
(2) Glede na podnebne razmere na območju posameznega
finančnega urada lahko direktor finančnega urada posamezno obdobje podaljša ali
pa skrajša. To velja za celoten finančni urad, le izjemoma samo za posamezne
organizacijske enote v finančnem uradu.
V. IDENTIFIKACIJSKA OBLEKA
14. člen
(splošno)
Identifikacijska obleka sta identifikacijska vetrovka in
telovnik.
15. člen
(napis »FINANČNA UPRAVA«)
Identifikacijska vetrovka in telovnik imata na prsih in
zadnji strani napis »FINANČNA UPRAVA«.
VI. DODELJEVANJE UNIFORME IN DOPOLNILNIH DELOV UNIFORME
16. člen
(splošno)
Za dodeljevanje novih delov uniforme in dopolnilnih delov
uniforme veljajo količine prve dodelitve, normativi porabe in minimalni roki
trajanja, določeni v Prilogi 2, ki je priloga in sestavni del tega pravilnika.
17. člen
(podaljšanje roka uporabe)
(1) Če so uradne osebe, ki jim pripada uniforma ali
dopolnilni del uniforme, iz kakršnih koli razlogov odsotne z dela nepretrgoma šest
mesecev ali več, se rok uporabe posameznih delov podaljša za toliko časa,
kolikor so bile uradne osebe odsotne.
(2) Uradnim osebam, ki delajo polovični delovni čas, se
rok uporabe uniforme ali dopolnilnega dela uniforme podvoji.
18. člen
(uporaba delovne in službene obleke ter dopolnilnih delov
uniforme v lasti uradne osebe)
(1) Po poteku rokov trajanja, ob prenehanju delovnega
razmerja oziroma s premestitvijo na delovno mesto, na katerem ni predvidena
uporaba delovne obleke, službene obleke ali dopolnilnih delov uniforme, postane
delovna obleka, službena obleka ali dopolnilni del uniforme last uradne osebe,
ki ga je dobila v uporabo.
(2) V primerih iz prvega odstavka tega člena morajo
uradne osebe z uniforme sneti vse oznake Finančne uprave, finančnemu uradu
oziroma Generalnemu finančnemu uradu pa vrniti položajno in imensko oznako. Če
oznake ni mogoče odstraniti, se ta del uniforme ne sme nositi.
(3) Na prošnjo lahko predstojnik Finančne uprave dovoli,
da uradna oseba obdrži položajno in imensko oznako tudi po prenehanju delovnega
razmerja, vendar morata biti sneti z uniforme.
19. člen
(vračilo identifikacijske obleke)
Ob prenehanju delovnega razmerja oziroma s premestitvijo na
delovno mesto, na katerem ni predvidena uporaba identifikacijske obleke, mora
uradna oseba identifikacijsko obleko vrniti finančnemu uradu oziroma
Generalnemu finančnemu uradu.
20. člen
(plačilo zaradi uničenja, poškodovanja ali odtujitve)
(1) Uradna oseba mora plačati uniformo oziroma njen del
ali dopolnilni del uniforme, ki mu rok uporabe še ni potekel, če ga je po
lastni krivdi uničila, zelo poškodovala ali odtujila.
(2) Vrednost uniforme, njenega dela ali dopolnilnega
dela uniforme oziroma nadomestnega dela, ki ga mora plačati uradna oseba v
primeru iz prejšnjega odstavka, je enaka nabavni vrednosti uniforme oziroma
njenega dela ali dopolnilnega dela uniforme, po kateri ga Finančna uprava
nabavi na podlagi javnega naročila.
21. člen
(dodelitev uniforme, njenega dela ali dopolnilnega dela
uniforme)
O dodelitvi nove uniforme, njenega dela ali dopolnilnega dela
uniforme v primeru uničenja, poškodovanja, odtujitve ali če se uniforma, njen
del ali dopolnilni del uniforme ne prilega višini in telesni zgradbi uradne
osebe brez krivde uradne osebe, in o upravičenosti dodelitve nove uniforme,
njenega dela ali dopolnilnega dela uniforme pred potekom roka uporabe odloči
direktor finančnega urada ali predstojnik Finančne uprave.
VII. UREJENOST
22. člen
(osebna urejenost)
(1) Uniforma in dopolnilni del uniforme se morata prilegati
višini in telesni zgradbi uradne osebe, ki ga nosi.
(2) Uradne osebe morajo nositi predpisano, urejeno,
čisto, zlikano in nepoškodovano uniformo in dopolnilni del uniforme.
(3) Uradne osebe, ki morajo pri opravljanju nalog nositi
predpisano pokrivalo, ga nosijo na glavi vodoravno. Ščitnik pokrivala ne sme
zakrivati obrvi. Pokrivala niso dolžni nositi pri opravljanju dela v zaprtih
prostorih in vozilih ali kadar bi jih to oviralo pri opravljanju nalog.
(4) Uradnim osebam ni treba nositi kravate, če imajo
oblečeno samo srajco s kratkimi rokavi.
(5) Osebno urejenost uradnih oseb določi predstojnik
Finančne uprave z internim aktom.
VIII. PRIMERI IN POGOJI, V KATERIH URADNE OSEBE OPRAVLJAJO
NALOGE V UNIFORMI IN CIVILNI OBLEKI
23. člen
(opravljanje nalog v civilni obleki)
(1) Uradne osebe v mobilnih oddelkih na finančnih uradih
lahko opravljajo naloge Finančne uprave v civilni obleki, kadar je to potrebno
za učinkovito izvedbo naloge in to ne vpliva na varnost pri izvedbi naloge.
(2) Uradne osebe iz prejšnjega odstavka ne smejo
opravljati nalog Finančne uprave v civilni obleki pri ustavljanju prevoznih sredstev,
izvrševanju pooblastil na mejnih prehodih ter pri uporabi službenih psov za
odkrivanje prepovedanih drog, tobačnih izdelkov in drugih stvari.
24. člen
(odločanje o opravljanju nalog v civilni obleki)
O opravljanju nalog Finančne uprave v civilni obleki iz
prejšnjega člena tega pravilnika odloča vodja mobilnega oddelka oziroma tisti,
ki ga nadomešča, glede na okoliščine konkretnega primera.
IX. VODENJE EVIDENCE O DODELJEVANJU UNIFORME IN DOPOLNILNEGA
DELA UNIFORME
25. člen
(vodenje evidence)
Finančni uradi in Generalni finančni urad za svoje uslužbence
ugotavljajo potrebe po številu kosov uniforme in dopolnilnih delov uniforme ter
vodijo evidenco o dodeljevanju uniforme in dopolnilnih delov uniforme ter o
rokih uporabe posameznih kosov uniforme in dopolnilnih delov uniforme.

Priloga
1: Kroji in opisi posameznih delov uniforme in dopolnilnih delov uniforme
Priloga
2: Količine prve dodelitve, normativi porabe in minimalni roki trajanja
uniforme in dopolnilnih delov uniforme

Pravilnik o nošenju uniforme v Finančni upravi
Republike Slovenije (Uradni list RS, št. 26/15) vsebuje naslednji prehodni in
končni določbi:
»X. PREHODNI IN KONČNI DOLOČBI
26. člen
Obstoječe službene obleke, določene s Pravilnikom o službeni
obleki delavcev carinske službe (Uradni list RS, št. 62/10 in 25/14 –
ZFU), se uporabljajo z obstoječimi oznakami v skladu z 12. členom Uredbe o
barvah in oznakah uniforme v Finančni upravi Republike Slovenije (Uradni list
RS, št. 92/14).
27. člen
(1) Uradnim osebam, ki že imajo dele uniforme, ki jim
pripadajo po tem pravilniku, se kot minimalni rok trajanja posameznega dela
uniforme upošteva rok, določen v Pravilniku o službeni obleki delavcev carinske
službe (Uradni list RS, št. 62/10 in 25/14 – ZFU), ki je veljal ob dodelitvi
dela uniforme.
(2) Uradna oseba lahko uporablja službeno obleko, ki jo
je prejela po Pravilniku o službeni obleki delavcev carinske službe (Uradni
list RS, št. 62/10 in 25/14 – ZFU), najpozneje do prejema nove uniforme v
skladu s tem pravilnikom oziroma najdlje do 1. januarja 2017.
(3) Uradne osebe, ki so zaposlene na delovnem mestu, na
katerem jim v skladu s tem pravilnikom uniforma ne pripada več, morajo z
uniforme sneti vse oznake carinske službe, finančnemu uradu oziroma Generalnemu
finančnemu uradu pa najpozneje v 30 dneh od uveljavitve tega pravilnika vrniti
položajno in imensko oznako.
(4) Uradni osebi, ki ji v skladu s tem pravilnikom na
novo pripada uniforma ali dopolnilni del uniforme, se dodeli uniforma ali
dopolnilni del uniforme najpozneje do 1. aprila 2016. Do prejema uniforme
uradna oseba opravlja naloge Finančne uprave v civilni obleki, razen nalog iz
drugega odstavka 23. člena tega pravilnika.
28. člen
Z dnem uveljavitve tega pravilnika se prenehata uporabljati Uredba
o primerih in pogojih, v katerih pooblaščene uradne osebe carinske službe
opravljajo naloge službe v civilni obleki (Uradni list RS, št. 89/10 in 25/14 –
ZFU) in Pravilnik o službeni obleki delavcev carinske službe (Uradni list RS,
št. 62/10 in 25/14 – ZFU).
29. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o nošenju uniforme v Finančni upravi Republike Slovenije (Uradni
list RS, št. 34/19) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
Uniforme se uskladijo z določbami tega
pravilnika v petih letih od njegove uveljavitve.
10. člen
Ta pravilnik začne veljati naslednji
dan po objavi v Uradnem listu Republike Slovenije.«.