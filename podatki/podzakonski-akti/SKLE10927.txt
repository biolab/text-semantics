1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejši obseg in vsebino
dodatnega revizijskega pregleda in dodatnega revizorjevega poročila o
izpolnjevanju pravil o upravljanju tveganj v borznoposredniških družbah.
(2) Dodatno revizorjevo poročilo iz prvega odstavka tega
člena se pripravi na posamični podlagi ter tudi na konsolidirani podlagi, če je
borznoposredniška družba zavezana k izpolnjevanju bonitetnih zahtev na
konsolidirani podlagi, kot je opredeljena v poglavju 2 naslova II dela 1 Uredbe
(EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL L št. 176 z dne 27. junija
2013, str. 1; v nadaljevanju: Uredba 575/2013/EU).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
Pojmi, uporabljeni v tem sklepu, imajo enak pomen kot v
določbah ZTFI, Uredbi 575/2013/EU in v predpisih, izdanih na njuni podlagi.
3. člen
(uporaba določb drugih zakonov in predpisov)
Dodatni revizijski pregled izpolnjevanja pravil o upravljanju
tveganj v borznoposredniški družbi se opravi v skladu z Zakonom o revidiranju
(Uradni list RS, št. 65/08 in 63/13 – ZS-K), pravili Mednarodne zveze
računovodskih strokovnjakov, ki se nanašajo na preiskovanje in druge posle
dajanja zagotovil, ob upoštevanju določb ZTFI, Uredbe 575/2013/EU ter Izvedbene
uredbe Komisije (EU) št. 1423/2013 z dne 20. decembra 2013 o določitvi
izvedbenih tehničnih standardov glede zahtev po razkritju o kapitalu za
institucije v skladu z Uredbo (EU) št. 575/2013 Evropskega parlamenta in Sveta
(UL L št. 355 z dne 31. decembra 2013, str. 60; v nadaljevanju: Izvedbena
uredba 1423/2013/EU).
2. OBSEG IN VSEBINA DODATNEGA REVIZIJSKEGA PREGLEDA
4. člen
(splošno o revizijskem pregledu upravljanja tveganj)
(1) Dodatni revizijski pregled izpolnjevanja pravil o
upravljanju tveganj obsega pregled kreditnega, likvidnostnega, tržnega in
operativnega tveganja borznoposredniške družbe ter kapitala borznoposredniške
družbe.
(2) Pri pregledu vsebinskih področij iz prvega odstavka
tega člena revizor upošteva naravo, obseg in zapletenost tveganj, ki izhajajo
iz poslovnega modela borznoposredniške družbe in dejavnosti, ki jih opravlja
borznoposredniška družba.
(3) Revizor pri opravljanju dodatnega revizijskega
pregleda in pri sestavi dodatnega revizorjevega poročila o izpolnjevanju pravil
o upravljanju tveganj smiselno upošteva določbe Mednarodnega standarda sorodnih
storitev (MSS) 4400 – Posli opravljanja dogovorjenih postopkov v zvezi z
računovodskimi informacijami.
5. člen
(ustreznost upravljanja tveganj)
(1) V okviru dodatnega revizijskega pregleda revizor
pregleda, ali ima borznoposredniška družba dokumentirane in ali redno
posodablja spremembe:
(a)   
strategij in politik prevzemanja in upravljanja tveganj, vključno z
razmejitvijo med pomembnimi in nepomembnimi tveganji;
(b)   
postopkov ocenjevanja izpostavljenosti tveganjem, vključno s
predpostavkami, ki jih uporablja pri ocenjevanju izpostavljenosti tveganju;
(c)   
procesa zgodnjega odkrivanja povečanega tveganja, vključno z
uporabljenimi kazalniki.
(2) V okviru dodatnega revizijskega pregleda revizor
pregleda ali borznoposredniška družba zagotavlja ustrezno uresničevanje strategij
in politik prevzemanja in upravljanja na ravni dnevnih dejavnosti
borznoposredniške družbe in ali ima vzpostavljen sistem notranjih kontrol, ki
naslavljajo:
(a)   
operativno tveganje;
(b)   
tržna tveganja;
(c)   
kreditno tveganje;
(d)   
likvidnostno tveganje;
(e)   
izračunavanje kapitalskih zahtev.
6. člen
(kreditno tveganje)
(1) V okviru dodatnega revizijskega pregleda revizor pri
5 največjih kreditnih izpostavljenostih in na naključnem vzorcu 3 izmed
naslednjih 15 največjih kreditnih izpostavljenosti (brez upoštevanja izpostavljenosti
do enot centralne ravni države ali centralnih bank) pregleda pravočasnost
oblikovanja oslabitev glede na čas nastanka nepristranskih dokazov o oslabitvi
finančnega sredstva oziroma o možnosti izgube iz prevzetih obveznosti po
zunajbilančnih postavkah, kot so opredeljeni z računovodskim okvirjem, po
katerem borznoposredniška družba poroča, pri čimer mora revizor jasno
opredeliti svoja sodila glede pravočasnosti.
(2) Poleg zahtev iz 5. člena tega sklepa, revizor v
povezavi s kreditnim tveganjem preveri če politika borznoposredniške družbe
pokriva najmanj naslednja področja:
(a)   
tveganja, ki izhajajo iz koncentracije izpostavljenosti do posamezne
stranke, skupine povezanih strank ali strank, ki jih povezujejo skupni
dejavniki tveganja;
(b)   
ali ima borznoposredniška družba vzpostavljeno interno strukturo
limitov;
(c)   
obravnavanje aktivnega upravljanja izpostavljenosti posamezne osebe ali
skupine povezanih oseb v skladu z interno določenimi limiti;
(d)   
pravočasno sprejemanje ukrepov za zmanjševanje tveganja koncentracije;
(e)   
ustrezno poročanje o izpostavljenosti borznoposredniške družbe organu
vodenja oziroma, kjer je to primerno, organu nadzora.
7. člen
(poslovanje z osebami v posebnem razmerju
z borznoposredniško družbo)
V okviru dodatnega revizijskega pregleda revizor pregleda:
(a)   
skladnost seznama oseb v posebnem razmerju z borznoposredniško družbo
glede na določbe 193. člena ZTFI v zvezi s 1. do 9. točko drugega odstavka 149.
člena ZBan-2 po stanju na dan 31. decembra preteklega leta;
(b)   
ali ima borznoposredniška družba dokumentirane ustrezne politike za
opredelitev oseb v posebnem razmerju z borznoposredniško družbo iz 193. člena
ZTFI v zvezi z 10. točko drugega odstavka 149. člena ZBan-2 ter ali
jih v praksi tudi izvaja.
8. člen
(likvidnostno tveganje)
V okviru dodatnega revizijskega pregleda revizor na
naključnem vzorcu glede na določbe o minimalnih zahtevah za zagotavljanje
ustrezne likvidnostne pozicije borznoposredniških družb po Sklepu o minimalnih
zahtevah za zagotavljanje ustrezne likvidnostne pozicije borznoposredniških
družb (Uradni list RS, št. 72/16):
(a)   
za 5 dnevnih izračunov količnika likvidnosti prvega razreda preveri
ustreznost izračuna, pravilnost razvrstitve finančnih sredstev v prvi razred
ter skladnost preverjenega posameznega količnika s količnikom, ki ga je
borznoposredniška družba poročala Agenciji;
(b)   
za 2 mesečna izračuna količnika likvidnosti drugega razreda preveri
ustreznost izračuna ter pravilnost razvrstitve finančnih sredstev v drugi
razred ter skladnost preverjenega posameznega količnika s količnikom, ki ga je
borznoposredniška družba poročala Agenciji;
(c)   
v primerih, ko je izračunani količnik likvidnosti manjši od 1, preveri
ustreznost postopanja borznoposredniške družbe glede na njena notranja pravila
o upravljanju s tveganji ter dodatno preveri ali je borznoposredniška družba
pravočasno začela izvajati procese, ki so potrebni za zagotavljanje
zmanjševanja likvidnostnega tveganja.
9. člen
(škodni dogodki in pomembna izguba)
(1) V okviru dodatnega revizijskega pregleda revizor
preveri ali ima borznoposredniška družba vzpostavljen sistem, ki omogoča
zbiranje podatkov o škodnih dogodkih v bazo škodnih dogodkov in preveri ali
sistem vsebuje kriterije, ki vključujejo opredelitev podatkov o škodnem
dogodku, vključno z:
(a)   
bruto zneskom izgube;
(b)   
datumom nastanka in datumom vnosa škodnega dogodka;
(c)   
morebitnimi povračili od bruto zneska izgube;
(d)   
opisno informacijo o dejavnikih ali vzrokih škodnega dogodka;
(e)   
kategorizacijo glede na klasifikacijo škodnega dogodka;
(f)    
spodnje meje izgub za namen vključitve škodnega dogodka v bazo škodnih
dogodkov.
(2) V okviru dodatnega revizijskega pregleda revizor
pregleda, ali so podatki o škodnih dogodkih iz baze škodnih dogodkov usklajeni
z računovodskimi podatki glede izgub iz operativnega tveganja borznoposredniške
družbe po stanju na dan 31. decembra preteklega leta.
(3) Poleg zahtev iz 5. člena tega sklepa, revizor v
povezavi z operativnim tveganjem preveri, ali politika borznoposredniške družbe
vključuje politiko obravnave škodnih dogodkov, ki se lahko odrazijo v pomembni
izgubi ter ukrepe za preprečevanje ter sanacijo posledic te vrste škodnih
dogodkov, vključno z obveščanjem upravljalnega organa, višjega vodstva in vodje
funkcij notranjih kontrol.
10. člen
(zahteve po preudarnem vrednotenju sredstev)
V okviru dodatnega revizijskega pregleda revizor pregleda
skladnost procesa preudarnega vrednotenja z zahtevami iz 105. člena Uredbe
575/2013/EU za naključni vzorec 3 pozicij iz trgovalne knjige po stanju na
dan 31. decembra preteklega leta.
11. člen
(odložene terjatve za davek)
V okviru dodatnega revizijskega pregleda revizor po stanju na
dan 31. decembra preteklega leta pregleda pravilnost razmejitve odloženih
terjatev za davek, ki jih borznoposredniška družba izkazuje v skladu z
računovodskimi pravili, za namen izračuna kapitala v skladu z Uredbo
575/2013/EU na:
(a)   
odložene terjatve za davek, ki se nanašajo na prihodnji dobiček, kot so
opredeljene v 38. členu Uredbe 575/2013/EU;
(b)   
odložene terjatve za davek, ki se ne nanašajo na prihodnji dobiček, kot
so opredeljene v 39. členu Uredbe 575/2013/EU ter
(c)   
odložene terjatve za davek, ki se nanašajo na prihodnji dobiček in
izhajajo iz začasnih razlik, kot so opredeljene v 38. členu Uredbe 575/2013/EU
v povezavi s prvim odstavkom 48. člena Uredbe 575/2013/EU.
12. člen
(uskladitev postavk kapitala z revidiranimi računovodskimi
izkazi)
V okviru dodatnega revizijskega pregleda revizor pregleda
uskladitev postavk kapitala po stanju na dan 31. decembra preteklega leta
z revidiranimi računovodskimi izkazi z vidika izpolnjevanja zahtev po razkritju
v skladu z Izvedbeno uredbo 1423/2013/EU.
3. OBSEG IN VSEBINA DODATNEGA REVIZORJEVEGA POROČILA
13. člen
(splošno o dodatnem revizorjevem poročilu)
(1) V zvezi z dodatnim revizijskim pregledom iz
2. poglavja tega sklepa revizor pripravi dodatno revizorjevo poročilo v
skladu s standardom iz tretjega odstavka 4. člena tega sklepa.
(2) V dodatnem revizorjevem poročilu iz prvega odstavka
tega člena revizor za vsako od področij iz 2. poglavja tega sklepa povzame
ključne ugotovitve opravljenega revizijskega pregleda in poroča po vsebinskih
sklopih oziroma vzorčnih primerih, ki jih je pregledal.
(3) V dodatnem revizorjevem poročilu iz prvega odstavka
tega člena revizor navede tudi:
(a)   
morebitne pomanjkljivosti, ugotovljene pri revizijskem pregledu,
(b)   
priporočila za izboljšave na področjih, kjer so bile ugotovljene
pomanjkljivosti,
(c)   
če je smiselno, tudi ugotovitve glede izpolnjevanja revizorjevih
priporočil iz preteklih let.
4. KONČNI DOLOČBI
14. člen
(prenehanje uporabe sklepa)
Z dnem začetka uporabe tega sklepa se preneha uporabljati
Sklep o obsegu in vsebini dodatnega revizijskega pregleda glede izpolnjevanja
pravil o upravljanju s tveganji v borznoposredniških družbah (Uradni list RS,
št. 74/09 in 30/16 – ZTFI-F).
15. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije, uporabljati pa se začne pri revizijskem pregledu
letnega poročila za poslovno leto 2017.
Št. 00700-9/2016-3
Ljubljana, dne 10. novembra 2016
EVA 2016-1611-0125
Predsednik Sveta
Agencije za trg vrednostnih papirjev
mag. Miloš Čas l.r.