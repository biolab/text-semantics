1. člen
(vsebina)
Ta pravilnik določa pogoje za uporabo označbe »tradicionalni
ugled« za belokranjsko pogačo in postopek njene priprave.
2. člen
(označevanje)
Belokranjska pogača mora biti označena v skladu s predpisom,
ki ureja splošno označevanje predpakiranin živil, predpisom, ki ureja zaščitni
znak za označevanje kmetijskih pridelkov oziroma živil in v skladu s tem
pravilnikom. 
Označbo »tradicionalni ugled – belokranjska pogača« lahko
uporabljajo tisti pripravljalci belokranjske pogače, ki izpolnjuje pogoje,
določene s tem pravilnikom, ter so kontrolirani in certificirani v skladu s
predpisi, ki urejajo pogoje za uporabo označb za posebne kmetijske pridelke in
živila.
3. člen
(meroslovne zahteve)
Nazivna količina predpakirane belokranjske pogače, njen
dovoljeni negativni odstopek ter oznaka za nazivno količino morajo biti v
skladu s predpisom, ki ureja predpakirane izdelke.
4. člen
(surovine)
Surovine za pripravo belokranjske pogače so: 
-       
50 dag mehke bele moke, 
-       
3 dcl mlačne vode, 
-       
2 kavni žlički soli, 
-       
20 g kvasa, 
-       
1 ščepec kumine, 
-       
1 celo jajce, 
-       
pol žličke sladkorja.
5. člen
(postopek priprave)
Za pripravo testa za belokranjsko pogačo se zdrobi 20 g kvasa
in doda tri žličke bele mehke moke, 1/2 dcl mlačne vode in pol žličke sladkorja
ter vse skupaj premeša v gosto tekočo snov. Tako pripravljeni kvasni nastavek
mora vzhajati tako dolgo, da se mu poveča volumen za več kot enkrat. 
Iz bele moke, mlačne vode in kvasnega nastavka iz prejšnjega
odstavka se pripravi zames, ki se gnete 8 do 10 minut, tako da se dobi gladko
in ne pretrdo testo, ki se ne sme prijemati rok. Testo se pokrije s prtom ali
pokrovom posode, kjer se je zamesilo, in vzhaja tako dolgo, da se njegov
volumen poveča za enkrat. Tako vzhajano testo se položi na pekač, premazan z
oljem ali mastjo, kjer se z rokama raztegne v velikost premera 30 cm. Testo se
raztegne po pekaču od 1 do 2 cm na debelo, proti robu se debelina zmanjšuje,
ker se testo z rokama razporedi iz notranjosti proti robu. Testo se ne sme
dotikati stranic pekača, ker mora biti rob pogače nižji od sredine. Po testu se
do dna pekača, iz ene na drugo stran, zarežejo poševne črte s približno 4
centimetersko medsebojno razdaljo. Testo se premaže s stepenim jajcem, v
katerega se doda ščepec zrn kumine. Po vrhu se tako pripravljeno testo posuje s
ščepcem grobe morske soli. 
Testo iz prejšnjega odstavka se peče v predhodno segreti
pečici pri 220 °C od 20 do 25 minut. Pečena belokranjska pogača mora biti
svetlo rjavo zapečena, v sredini visoka od 3 do 4 cm, ob robu pa od 1 do 2 cm. 
Belokranjska pogača se ponudi še topla in se ne reže, ampak
lomi po zarezanih poševnih črtah.
6. člen
(vodenje pisne dokumentacije)
Pripravljalci belokranjske pogače, ki uporabljajo označbo
tradicionalnega ugleda, vodijo podatke o količini pripravljene in prodane
belokranjske pogače.
7. člen
(prenehanje veljavnosti)
Z dnem uveljavitve tega pravilnika preneha veljati odredba o
označbi tradicionalnega ugleda za Belokranjsko pogačo (Uradni list RS, št.
49/01).
8. člen
(veljavnost)
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-37/2002
Ljubljana, dne 24. maja 2002.
Minister 
za kmetijstvo, 
gozdarstvo in prehrano 
mag. Franc But l. r.