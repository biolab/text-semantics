1. člen
Ta uredba ureja način in kriterije za sofinanciranje
nekomercialnih javnih glasil iz prvega in drugega odstavka 3. člena zakona o
javnih glasilih (v nadaljnjem besedilu: nekomercialna javna glasila), če ni z
zakonom ali meddržavnim sporazumom drugače določeno. 
Uredba se ne uporablja za: 
-    
javna glasila, ki jih izdajajo državni organi v okviru svojega delovnega
področja, 
-    
javna glasila, ki izhajajo v tujini in se sofinancirajo iz proračunske
postavke "Ustavne obveznosti Republike Slovenije".
2. člen
Nekomercialna javna glasila, ki so upravičena do
sofinanciranja iz državnega proračuna na način in pod pogoji, določenimi s to
uredbo, so: 
-    
periodični tisk, pomemben za uresničevanje pravice državljanov Republike
Slovenije do obveščenosti in za ohranjanje slovenske nacionalne in kulturne
identitete; 
-    
periodični tisk, namenjen obveščanju italijanske in madžarske narodne
skupnosti v Sloveniji; 
-    
periodični tisk, namenjen obveščanju Slovencev zunaj Republike
Slovenije; 
-    
javna glasila za slepe in gluhe državljane Republike Slovenije, s
katerimi uresničujejo svojo pravico do obveščenosti v njim prilagojenih
tehnikah; 
-    
lokalni nekomercialni RTV programi v delu, ki je namenjen obveščanju
zamejskih Slovencev in o njih.
3. člen
Drugi pogoji, ki jih morajo izpolnjevati javna glasila iz
prejšnjega člena so: 
-    
da ima izdajatelj sedež ali stalno prebivališče v Republiki Sloveniji; 
-    
da izhajajo za območje celotne države ali za območje na katerem živi
italijanska ali madžarska narodna skupnost; 
-    
da zaradi narave oziroma zvrsti in omejene naklade ni mogoče
pričakovati, da bi se v celoti financirala s prodajo na trgu.
4. člen
Za izbor in sofinanciranje nekomercialnih javnih glasil iz 2.
in 3. člena te uredbe, ki glede na svojo programsko zasnovo sodijo v delovno
področje ministrstva ali vladne službe, objavi ministrstvo oziroma vladna
služba vsako leto javni razpis v Uradnem listu Republike Slovenije, najpozneje
do 30. septembra. 
Razpisni rok traja najmanj 30 dni.
5. člen
V javnem razpisu morajo biti objavljeni naslednji podatki: 
-    
celotno ime in naslov ministrstva oziroma službe, 
-    
predmet razpisa (zvrst, področje), 
-    
rok in način oddaje ponudbe oziroma predloge, 
-    
osnovna merila in kriteriji za izbiro, 
-    
rok, v katerem bodo izdajatelji obveščeni o izbiri in sofinanciranju.
6. člen
Prijava na razpis mora vsebovati: 
-    
izpolnjen prijavni obrazec, 
-    
predračun stroškov in prihodkov, 
-    
programsko zasnovo (za javna glasila, ki se prijavljajo prvič oziroma še
niso bila sofinancirana), 
-    
uredniški program za prihodnje leto, 
-    
izvode preteklega letnika, 
-    
druge podatke, določene v predpisu iz 7. člena te uredbe.
7. člen
Podrobnejšo vsebino javnega razpisa, prijave ter vsebino
obrazcev predpiše pristojni minister.
8. člen
Izdajatelj se lahko prijavi na javni razpis, če javno glasilo
izhaja vsaj eno leto. 
Izjemoma se lahko prijavi izdajatelj, ki namerava izdati novo
nekomercialno glasilo, če gre za tematiko, ki še ni predmet obravnave nobenega
nekomercialnega javnega glasila v Republiki Sloveniji.
9. člen
Pri obravnavanju in izbiri prijav ministrstvo oziroma služba
upošteva zlasti: 
-    
kvaliteto (estetsko, strokovno), 
-    
prispevek k ohranjanju in oblikovanju slovenske nacionalne in kulturne
identitete oziroma identitete italijanske in madžarske narodne skupnosti, 
-    
deficitarnost obveščanja o posameznih strokovnih ali kulturnih
vprašanjih, 
-    
skupni slovenski kulturni prostor, 
-    
prispevek k pretoku ali izmenjavi kulturnih in znanstveno-strokovnih
dosežkov, 
-    
prispevek k razvoju izobraževanja nasploh ter prispevek k strokovnemu
izobraževanju, 
-    
prispevek k izobraževanju in h kulturni vzgoji otrok in mladine, 
-    
strokovno usposobljenost članov uredništva, 
-    
predvideno naklado, 
-    
druga merila, določena v splošnem aktu ministrstva oziroma službe.
10. člen
Delež sofinanciranja iz državnega proračuna lahko znaša
največ 60% proizvodnih stroškov. V proizvodne stroške se lahko štejejo: 
-    
honorarji, plače, 
-    
papir, 
-    
tisk, 
-    
PTT in drugi materialni stroški. 
Izjemoma je lahko odstotek sofinanciranja višji od 60%
proizvodnih stroškov v primerih, ki jih predpiše pristojni minister. 
Zaradi uresničevanja z zakonom zagotovljene pravice do
obveščenosti se za slepe in gluhe sofinancira tudi razvoj potrebne tehnične
infrastrukture.
11. člen
Javni razpis ni potreben: 
-    
če je izdajatelj nekomercialnega javnega glasila - uporabnik
proračunskih sredstev – določen z zakonom, 
-    
če je za izdajanje oziroma oddajanje javnega glasila usposobljen samo en
izvajalec, 
-    
če je uporabnik proračunskih sredstev v smislu četrte alinee 2. člena te
uredbe Zveza društev slepih in slabovidnih Slovenije ali Zveza gluhih in
naglušnih Slovenije, 
-    
če gre za programske storitve RTV Slovenija, namenjene slepim ali gluhim
državljanom Republike Slovenije (prva alinea 13. člena zakona o RTV Slovenija).
Organizaciji iz tretje alinee prejšnjega odstavka morata
Uradu Vlade Republike Slovenije za informiranje predložiti finančno ovrednoten
letni program stroškov za nekomercialna javna glasila ter za razvoj potrebne
tehnične infrastrukture. Urad upošteva zlasti pomen javnega glasila za
obveščanje slepih in gluhih državljanov Republike Slovenije o vseh vprašanjih
družbenega življenja, ki jim sicer zaradi komunikacijskih ovir niso dostopna.
12. člen
Pristojno ministrstvo oziroma služba sklene z izdajateljem pisno
pogodbo. Če javno glasilo obravnava tematiko z različnih področij, sklenejo
sofinancerji skupno pogodbo z izdajateljem.
13. člen
Ta uredba začne veljati naslednji dan po objavi v Uradnem
listu Republike Slovenije.
Št. 402-06/94-9/1-8
Ljubljana, dne 4. avgusta 1994.
Vlada Republike Slovenije
dr. Janez Drnovšek l. r. 
Predsednik