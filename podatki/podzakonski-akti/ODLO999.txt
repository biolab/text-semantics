1. člen
Za kulturni spomenik državnega pomena se razglasi enoto
dediščine: 
-       
Vipava - Grobnica Hrovatin-Laurin (EŠD 7466). 
Enota ima zaradi izjemnih kulturnih, zgodovinskih,
arheoloških ter umetnostnih in arhitekturnih lastnosti poseben pomen za
Republiko Slovenijo. Zato jo razglašamo za kulturni spomenik državnega pomena z
lastnostmi zgodovinskega ter umetnostnega in arhitekturnega spomenika.
2. člen
Lastnosti, ki utemeljujejo razglasitev za spomenik državnega
pomena: 
Grobnico Hrovatin–Laurin krasita dva egiptovska sarkofaga iz
obdobja 2480–2473 pr. n. št., izkopana v Sakkari pri Memfisu in leta 1845
prepeljana v Vipavo na grob staršev avstrijskega generalnega konzula v Egiptu,
Antona pl. Lavrina. Grobnica leži ob južnem pokopališkem zidu in kot celota
predstavlja izjemen primer nagrobne arhitekture iz sredine 19. stoletja.
Dosedanji izvirni del, naslonjen na pokopališki zid, je bil skromno, a občuteno
oblikovan kot kulisa stilizirane arhitekture starega veka, v celoti podrejene
obema sarkofagoma.
3. člen
Kulturni spomenik stoji na parceli številka 1973 (del) in
parceli številka 1974/8 (del), k.o. Vipava. 
Meje spomenika so vrisane na katastrskem načrtu v merilu 1 :
1000 in na temeljnem topografskem načrtu v merilu 1 : 5000. Izvirnika načrtov,
ki sta sestavni del tega odloka, hranita Ministrstvo za kulturo, Uprava
Republike Slovenije za kulturno dediščino in Javni zavod Republike Slovenije za
varstvo kulturne dediščine (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, zgodovinskih, arheoloških ter umetnostnih in
arhitekturnih vrednot v celoti, v njihovi izvirnosti in neokrnjenosti, 
-       
prepoved vseh posegov v spomenik, razen pooblaščenim strokovnim osebam,
s predhodnim pisnim soglasjem zavoda, s privolitvijo lastnika, družine Hrovatin
in dedičev, 
-       
podrejanje sleherne rabe in posegov v območje spomenika vzdrževanju
varovanih spomeniških lastnosti, 
-       
omogočanje predstavitve celote in posameznih zaščitenih sestavin ter
dostopnosti javnosti v meri, ki ne ogroža varovanja spomenika in njegovih
sestavnih delov in ki ni v nasprotju s pokopališčnim redom. 
Spomenik je zavarovan z namenom, da se: 
-       
ohranijo kulturne, zgodovinske, arheološke ter umetnostne in
arhitekturne vrednote spomenika, 
-       
poveča pričevalnost kulturnega spomenika, 
-       
predstavi kulturne vrednote spomenika in situ, v tisku in drugih
medijih, 
-       
spodbudi učno-predstavitveno in znanstveno raziskovalno delo.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik in njegove dele so potrebni
predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6. člen
Pristojni zavod mora v treh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99). 
Odločba iz prejšnjega odstavka določa pogoje za raziskovanje,
načine vzdrževanja, pogoje za posege, fizično zavarovanje, pravni promet, način
upravljanja in rabe spomenika, dostopnost spomenika za javnost in posamezne
druge ukrepe za čim bolj učinkovito varstvo spomenika. Varstveni režim lahko
omejuje lastninsko pravico le v obsegu, ki je nujen za izvajanje varstva
spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-3
Ljubljana, dne 26. julija 2001.
Vlada Republike Slovenije
dr. Pavel Gantar l. r. 
Minister