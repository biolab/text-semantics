SPLOŠNE DOLOČBE
1. člen
Ta pravilnik določa vsebino in način opravljanja nadzora nad
delom centrov za preprečevanje in zdravljenje odvisnosti od prepovedanih drog
(v nadaljnjem besedilu: center).
2. člen
Nadzor nad delom centrov izvaja Komisija za nadzor nad delom
centrov za preprečevanje in zdravljenje odvisnosti od prepovedanih drog (v
nadaljnjem besedilu: nadzorna komisija), ki jo imenuje minister, pristojen za
zdravstvo. 
Nadzorno komisijo sestavljajo predstavniki Ministrstva za
zdravstvo, Zdravniške zbornice Slovenije, Razširjenega strokovnega kolegija za
psihiatrijo, Razširjenega strokovnega kolegija za splošno medicino in
koordinacije centrov za preprečevanje in zdravljenje odvisnosti od prepovedanih
drog.
3. člen
Program nadzora določi minister, pristojen za zdravstvo za
obdobje enega leta.
NAČIN IZVAJANJA NADZORA
4. člen
Nadzorna komisija ima pri opravljanju nadzora zlasti
naslednje naloge: 
-    
preverjanje načina izvajanja doktrine zdravljenja odvisnosti; 
-    
svetovanje v zvezi z izvajanjem doktrine zdravljenja odvisnosti; 
-    
preverjanje izvajanja vzdrževalnega metadonskega programa v Republiki
Sloveniji; 
-    
pregled dokumentacije centrov; 
-    
nadzor nad obsegom opravljenega dela; 
-    
preverjanje izpolnjevanja normativov glede kadrov; 
-    
ugotavljanje izpolnjevanja pogojev glede prostorov in opremo centrov; 
-    
druge naloge.
5. člen
Center ima pravico in dolžnost sodelovati pri delu nadzorne
komisije, zagotoviti dostop v prostore, omogočiti pregled zahtevane
dokumentacije, nuditi dodatne informacije ter zagotoviti nemoteno delo nadzorne
komisije.
6. člen
O poteku nadzora nadzorna komisija poda zapisnik. 
Zapisnik se najkasneje v roku osmih dni pošlje centru, članom
nadzorne komisije ter Ministrstvu za zdravstvo, po potrebi pa tudi drugim
organom. 
Center lahko pisne pripombe na zapisnik posreduje nadzorni
komisiji najkasneje v 8 dneh po prejemu zapisnika.
7. člen
Pri opravljanju nadzora v centru sodelujeta najmanj dva člana
nadzorne komisije. 
Nadzorna komisija lahko povabi k delu tudi druge
strokovnjake. 
Pri opravljanju nadzora nadzorna komisija lahko sodeluje s
koordinacijo centrov za preprečevanje in zdravljenje odvisnosti od prepovedanih
drog.
8. člen
Člani nadzorne komisije morajo varovati kot poklicno
skrivnost vse podatke, s katerimi so bili seznanjeni pri izvajanju nadzora v
skladu zakonom, ki ureja zdravstveno dejavnost in zakonom, ki ureja varstvo
osebnih podatkov.
VRSTE NADZORA
9. člen
Nadzor je lahko reden, v skladu z letnim programom iz 3.
člena tega pravilnika, ali izreden. 
Redni nadzor se v vsakem centru opravi najmanj enkrat na
leto. 
Izredni nadzor se opravi, ko se pojavi sum o nepravilnostih
pri delovanju centra v zvezi z nalogami iz 4. člena tega pravilnika.
10. člen
V primeru rednega nadzora nadzorna komisija obvesti center o
datumu, uri in sestavi nadzorne komisije najmanj 8 dni pred predvidenim dnem
nadzora.
11. člen
Izredni nadzor se napove dan pred izvedbo nadzora, izjemoma
pa se nadzor lahko opravi tudi brez vnaprejšnje napovedi.
12. člen
Na podlagi zapisnika nadzorne komisije lahko minister za
zdravstvo predlaga naslednje ukrepe: 
-    
zahteva odpravo ugotovljenih pomanjkljivosti glede izvajanja doktrine
zdravljenja odvisnosti ter določi rok za njihovo odpravo; 
-    
v skladu z zakonom, ki ureja zdravstveno dejavnost začasno, dokler niso
odpravljene ugotovljene pomanjkljivosti prepove izvajanje dejavnosti v centru.
13. člen
Člani nadzorne komisije se izkažejo s pisnim pooblastilom
ministra za zdravstvo.
14. člen
Stroške izvajanja rednega nadzora krije Ministrstvo za zdravstvo.
KONČNA DOLOČBA
15. člen
Ta pravilnik začne veljati osmi dan po objavi v Uradnem listu
Republike Slovenije.
Št. 5809-1/98:85
Ljubljana, dne 12. maja 2000.
dr. Marjan Jereb l. r. 
Minister 
za zdravstvo