1. člen
(vsebina pravilnika)
Ta pravilnik določa obseg in vsebino strokovnega izpita za
ribogojca (v nadaljnjem besedilu: izpit), program praktičnega usposabljanja,
sestavo in oblikovanje izpitnih komisij, način prijave k izpitu, trajanje in
način opravljanja izpita, izdajanje potrdil o izpitu, vodenje evidenc o
izpitih, plačilo izpitne komisije ter druga vprašanja v zvezi z opravljanjem
izpita.
2. člen
(obseg izpita)
Izpit obsega preverjanje znanja iz vsebin, ki jih ribogojec
neposredno uporablja pri gojitvi rib za poribljavanje voda, ki so določene v
tem pravilniku.
3. člen
(vsebina izpita)
Izpit obsega naslednje vsebine: 
-       
zgodovino in osnove ribogojstva; 
-       
predpise iz področja sladkovodnega ribištva in gojitve rib; 
-       
predpise iz področja varstva okolja, ohranjanja narave in upravljanja
voda; 
-       
gojitev rib; 
-       
ribogojne postopke za hladnovodne vrste rib; 
-       
ribogojne postopke za toplovodne vrste rib; 
-       
vzrejo rib za prehrano; 
-       
vzrejo rib za poribljavanje; 
-       
bolezni rib in predpise s tega področja.
4. člen
(praktično usposabljanje)
(1) Kandidat mora pred opravljanjem izpita opraviti praktično
usposabljanje. 
(2) Praktično usposabljanje se opravlja v ribogojnici, ki jo
določi nosilec javnega pooblastila za opravljanje strokovnega izpita za
ribogojca (v nadaljnjem besedilu: nosilec javnega pooblastila) in traja najmanj
40 ur. 
(3) Potrdilo o opravljenem praktičnem usposabljanju izda
kandidatu nosilec javnega pooblastila. 
(4) Praktični del usposabljanja zajema spoznavanje z
ribogojskimi opravili, ki jih ribogojec neposredno uporablja pri delu v
ribogojstvu in obsega: 
-       
odlov plemenk; 
-       
smukanje; 
-       
valjenje; 
-       
krmljenje; 
-       
transport; 
-       
poribljavanje; 
-       
čiščenje ribogojnih objektov; 
-       
postopke zdravstvene preventive; 
-       
zdravljenje rib.
5. člen
(podrobnejša vsebina izpita in program praktičnega usposabljanja)
(1) Podrobnejša vsebina izpita in praktično usposabljanje sta
določena s programom, ki je kot priloga 1 sestavni del tega pravilnika. 
(2) Nosilec javnega pooblastila je dolžan kandidatu za
opravljanje izpita zagotoviti najmanj 8 ur teoretičnega usposabljanja ter vso
potrebno literaturo in pravne vire, ki so potrebni za opravljanje izpita.
6. člen
(izpitna komisija)
(1) Na predlog nosilca javnega pooblastila imenuje člane
izpitne komisije iz vrst strokovnjakov z izobrazbo in izkušnjami iz področja
ribogojstva, varstva okolja, ohranjanja narave in upravljanja voda minister za
kmetijstvo, gozdarstvo in prehrano (v nadaljnjem besedilu: minister). 
(2) Član izpitne komisije mora imeti najmanj univerzitetno
izobrazbo ustrezne smeri glede na vsebino programa.
7. člen
(določitev izpitne komisije ter zapisnikarja)
(1) Nosilec javnega pooblastila med imenovanimi člani izpitne
komisije določi predsednika, dva člana izpitne komisije in zapisnikarja ter
določi izpitni rok in kraj opravljanja izpita. 
(2) Nosilec javnega pooblastila obvesti člane izpitne
komisije in zapisnikarja o izboru, izpitnem roku in kraju opravljanja izpita
vsaj petnajst dni pred izpitnim rokom.
8. člen
(predsednik izpitne komisije)
Predsednik izpitne komisije vodi izpitni postopek in skrbi za
izpitni red.
9. člen
(dolžnosti članov izpitne komisije)
(1) Člani izpitne komisije in zapisnikar morajo opravljati
dolžnosti v zvezi z delom v izpitni komisiji, v katero so imenovani. 
(2) Oseba iz prejšnjega odstavka mora takoj, ko izve za
razlog, zaradi katerega ne bi mogla opraviti svoje dolžnosti v izpitni
komisiji, obvestiti nosilca javnega pooblastila. 
(3) Minister lahko razreši imenovanega člana izpitne
komisije, če ta ne opravlja dolžnosti, določenih s tem pravilnikom.
10. člen
(prijava na izpit)
(1) Kandidat za opravljanje izpita vloži prijavo na
predpisanem obrazcu pri nosilcu javnega pooblastila. 
(2) Nosilec javnega pooblastila obvesti kandidata za izpit o
času in kraju usposabljanja, izpitnem roku ter kraju izpita. 
(3) Kandidata za opravljanje izpita se o času in kraju izpita
obvesti najmanj petnajst dni pred izpitnim rokom.
11. člen
(opravljanje izpita)
(1) Izpit je sestavljen iz pisnega in ustnega dela. 
(2) Pred pričetkom pisnega dela izpita predsednik izpitne
komisije ugotovi istovetnost kandidata. 
(3) Pisni del izpita obsega 20 vprašanj od katerih sta vsaj
dve vprašanji iz posamezne vsebine, ki je predpisana v 3. členu tega
pravilnika. 
(4) Pisni del izpita opravlja kandidat pod nadzorom najmanj
enega člana izpitne komisije, ustni del pa pred izpitno komisijo.
12. člen
(ocena pisnega dela)
Uspeh kandidata pri pisnem delu izpita oceni izpitna komisija
na predlog člana, ki je pripravil in pregledal pisni test.
13. člen
(ustni del izpita)
(1) Ustni del izpita kandidat opravlja le v primeru, če je
pri pisnem delu izpita dosegel najmanj 60% točk. 
(2) Ustni in pisni del izpita se opravljata na isti dan. 
(3) Vprašanja, ki jih postavijo izpraševalci kandidatu pri
ustnem delu izpita, se morajo nanašati na vsebine iz 3. člena tega pravilnika.
14. člen
(trajanje izpita, javnost izpita in razglasitev izida
izpita)
(1) Pisni del izpita traja največ 90 minut, ustni del pa
največ 15 minut. 
(2) Izpit je javen. 
(3) Izpitna komisija na podlagi ocene posameznih delov izpita
odloči ali je kandidat izpit uspešno opravil. 
(4) Izid izpita razglasi predsednik izpitne komisije ob
navzočnosti članov izpitne komisije, zapisnikarja in kandidata.
15. člen
(ugovor)
(1) Kandidat, ki izpita ni uspešno opravil, lahko takoj po
razglasitvi izida izpita poda pri zapisnikarju ugovor ustno na zapisnik. 
(2) O upravičenosti ugovora odloči večina članov imenovane
izpitne komisije iz 6. člena tega pravilnika. 
(3) V primeru upravičenosti ugovora na izid izpita se
kandidatu omogoči ponovno opravljanje izpita brez dodatnih stroškov v
naslednjem izpitnem roku.
16. člen
(potrdilo o izpitu)
(1) Kandidatu, ki je izpit uspešno opravil, se izda potrdilo
o opravljenem izpitu. Potrdilo podpiše predsednik izpitne komisije. 
(2) Potrdilo o opravljenem izpitu se izda na predpisanem obrazcu,
ki je kot priloga 2 sestavni del tega pravilnika. 
(3) Potrdilo se vroči kandidatu najkasneje v osmih dneh od
dneva opravljenega izpita.
17. člen
(zapisnik)
O poteku izpita se za vsakega kandidata vodi zapisnik. Pisna
naloga je priloga zapisnika. Zapisnik podpišejo predsednik in člana izpitne
komisije ter zapisnikar.
18. člen
(zbirka dokumentov o kandidatu)
(1) Nosilec javnega pooblastila vodi za vsakega kandidata
zbirko dokumentov, ki vsebuje prijavo k izpitu, zahtevana potrdila, obvestilo o
dnevu in kraju opravljanja izpita in zapisnik o poteku izpita. 
(2) Zbirka dokumentov o kandidatih se hrani dve leti od dneva
opravljanja izpita. 
(3) Podatke za evidenco o opravljenih izpitih mora nosilec
javnega pooblastila poslati v ribiški kataster najkasneje v 14 dneh od izdaje
potrdila o opravljenem izpitu.
19. člen
(evidenca o opravljenih izpitih)
(1) Evidenca o opravljenih izpitih se vodi v ribiškem
katastru za namen ugotavljanja usposobljenosti za opravljanje ribogojske
dejavnosti. 
(2) Evidenca iz prejšnjega odstavka vsebuje: 
-       
zaporedno evidenčno številko; 
-       
številko izpita; 
-       
ime in priimek kandidata; 
-       
identifikacijsko številko kandidata; 
-       
kraj rojstva kandidata; 
-       
datum in kraj opravljanja izpita. 
(3) Podatke iz evidence iz prejšnjega odstavka se hrani trajno.
20. člen
(plačilo izpitne komisije)
(1) Predsedniku in članoma izpitne komisije ter zapisnikarju
pripada plačilo za delo in povračilo stroškov v zvezi z delom v izpitni
komisiji v višini, ki jo določi nosilec javnega pooblastila. 
(2) Za kandidate plača stroške praktičnega usposabljanja in
opravljanja izpita izvajalec ribiškega upravljanja oziroma kandidat sam po
ceniku, ki ga določi nosilec javnega pooblastila.
21. člen
(priznavanje izpita)
(1) Osebi, ki ima doseženo najmanj V. stopnjo strokovne izobrazbe
in je imela v izobraževalnem programu tudi temo iz ribogojstva se šteje, da ima
ustrezna znanja in se ji prizna izpit za ribogojca. 
(2) Potrdilo o priznanem izpitu za ribogojca izda nosilec
javnega pooblastila.
22. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-232/2007
Ljubljana, dne 15. oktobra 2007
EVA 2007-2311-0150
Iztok Jarc l.r. 
Minister 
za kmetijstvo, 
gozdarstvo in prehrano

Priloga
1: Program strokovnega izpita za ribogojce
Priloga
2: Potrdilo o opravljenem strokovnem izpitu za ribogojca