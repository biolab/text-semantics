1. člen
S tem odlokom se urejajo sestava in
določena vprašanja delovanja Sveta za nacionalno varnost (v nadaljnjem
besedilu: SNAV), ki je pristojen za usklajevanje nacionalno-varnostne politike
in za usmerjanje in usklajevanje dejavnosti, ki se izvajajo za uresničevanje
interesov in ciljev nacionalne varnosti.
2. člen
SNAV:
-      
svetuje Vladi Republike Slovenije (v nadaljnjem besedilu: vlada) pri
sprejemanju njenih ukrepov in aktov, ki se nanašajo na nacionalno varnost
države,
-      
pred obravnavo na vladi svetuje ministrstvom pri ukrepih in aktih
ministrstev, ki se nanašajo na uresničevanje interesov in ciljev nacionalne
varnosti,
-      
usklajuje mnenja in ukrepe ministrstev in drugih državnih organov ter
drugih organizacij pri izvajanju dejavnosti nacionalne varnosti,
-      
pred obravnavo na vladi usklajuje mnenja ministrstev in drugih državnih
organov glede aktov državnega zbora, ki se nanašajo na nacionalno varnost,
-      
ugotavlja in ocenjuje varnostna tveganja, ogrožanje države ter ukrepe in
usmeritve za zagotavljanje nacionalne varnosti,
-      
daje mnenja k vprašanjem, pobudam in predlogom, ki jih poslanci
pošiljajo vladi v zvezi z uresničevanjem politik na področju nacionalne
varnosti,
-      
daje mnenje vladi o sredstvih proračuna za delo SNAV.
3. člen
Vlada v SNAV imenuje:
-      
predsednika vlade, ki je predsednik SNAV,
-      
podpredsednike vlade,
-      
ministra za obrambo,
-      
ministra za notranje zadeve,
-      
ministra za zunanje zadeve,
-      
ministra za finance in
-      
direktorja Slovenske obveščevalno-varnostne agencije.
4. člen
Predsednik SNAV povabi na sejo SNAV, kadar
ta obravnava vprašanja nacionalne varnosti, ki zahtevajo usklajeno delo,
predsednika Republike Slovenije, predsednika Državnega zbora, predsednika
največje opozicijske stranke v Državnem zboru, predsednike drugih državnih
organov ter predstavnike drugih organizacij.
Predsednik SNAV lahko povabi k sodelovanju
pri delu SNAV ministre ter druge strokovnjake s področja nacionalne varnosti.
5. člen
Sekretariat SNAV, ki ga imenuje vlada,
operativno usklajuje aktivnosti za delovanje SNAV, skrbi za usklajeno izvedbo
stališč SNAV ter opravlja druge naloge za SNAV. Strokovna in
administrativno-tehnična dela za sekretariat SNAV opravlja služba, ki jo določi
vlada.
Sekretariat SNAV sestavljajo:
-      
direktor SOVE, ki vodi sekretariat,
-      
generalni sekretar vlade,
-      
generalni direktor Policije,
-      
načelnik Generalštaba Slovenske vojske,
-      
generalni direktor Obveščevalno-varnostne službe Ministrstva za obrambo,
-      
državni sekretar v Ministrstvu za zunanje zadeve,
-      
državni sekretar v Ministrstvu za obrambo,
-      
državni sekretar v Ministrstvu za notranje zadeve,
-      
poveljnik Civilne zaščite Republike Slovenije,
-      
direktor Službe Vlade Republike Slovenije za zakonodajo in
-      
svetovalec predsednika vlade za nacionalno varnost oziroma oseba, ki jo
določi.
6. člen
Predsednik SNAV lahko določi, da svetovalec
predsednika vlade za nacionalno varnost spremlja izvrševanje odločitev vlade
glede uresničevanja nacionalnih interesov in ciljev na področju nacionalne
varnosti (v nadaljnjem besedilu: svetovalec SNAV).
Predsednik SNAV lahko določi, da dela
svetovalca SNAV opravlja državni sekretar v Kabinetu predsednika vlade.
Pri spremljanju svetovalec SNAV lahko
vpogleda v ustrezno dokumentacijo in druge zapise, ki jih pripravljajo ali
hranijo ministrstva ali vladne službe, ter opravi pogovor z osebo, ki je ali je
bila odgovorna za izvajanje odločitev vlade ter za pripravo ali hrambo ustrezne
dokumentacije in drugih zapisov.
O svojih ugotovitvah svetovalec SNAV
obvesti predsednika SNAV.
7. člen
Način dela SNAV se določi s poslovnikom
SNAV, ki ga ta sprejme na svoji prvi seji.
8. člen
V vojnih in izrednih razmerah se SNAV
preoblikuje v Državni operativni štab obrambe v skladu z določbami Zakona o
obrambi.
9. člen
Sredstva za delo SNAV se zagotovijo iz
sredstev službe, ki opravlja strokovna in administrativno-tehnična dela za
sekretariat SNAV.
10. člen
Z dnem uveljavitve tega odloka preneha
veljati Odlok o Svetu za nacionalno varnost (Uradni list RS, št. 111/08).
11. člen
Ta odlok začne veljati osmi dan po objavi v
Uradnem listu Republike Slovenije.
Št. 00701-6/2012
Ljubljana, dne 22. marca 2012
EVA 2012-1411-0002
 
Janez Janša l.r.
Predsednik
 