I. STATUS ZAVODA
1. člen
(1) S tem sklepom se javni zavod Akademska in raziskovalna
mreža Slovenije, ki je bil ustanovljen z Odlokom o ustanovitvi javnega zavoda
Akademska in raziskovalna mreža Slovenije (Uradni list RS, št. 23/92), vpisan v
sodni register pri Temeljnem sodišču v Ljubljani s sklepom srg. 6104/92 na
registrskem vložku št. 1/18578/00, in ki je deloval na podlagi določb Sklepa o
ustanovitvi javnega zavoda Akademska in raziskovalna mreža Slovenije (Uradni
list RS, št. 24/14, 61/16 in 4/17), preoblikuje v javni infrastrukturni zavod
Akademska in raziskovalna mreža Slovenije (v nadaljnjem besedilu: zavod).
(2) Ustanovitelj zavoda je Republika Slovenija.
Ustanoviteljske pravice in obveznosti v imenu Republike Slovenije izvršuje
Vlada Republike Slovenije (v nadaljnjem besedilu: vlada).
2. člen
(1) V tem sklepu uporabljen izraz »zaprto omrežje
elektronskih komunikacij« pomeni elektronsko komunikacijsko omrežje, ki je
namenjeno zaprti skupini uporabnikov.
(2) Ostali izrazi, uporabljeni v tem sklepu, imajo enak
pomen, kot je določen z zakoni, ki urejajo elektronske komunikacije in
elektronsko poslovanje.
II. IME IN SEDEŽ ZAVODA
3. člen
(1) Ime javnega infrastrukturnega zavoda: Akademska in
raziskovalna mreža Slovenije.
(2) Ime v angleškem jeziku: Academic and Research Network of
Slovenia.
(3) Skrajšano ime: Arnes.
(4) Sedež zavoda: Ljubljana.
(5) Poslovni naslov zavoda: Tehnološki park 18, 1000
Ljubljana.
III. DEJAVNOST ZAVODA
4. člen
(1) Dejavnosti zavoda v skladu z Uredbo o standardni
klasifikaciji dejavnosti (Uradni list RS, št. 69/07 in 17/08) so:
F 42.220     Gradnja objektov oskrbne
infrastrukture za elektriko in telekomunikacije,
F 43.210     Inštaliranje električnih
napeljav in naprav,
J 58.110          Izdajanje knjig,
J 58.140          Izdajanje revij in druge
periodike,
J 58.190          Drugo založništvo,
J 58.290          Drugo izdajanje programja,
J 59.110          Produkcija filmov, video
filmov, televizijskih oddaj,
J 59.120          Post produkcijske
dejavnosti pri izdelavi filmov, video filmov, televizijskih oddaj,
J 61.100          Telekomunikacijske
dejavnosti po vodih,
J 61.200          Brezžične
telekomunikacijske dejavnosti,
J 61.300          Satelitske
telekomunikacijske dejavnosti,
J 61.900          Druge telekomunikacijske
dejavnosti,
J 62.010          Računalniško programiranje,
J 62.020          Svetovanje o računalniških
napravah in programih,
J 62.030          Upravljanje računalniških
naprav in sistemov,
J
62.090     Druge z informacijsko tehnologijo in računalniškimi storitvami
povezane dejavnosti,
J 63.110          Obdelava podatkov in s tem
povezane dejavnosti,
J 63.120          Obratovanje spletnih
portalov,
M 71.129    Druge inženirske dejavnosti in
tehnično svetovanje,
M 71.200    Tehnično preizkušanje in
analiziranje,
M
72.190    Raziskovalna in razvojna dejavnost na drugih področjih naravoslovja
in tehnologije,
M 72.200    Raziskovalna in razvojna
dejavnost na področju družboslovja in humanistike,
M 74.900    Druge nerazvrščene strokovne in
tehnične dejavnosti,
N 82.200    Dejavnosti klicnih centrov,
P 85.590     Drugje nerazvrščeno
izobraževanje, izpopolnjevanje in usposabljanje,
S 94.120     Dejavnost strokovnih združenj,
S 95.110     Popravila in vzdrževanje
računalnikov in perifernih enot.
(2) Zavod je ustanovljen za izvajanje javne službe infrastrukturne
dejavnosti kot podpore znanstvenoraziskovalni dejavnosti po zakonu, ki ureja
znanstvenoraziskovalno in inovacijsko dejavnost (v nadaljnjem besedilu: ZZrID).
(3) Zavod v okviru registrirane dejavnosti opravlja naslednje
naloge:
1.     
načrtuje, organizira, vzpostavlja in upravlja zaprto enotno omrežje
elektronskih komunikacij ter povezave za znanstvenoraziskovalno, izobraževalno
in kulturno področje in druge upravičene organizacije, ki so uporabniki
storitev zavoda, ter povezave z drugimi omrežji v Republiki Sloveniji in
tujini;
2.     
načrtuje, organizira, vzpostavlja in upravlja podatkovne centre z
ustrezno opremo in storitvami za raziskovalno, izobraževalno in kulturno
področje in druge upravičene organizacije, ki so uporabniki storitev zavoda,
ter povezovanje s sorodnimi infrastrukturami v Republiki Sloveniji in tujini;
3.     
razvija, organizira, vzpostavlja in opravlja storitve za
znanstvenoraziskovalno, izobraževalno in kulturno področje in druge upravičene
organizacije, vključno z nabavo ali najemom za to potrebne programske, strojne
in komunikacijske opreme, ter v skladu s strateškimi usmeritvami ministrstev,
pristojnih za znanost, visoko šolstvo in izobraževanje, o uvajanju
informacijske tehnologije v izobraževalne in javne raziskovalne organizacije,
izvaja programe informatizacije (kot na primer nabava IKT-odjemalcev,
strežnikov, omrežne opreme, vzpostavitev brezžičnih omrežij, razvoj e-storitev,
e-vsebin) in z njimi povezane javne razpise;
4.     
načrtuje, razvija, vzpostavlja in upravlja infrastrukturo za avtentikacijo
in avtorizacijo, za podporo dostopu do e-storitev in e-vsebin z digitalno
identiteto, za znanstvenoraziskovalno, izobraževalno in kulturno področje in
druge upravičene uporabnike storitev zavoda, ter jo mednarodno povezuje;
5.     
za potrebe izobraževanja v digitalnem učnem okolju v skladu z zakonodajo
oblikuje digitalno identiteto udeleženca izobraževanja in digitalno identiteto
zaposlenega na področju vzgoje in izobraževanja, na podlagi podatkov iz
informacijskega sistema ministrstva, pristojnega za izobraževanje;
6.     
izvaja storitve s področja visoko zmogljivega računalništva, povezuje
slovensko skupnost za visoko zmogljivo računalništvo in jo mednarodno zastopa;
7.     
povezuje slovensko skupnost odprte znanosti in jo mednarodno zastopa;
8.     
organizira in opravlja podporne, izobraževalne in svetovalne dejavnosti
na strokovnih področjih delovanja;
9.     
v skladu z vlogo v sistemu kibernetske varnosti in z zakonom, ki ureja
informacijsko varnost, v državi opravlja naloge nacionalnega odzivnega centra
za obravnavo incidentov s področja varnosti elektronskih omrežij in informacij
(SI-CERT): koordinira postopke razreševanja omrežnih incidentov, tehnično
svetuje ob vdorih in zlorabah, upravitelje omrežij in javnost opozarja na
trenutne grožnje na elektronskih omrežjih ter sodeluje pri programih
ozaveščanja s področja varnosti omrežij in informacij;
10.  
lahko opravlja znanstvenoraziskovalno dejavnost;
11.  
zagotavlja članstvo in sodelovanje v mednarodnih organizacijah in
projektih na strokovnih področjih delovanja;
12.  
opravlja funkcijo nacionalnega registra za vrhnjo domeno.si;
13.  
upravlja internetno vozlišče SIX;
14.  
opravlja druge naloge iz letnega programa dela.
(4) Zavod opravlja storitve iz 1., 2., 3., 4., 5., 6., 7.,
8., 9.,11. in 14. točke prejšnjega odstavka na način in pod pogoji, ki veljajo
za javno službo. Na način in pod pogoji, ki veljajo za javno službo, zavod
opravlja tudi storitve iz 12. in 13. točke prejšnjega odstavka, kadar jih
opravlja za uporabnike iz prve točke 5. člena tega sklepa.
(5) Naloge iz 1., 2., 3., 4., 8. točke tretjega odstavka tega
člena spadajo v pristojnost ministrstva, pristojnega za izobraževanje, visoko
šolstvo in za znanost, naloge iz 5. točke tretjega odstavka tega člena spadajo
v pristojnost ministrstva, pristojnega za izobraževanje, naloge iz 6., 7. in
10. točke tretjega odstavka tega člena spadajo v pristojnost ministrstva,
pristojnega za znanost, naloge iz 9. točke tretjega odstavka tega člena spadajo
v pristojnost Urada Vlade Republike Slovenije za informacijsko varnost, naloge
iz 12. in 13. točke tretjega odstavka tega člena pa v pristojnost službe Vlade
Republike Slovenije, pristojne za digitalizacijo. Pristojnost organa glede 11.
in 14. točke tretjega odstavka tega člena odstavka se določi v letnem programu
dela glede na vsebino naloge.
5. člen
(1) Uporabniki storitev iz 1., 2., 3., 4., 6., 7. in 8. točke
tretjega odstavka prejšnjega člena so:
1.     
pravne in fizične osebe s področja raziskovalne in visokošolske
dejavnosti;
2.     
pravne in fizične osebe s področja vzgojne in izobraževalne dejavnosti;
3.     
pravne in fizične osebe s področja športa in kulturne dejavnosti;
4.     
državni organi, povezani prek skupnega zaprtega omrežja elektronskih
komunikacij;
5.     
organizacije, ki se pretežno financirajo iz javnih sredstev;
6.     
humanitarne in druge nepridobitne organizacije;
7.     
druge organizacije, določene s splošnim pravnim aktom o podrobnejših
kriterijih upravičenosti in pogojev uporabe storitev.
(2) Uporabniki storitev iz 5. točke drugega odstavka
prejšnjega člena so pravne in fizične osebe s področja vzgoje in izobraževanja.
(3) Uporabniki storitev SI-CERT iz 9. točke tretjega odstavka
prejšnjega člena so opredeljeni v zakonu, ki ureja informacijsko varnost.
(4) Podrobnejše kriterije za ugotavljanje upravičenosti in
pogoje uporabe storitev iz prvega odstavka tega člena sprejme upravni odbor
zavoda s soglasjem ministrstva, pristojnega za znanost.
6. člen
(1) Zavod lahko poleg dejavnosti javne službe opravlja tudi
tržno dejavnost, povezano z javno službo, pri čemer ta ne sme posegati v obseg
in kakovost zagotavljanja javne službe.
(2) Zavod opravlja kot tržno dejavnost:
1.     
storitve iz 6. in 8. točke tretjega odstavka 4. člena tega sklepa, kadar
se opravljajo za uporabnike, ki niso navedeni v 5. členu tega sklepa;
2.     
storitve iz 11. točke tretjega odstavka 4. člena tega sklepa, kadar se
opravljajo na področju dejavnosti iz 12. točke tretjega odstavka 4. člena tega
sklepa;
3.     
storitve 12. in 13. točke tretjega odstavka 4. člena tega sklepa, kadar
se opravljajo za uporabnike, ki niso navedeni v prvi točki 5. člena tega
sklepa;
4.     
druge storitve, ki so kot tržna dejavnost opredeljene v letnem programu
dela in finančnem načrtu zavoda.
(3) Zavod opravlja dejavnost iz prejšnjega odstavka v obsegu
in na način, določen z letnim programom dela in finančnim načrtom zavoda.
(4) Zavod prodajo blaga in storitev na trgu lahko izvaja le,
če z izvajanjem te dejavnosti zagotovi najmanj pokritje vseh s to dejavnostjo
povezanih odhodkov.
(5) Kadar zavod opravlja tržno dejavnost, mora biti cena na
trgu oblikovana tako, da upošteva polno lastno ceno tržne dejavnosti, ki mora
vključevati vse neposredne in posredne stroške zagotavljanja te tržne storitve.
V kalkulacijo cene morajo biti všteti vsi stroški, ki so povezani s prodajo
blaga in storitev na trgu in se nanašajo na izdatke za blago in storitve,
investicije in investicijsko vzdrževanje ter stroške dela.
7. člen
(1) Obvladovanje pomembnih tveganj v poslovanju zavoda,
povezanih z zagotavljanjem neprekinjenega delovanja informacijskih sistemov
državnega in mednarodnega pomena ter obvladovanjem nevarnosti in škod, se v
zavodu lahko zagotavlja z organiziranjem stalne pripravljenosti zaposlenih na
domu.
(2) Izvajanje stalne pripravljenosti iz prejšnjega odstavka
pomeni dosegljivost javnega uslužbenca zavoda izven delovnega časa zaradi
potreb takojšnjega prihoda na delo ali zagotovitve neprekinjenega delovanja
informacijskih sistemov iz tretjega odstavka tega člena na oddaljen način.
(3) Nujni informacijski sistemi, za katere se lahko odredi
stalna pripravljenost, so tisti, ki zagotavljajo neprekinjeno delovanje
informacijskih infrastruktur javnih infrastrukturnih zavodov, delovanje
storitev, od katerih sta odvisna delovanje javnih zavodov s področja
raziskovanja, izobraževanja, kulture, državne uprave in delovanje interneta v
Republiki Sloveniji. Med nujne informacijske storitve se šteje tudi
neprekinjeno zagotavljanje informacijske varnosti.
(4) Infrastrukturne dejavnosti, ki so izpostavljene pomembnim
tveganjem, za katere se lahko odredi stalna pripravljenost, so: nadzor omrežja,
delovanje superračunalniške infrastrukture, delovanje storitev in centralnih
aktivnosti, posredovanje pri varnostnih incidentih ter delovanje nacionalnega
registra za .si.
(5) Stalna pripravljenost na domu (v nadaljnjem besedilu:
stalna pripravljenost) pomeni dosegljivost javnega uslužbenca zaradi potrebe po
prihodu na delo (v nadaljnjem besedilu: intervencija) izven delovnega časa. Kot
prihod na delo zaradi intervencije izven delovnega časa se šteje prihod na
delovno mesto ali intervencija iz oddaljene lokacije (od doma, na lokaciji
problema, na vozliščih idr.).
(6) Stalna pripravljenost se izvaja izven delovnega časa in
na vse dela proste dneve. Izvajanje stalne pripravljenosti mora biti v naprej
pisno odrejeno. Stalna pripravljenost se praviloma opredeli tudi v opisu
delovnih nalog delovnega mesta v aktu o sistematizaciji.
(7) Čas stalne pripravljenost se ne šteje v delovni čas.
Zaposlenemu v stalni pripravljenosti pripada dodatek za čas stalne
pripravljenosti, kot je opredeljen v Kolektivni pogodbi za javni sektor.
(8) Intervencija pomeni nujno in časovno nepredvidljivo delo
izven določenega časa v primeru prekinitev storitev iz tretjega odstavka tega
člena, med katere štejemo tudi prekinitev komunikacijskih povezav.
(9) Ostale organizacijske določbe glede posameznih storitev,
ki zahtevajo stalno pripravljenost in glede načina njihove določitve, se
določijo v pravilniku o stalni pripravljenosti, ki ga na predlog direktorja
sprejme upravni odbor zavoda.
8. člen
Za zagotavljanje enakih možnosti spolov zavod sprejme in
izvaja program ukrepov ter najmanj enkrat letno obravnava njegove učinke in o
njih poroča v okviru rednih letnih poročil.
IV. ORGANIZACIJA IN ORGANI ZAVODA
9. člen
Podrobnejša organiziranost zavoda se določi s statutom.
10. člen
Organi zavoda so:
-       
upravni odbor,
-       
direktor in
-       
strokovni svet.
1. Upravni odbor
11. člen
(1) Organ upravljanja zavoda je upravni odbor, ki ga
sestavlja devet članov, od katerih:
-       
štiri člane imenuje ustanovitelj, na način, da je med predstavniki
ustanovitelja upoštevana uravnotežena zastopanost spolov, in sicer enega na
predlog ministrstva, pristojnega za znanost, enega na predlog ministrstva,
pristojnega za izobraževanje, enega na predlog ministrstva ali vladne službe,
pristojne za digitalizacijo, in enega na predlog Urada Vlade Republike
Slovenije za informacijsko varnost;
-       
štiri člane imenuje strokovni svet iz vrst uporabnikov zavoda oziroma
zainteresirane javnosti. Imenovani člani s strani uporabnikov ne smejo
prihajati iz iste institucije;
-       
enega člana izvolijo zaposleni delavci zavoda izmed sebe.
(2) Predsednika upravnega odbora zavoda izvolijo člani
upravnega odbora izmed sebe.
(3) Predstavniki ustanovitelja, ki jih imenuje vlada, se
izberejo na podlagi javnega poziva ministrstva, pristojnega za znanost,
ministrstva, pristojnega za izobraževanje, službe Vlade Republike Slovenije,
pristojne za digitalizacijo ter Urada Vlade Republike Slovenije za
informacijsko varnost. Če se na javni poziv ne prijavi zadostno število
kandidatov oziroma, če prijavljeni kandidati ne izpolnjujejo pogojev, določenih
v javnem pozivu in je treba zagotoviti nemoteno delovanje upravnega odbora,
ministrstva ali vladna služba ali urad vlade iz prve alineje prvega odstavka
tega člena vladi v imenovanje predlagajo kandidate, ki izpolnjujejo pogoje iz
javnega poziva, brez ponovljenega javnega poziva.
(4) Podrobnejši postopek imenovanja članov upravnega odbora,
ki so predstavniki uporabnikov zavoda oziroma zainteresirane javnosti in
predstavnikov zaposlenih, se določi v statutu.
12. člen
(1) Upravni odbor zavoda ima naslednje pristojnosti:
1.     
sprejema splošne akte zavoda ter akt o notranji organizaciji in
sistematizaciji delovnih mest;
2.     
sprejema strategijo razvoja zavoda in spremlja njeno uresničevanje;
3.     
sprejema letni program dela in finančni načrt zavoda, h kateremu mora
pridobiti soglasje ustanovitelja;
4.     
sprejema letno poročilo zavoda;
5.     
odloča o zadevah gospodarske in materialne narave;
6.     
odloča o predlogu direktorja o uporabi presežka prihodkov nad odhodki;
7.     
na predlog direktorja ustanovitelju predlaga način pokrivanja presežka
odhodkov nad prihodki;
8.     
daje ustanovitelju in direktorju predloge in mnenja o posameznih
vprašanjih;
9.     
izvaja nadzor nad vodenjem poslov ter nad finančnim in premoženjskim
stanjem zavoda;
10.  
sprejema statut, h kateremu, ne glede na določbe zakona, ki ureja
zavode, ni potrebno soglasje ustanovitelja;
11.  
imenuje zunanje revizorje za pregled finančnega poslovanja zavoda;
12.  
potrjuje program notranje revizije in program notranjega nadzora;
13.  
daje soglasje za posle, ki se v statutu določijo kot posli, za katere je
potrebno soglasje upravnega odbora;
14.  
od direktorja lahko zahteva informacije glede katerega koli poročila ali
zadeve v zvezi s poslovanjem zavoda;
15.  
imenuje in razrešuje direktorja zavoda, k čemur ne glede na določbe
zakona, ki ureja zavode, ni potrebno soglasje ustanovitelja;
16.  
imenuje komisije in druga delovna telesa za izvajanje nalog iz svoje
pristojnosti;
17.  
določa cenike za opravljanje prodaje in storitev na trgu ter sprejme
akt, ki ureja prodajo blaga in storitev na trgu;
18.  
obravnava mnenja in predloge strokovnega sveta;
19.  
sprejema poslovnik upravnega odbora;
20.  
izvaja druge naloge v skladu s tem aktom in statutom zavoda.
(2) Upravni odbor ministrstvo, pristojno za znanost:
1.     
obvešča o imenovanju oziroma razrešitvi direktorja v sedmih dneh od
njegovega imenovanja oziroma razrešitve;
2.     
seznanja z besedilom statuta in njegovih sprememb v sedmih dneh po
njihovem sprejetju;
3.     
na podlagi njegovih usmeritev ali na njegovo zahtevo obvešča o sprejetih
odločitvah upravnega odbora;
4.     
vsako leto v letnem poročilu zavoda obvešča o delu upravnega odbora.
13. člen
(1) Mandat članov upravnega odbora zavoda je štiri leta.
Upravni odbor je konstituiran, ko je imenovana oziroma izvoljena več kot
polovica članov. Konstitutivno sejo skliče in do imenovanja predsednika
upravnega odbora vodi direktor.
(2) Način dela upravnega odbora se določi s statutom zavoda
oziroma poslovnikom upravnega odbora.
(3) Člani upravnega odbora zavoda morajo svoje naloge
opravljati s skrbnostjo dobrega gospodarstvenika. Za kršitev dolžne skrbnosti
in zaradi kršitve varovanja poslovne skrivnosti so odškodninsko odgovorni po
splošnih načelih obligacijskega prava.
2. Direktor
14. člen
(1) Direktor je poslovodni organ zavoda.
(2) Direktor vodi, zastopa in predstavlja zavod ter je
odgovoren za zakonitost poslovanja zavoda. Opravlja naslednje naloge:
1.     
skrbi in odgovarja za zakonitost dela zavoda in za izvajanje njegovih
obveznosti, določenih z zakonom, drugimi predpisi, tem aktom ter splošnimi akti
zavoda;
2.     
upravnemu odboru predlaga v sprejetje splošne akte zavoda;
3.     
upravnemu odboru predlaga v sprejetje statut in akte o notranji
organizaciji in sistemizaciji delovnih mest;
4.     
upravnemu odboru predlaga sprejetje letnega programa dela in finančni
načrt zavoda;
5.     
upravnemu odboru predlaga v sprejetje letno poročilo o delu zavoda;
6.     
upravnemu odboru predlaga v sprejetje strategijo razvoja zavoda;
7.     
sprejema akte v posamičnih zadevah iz pristojnosti zavoda, če s predpisi
ni določeno drugače;
8.     
pripravi predlog odločitve o uporabi presežka prihodkov nad odhodki in
pokrivanja presežka odhodkov nad prihodki za upravni odbor;
9.     
obravnava mnenja in predloge strokovnega sveta;
10.  
imenuje strokovne komisije in druga delovna telesa za izvajanje nalog iz
svoje pristojnosti;
11.  
opravlja druge naloge skladno z zakonom, tem aktom oziroma statutom
zavoda.
(3) Naloge direktorja se podrobneje opredelijo v statutu
zavoda.
(4) Direktor je odgovoren, da zavod posluje v skladu z
zakonom, drugimi predpisi, tem aktom in splošnimi akti zavoda.
(5) Direktor je za svoje delo odgovoren upravnemu odboru in
ustanovitelju.
(6) Direktor mora pri svojem delu ravnati nepristransko in s
skrbnostjo dobrega strokovnjaka ter varovati poslovne skrivnosti zavoda.
Direktor odgovarja zavodu za škodo, ki jo je povzročil s svojim nevestnim
oziroma protipravnim ravnanjem.
15. člen
(1) Direktorja imenuje in razrešuje upravni odbor zavoda.
(2) Mandat direktorja je pet let in je lahko po poteku
mandatne dobe ponovno imenovan.
(3) Za direktorja zavoda je lahko imenovana oseba z najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljene po študijskih programih druge stopnje
in je v skladu z zakonom, ki ureja slovensko ogrodje kvalifikacij, uvrščena na
8. raven, s področja dejavnosti zavoda, ter izpolnjuje tudi druge pogoje,
določene s tem aktom, in sicer:
1.     
je strokovnjak na področju elektronskih komunikacij ali informacijskih
tehnologij ali informacijske družbe;
2.     
aktivno obvlada slovenski in en svetovni jezik s prednostjo znanja
angleškega jezika;
3.     
ima izkušnje pri opravljanju vodstvenih in organizacijskih nalog;
4.     
ima najmanj osem let delovnih izkušenj s področja elektronskih
komunikacij ali informacijskih tehnologij ali informacijske družbe;
5.     
ima sposobnosti za organiziranje, vodenje in koordiniranje;
6.     
pripravi vizijo razvoja zavoda za pet let;
7.     
izpolnjuje druge pogoje, ki jih določajo veljavni predpisi.
16. člen
(1) Zavod ima lahko enega namestnika direktorja. Število
pomočnikov direktorja se določi s statutom.
(2) S statutom se določi način imenovanja namestnika in
pomočnikov direktorja. S statutom se določi tudi način določanja zaposlenih, ki
opravljajo naloge vodenja notranje organizacijske enote.
3. Strokovni svet
17. člen
(1) Za obravnavanje vprašanj s področja uporabniškega,
strokovnega, programskega in razvojnega dela ima zavod strokovni svet, ki ga
sestavljajo predstavniki uporabnikov in zaposlenih. Strokovni svet je strokovni
organ zavoda.
(2) Pristojnosti strokovnega sveta so:
1.     
odloča o strokovnih vprašanjih v okviru pooblastil, določenih v statutu
ali drugih splošnih aktih zavoda;
2.     
daje mnenje k strategiji razvoja zavoda;
3.     
obravnava letni program dela in finančni načrt zavoda;
4.     
sprejema stališča o ravni kakovosti storitev zavoda;
5.     
podaja mnenje v postopku imenovanja oziroma razrešitve direktorja
zavoda;
6.     
imenuje komisije in druga delovna telesa za izvajanje nalog iz svoje
pristojnosti;
7.     
izvaja druge naloge v skladu s tem aktom oziroma statutom zavoda.
(3) Upravni odbor imenuje strokovni svet zavoda na predlog
direktorja, na način, da je upoštevana uravnotežena zastopanost spolov članov.
(4) Strokovni svet ima dest članov. Med člane strokovnega
sveta se imenuje po en predstavnik na predlog Rektorske konference Republike
Slovenije (RK RS), Koordinacije samostojnih raziskovalnih inštitutov Slovenije
(KOsRIS), Slovenske skupnosti odprte znanosti (SSOZ) in Slovenskega
nacionalnega superračunalniškega omrežja (SLING). Po enega predstavnika Upravni
odbor imenuje na predlog ministrstva pristojnega za znanost in ministrstva
pristojnega za izobraževanje. Direktor predlaga v imenovanje upravnemu odboru
dva predstavnika zaposlenih na infrastrukturnem zavodu ter enega predstavnika
uporabnikov s področja izobraževanja in enega predstavnika uporabnikov s
področja kulture.
(5) Sestava, dolžina mandata, način oblikovanja in
podrobnejše naloge strokovnega sveta se v skladu s tem sklepom določijo v
statutu na način, da bo upoštevana uravnotežena zastopanost spolov članov.
V. DELOVNA RAZMERJA
18. člen
(1) Za urejanje pravic in obveznosti iz delovnih razmerij
zaposlenih se uporabljajo predpisi, ki urejajo položaj in plače zaposlenih v
javnem sektorju, in kolektivna pogodba za raziskovalno dejavnost.
(2) Direktor sklepa pogodbe o zaposlitvi in opravlja druge
pristojnosti delodajalca. Pogodbo o zaposlitvi z direktorjem sklene predsednik
upravnega odbora zavoda.
VI. PREMOŽENJE IN FINANCIRANJE ZAVODA
19. člen
(1) Zavod upravlja z vsemi osnovnimi in drugimi materialnimi
sredstvi, s katerimi je upravljal do uveljavitve tega sklepa.
(2) Zavod samostojno upravlja s premičnim premoženjem, z
nepremičninami pa samo po predhodnem soglasju ustanovitelja.
20. člen
(1) Sredstva, potrebna za izvajanje svojih dejavnosti, zavod
pridobiva:
1.     
iz proračuna Republike Slovenije,
2.     
iz proračuna Evropske unije in drugih evropskih institucij,
3.     
iz proračunov lokalnih skupnosti,
4.     
s plačili za storitve,
5.     
s prodajo blaga in storitev na trgu,
6.     
z donacijami in darili,
7.     
iz drugih virov.
(2) Za izvajanje nalog iz četrtega odstavka 4. člena tega
sklepa se javnemu zavodu zagotovijo sredstva iz proračuna Republike Slovenije
na podlagi pogodbe o financiranju izvedbe letnega programa dela in finančnega
načrta (v nadaljnjem besedilu: pogodba), ki jo sklene z ministrstvom,
pristojnim za znanost, in sicer za naloge iz 1., 2., 4., 6. in 7. točke
tretjega odstavka 4. člena tega sklepa, na podlagi pogodbe, ki jo sklene z
ministrstvom, pristojnim za izobraževanje, in sicer za naloge iz 5. točke
tretjega odstavka 4. člena tega sklepa, ter na podlagi pogodbe, ki jo sklene z
Uradom Vlade Republike Slovenije za informacijsko varnost, in sicer za naloge
iz 9. točke tretjega odstavka 4. člena tega sklepa. Sredstva za izvajanje nalog
iz 3. točke tretjega odstavka 4. člena se zagotavljajo na podlagi pogodb, ki se
sklenejo z ministrstvom pristojnim za znanost, ministrstvom pristojnim za
visoko šolstvo oziroma ministrstvom pristojnim za izobraževanje glede na
vsebino nalog iz letnega programa. Sredstva za izvajanje nalog iz 8., 11. in
14. točke tretjega odstavka 4. člena tega sklepa se zagotavljajo na podlagi
pogodb, ki se sklenejo z ministrstvom, pristojnim za znanost, ministrstvom
pristojnim za visoko šolstvo ministrstvom pristojnim za izobraževanje, službo
Vlade Republike Slovenije, pristojno za digitalizacijo, oziroma Uradom Vlade
Republike Slovenije za informacijsko varnost, glede na vsebino naloge iz
letnega programa dela in finančnega načrta.
(3) Za izvajanje nalog iz 10. točke tretjega odstavka 4.
člena tega sklepa zavod lahko pridobiva sredstva na podlagi predpisov, ki
urejajo način financiranja znanstvenoraziskovalne dejavnosti.
(4) Zavod lahko za opravljanje nalog, določenih z letnim
programom dela, pridobi tudi druga proračunska sredstva ali sredstva iz drugih
virov in o tem sklene ustrezno pogodbo.
(5) Zavod posluje prek podračuna, odprtega pri Upravi
Republike Slovenije za javna plačila.
21. člen
(1) Javna služba se financira oziroma sofinancira iz javnih
virov.
(2) Zavod prihodke in odhodke javne službe ter tržne
dejavnosti vodi ločeno v skladu z veljavnimi finančnimi predpisi.
(3) Prihodki infrastrukturne ali znanstvenoraziskovalne in z
njo povezane dejavnosti iz proračuna Evropske unije za izvajanje
centraliziranih in drugih programov Evropske unije ter od drugih evropskih
institucij se pri zavodu obravnavajo enako kot prihodki javne službe.
VII. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
22. člen
(1) Presežek prihodkov nad odhodki, ustvarjen na javni
službi, ob upoštevanju zakona, ki ureja fiskalno pravilo, lahko zavod nameni le
za izvajanje in razvoj dejavnosti. O razporeditvi odloči upravni odbor na
predlog direktorja.
(2) Zavod za pokritje presežka odhodkov nad prihodki, ustvarjenega
iz javne službe, nameni tudi presežek prihodkov nad odhodki, ustvarjen z
dejavnostmi iz prvega odstavka 6. člena tega sklepa. O načinu poravnave
primanjkljaja odloči ustanovitelj na predlog upravnega odbora zavoda.
(3) Presežka odhodkov nad prihodki, ustvarjenega z
dejavnostmi iz prvega odstavka 6. člena tega sklepa, zavod ne sme pokriti iz
sredstev javne službe. O načinu poravnave primanjkljaja odloča ustanovitelj na
predlog upravnega odbora zavoda.
(4) V primeru presežka odhodkov nad prihodki po obračunskem
načelu na javni službi, drugi dejavnosti ali na ravni zavoda mora zavod
naročiti revizijo računovodskih izkazov na način, kot ga določa zakon, ki ureja
zunanjo revizijo. Kot presežek odhodkov nad prihodki ne šteje, če je pokritje
določenih stroškov v posameznem poslovnem letu v naprej načrtovano in odobreno
iz presežka prihodkov nad odhodki preteklih let.
VIII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
23. člen
Zavod je pravna oseba javnega prava, ki nastopa v pravnem
prometu samostojno, z vsemi pravicami in obveznostmi brez omejitev, ob
upoštevanju 19. člena tega sklepa.
IX. ODGOVORNOSTI USTANOVITELJA ZA OBVEZNOSTI ZAVODA
24. člen
(1) Ustanovitelj prevzema odgovornost za obveznosti zavoda iz
naslova opravljanja dejavnosti, ki je javna služba, do višine vrednosti
premoženja, pridobljenega iz državnega proračuna, s katerim zavod upravlja.
(2) Ustanovitelj ne odgovarja za obveznosti zavoda iz naslova
izvajanja tržne dejavnosti.
(3) Za obveznosti zavoda iz tržne dejavnosti jamči zavod s
prihodki iz tržne dejavnosti.
X. PREHODNE IN KONČNA DOLOČBA
25. člen
Zavod se v javni infrastrukturni zavod preoblikuje z dnem
uveljavitve tega sklepa.
26. člen
(1) Mandat direktorja javnega zavoda se nadaljuje do
njegovega izteka.
(2) Mandati članov strokovnega sveta javnega zavoda Akademska
in raziskovalna mreža Slovenije, imenovanega pred dnem uveljavitve tega sklepa,
se nadaljuje do imenovanja novega strokovnega sveta. Nov strokovni svet se
imenuje najkasneje štiri mesece po uskladitvi statuta.
(3) Upravni odbor se oblikuje v skladu s tem sklepom v dveh
mesecih od uveljavitve tega sklepa.
(4) Ne glede na tretji odstavek 11. člena tega sklepa se
predstavniki ustanovitelja v upravnem odboru iz prejšnjega odstavka imenujejo
brez izvedbe javnega poziva.
(5) Ne glede na četrti odstavek 11. člena tega sklepa se
predstavniki uporabnikov oziroma zainteresirane javnosti v upravnem odboru iz
tretjega odstavka tega člena imenujejo brez izvedbe javnega poziva.
(6) Ne glede na tretji in četrti odstavek 11. člena tega
sklepa za prvo imenovanje upravnega odbora na podlagi tega sklepa direktor
sprejme sklep o načinu imenovanja članov upravnega odbora iz vrst predstavnikov
uporabnikov zavoda oziroma zainteresirane javnosti in izmed zaposlenih delavcev
na zavodu. Mandat tako imenovanih članov upravnega odbora preneha po sprejemu
novega statuta in imenovanju teh članov v skladu z novim statutom.
(7) Vodstveni delavci ter delavci s posebnimi pooblastili v
okviru javnega infrastrukturnega zavoda Arnes, imenovani pred sprejetjem tega
sklepa, nadaljujejo z delom do imenovanja po postopku in na način, ki ga
določajo zakon, ta sklep in statut.
27. člen
Zavod uskladi statut in druge splošne akte s tem sklepom in
ZZrID najpozneje v štirih mesecih od uveljavitve tega sklepa.
28. člen
Opravljanje dejavnosti upravljanja vozlišča SIX iz 13. točke
tretjega odstavka 4. člena tega sklepa se uskladi z določili 6. člena tega
sklepa najpozneje do 1. januarja 2024.
29. člen
Javni infrastrukturni zavod Akademska in raziskovalna mreža
Slovenije z dnem uveljavitve tega sklepa nadaljuje kot univerzalni pravni
naslednik javnega zavoda Akademska in raziskovalna mreža Slovenije, in sicer z
vso dejavnostjo, ki je organizirana v javnem zavodu Akademska in raziskovalna
mreža Slovenije, ter premoženjem, zaposlenimi, pravicami in obveznostmi,
osnovnimi sredstvi in dokumentacijo javnega zavoda Akademska in raziskovalna
mreža Slovenije, ter nadaljuje vsa pravna razmerja javnega zavoda Akademska in
raziskovalna mreža Slovenije.
30. člen
Z dnem uveljavitve tega sklepa preneha veljati Sklep o
ustanovitvi javnega zavoda Akademska in raziskovalna mreža Slovenije (Uradni
list RS, št. 24/14, 61/16 in 4/17).
31. člen
Ta sklep začne veljati naslednji dan po objavi v Uradnem
listu Republike Slovenije.
Št. 00704-33/2023
Ljubljana, dne 19. januarja 2023
EVA 2022-3330-0007
Vlada Republike Slovenije
dr. Robert Golob
predsednik