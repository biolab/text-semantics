1. člen
(vsebina)
Ta pravilnik določa postopek izvedbe ukrepa
prepovedi približevanja določeni osebi, kraju ali območju (v nadaljnjem
besedilu: prepoved približevanja).
2. člen
(opredelitev bližnjega razmerja kršitelja
z oškodovancem)
V skladu z 224. členom Kazenskega zakonika
(Uradni list RS, št. 50/12 – uradno prečiščeno besedilo) in 2. členom Zakona o
preprečevanju nasilja v družini (Uradni list RS, št. 16/08) se šteje, da je
kršitelj z oškodovancem v bližnjem razmerju, če je:
1.     
zakonec ali bivši zakonec;
2.     
partner v zunajzakonski skupnosti ali bivši partner v zunajzakonski
skupnosti;
3.     
partner v registrirani istospolni partnerski skupnosti ali bivši partner
v registrirani istospolni partnerski skupnosti;
4.     
krvni sorodnik v ravni vrsti (stari starš, starš, otrok, vnuk, pravnuk);
5.     
krvni sorodnik v stranski vrsti do vštetega tretjega kolena (brat,
sestra, nečak oziroma nečakinja, stric, teta);
6.     
sorodnik po svaštvu do vštetega drugega kolena (tast, tašča, zet, snaha,
očim, mačeha, pastorek);
7.     
posvojitelj ali posvojenec;
8.     
rejnik ali rejenec;
9.     
skrbnik ali varovanec;
10.  
oseba, s katero imata skupnega otroka;
11.  
oseba, s katero živita v skupnem gospodinjstvu.
3. člen
(kriteriji za ugotavljanje okoliščin za
izrek prepovedi približevanja)
Okoliščine iz prvega odstavka 60. člena
Zakona o nalogah in pooblastilih policije (Uradni list RS, št. 15/13; v nadaljnjem
besedilu: zakon) policisti ugotavljajo predvsem:
-       
na podlagi dotedanjega grdega ravnanja kršitelja (ponavljanje tovrstnih
ravnanj);
-       
neposredno na kraju dogodka (kršitelj grozi oškodovancu z nasiljem,
nasilje poizkuša izvesti ali ga izvaja nad oškodovancem tudi ob prisotnosti
policistov; vidne in ugotovljene telesne poškodbe ipd.);
-       
z zbiranjem obvestil od oškodovanca ali drugih oseb (očividci, sosedje,
sorodniki, strokovni delavci vzgojno izobraževalnih zavodov, zdravniki ipd.);
-       
na podlagi podatkov krajevno pristojnega centra za socialno delo (v
nadaljnjem besedilu: center).
4. člen
(pristojna policijska postaja)
Pisna odredba, ki je ni bilo mogoče vročiti
kršitelju, se pritrdi na oglasno desko tiste območne policijske postaje, na
območju katere je bila kršitev storjena (v nadaljnjem besedilu: pristojna
policijska postaja).
5. člen
(pisna odredba)
(1) Pisna odredba o prepovedi
približevanja se izda na obrazcu iz priloge 1, ki je sestavni del tega
pravilnika.
(2) Če podatki in dokazi o razlogih za
izrečeno prepoved približevanja obstajajo v pisni obliki oziroma jih je mogoče
natisniti, jih policisti priložijo k pisni odredbi in dokumentaciji, ki se
pošlje v presojo preiskovalnemu sodniku okrožnega sodišča (v nadaljnjem
besedilu: preiskovalni sodnik).
6. člen
(prevzem osebnih stvari)
Kršitelju, ki mu je izrečena prepoved
približevanja, policisti pred zapustitvijo kraja oziroma območja prepovedi omogočijo,
da si v njihovi prisotnosti vzame:
-       
svoje osebne dokumente;
-       
svoja finančna in plačilna sredstva;
-       
svoje osebne stvari, ki jih potrebuje za bivanje, zlasti pa: obutev,
oblačila ter pripomočke za osebno higieno za vsaj deset dni bivanja zunaj kraja
prepovedi približevanja.
7. člen
(izročitev ključev prebivališča)
(1) Policisti kršitelja, ki mu je bila
izrečena prepoved približevanja, pozovejo, naj jim izroči ključe prebivališča
oziroma prostorov, na katere se nanaša prepoved.
(2) Prevzeti ključi se za čas trajanja
prepovedi približevanja hranijo na pristojni policijski postaji, nato pa vrnejo
kršitelju.
(3) O prevzemu in vrnitvi ključev
policist izda potrdilo na obrazcu iz priloge 2, ki je sestavni del tega
pravilnika.
8. člen
(obvestitev centra)
(1) O izrečeni prepovedi približevanja
policija v času uradnih ur takoj po telefonu obvesti center.
(2) Izven časa uradnih ur policija o
prepovedi približevanja obvesti interventno službo centra za določeno krajevno
območje.
(3) Interventna služba ob zaključku
intervencije pripravi pisno poročilo in ga takoj posreduje centru.
(4) Ministrstvo, pristojno za socialne
zadeve, pripravi in skrbi za točne sezname in telefonske številke centrov in
interventnih služb. Seznam posreduje ministrstvu, pristojnemu za notranje
zadeve, in policiji.
(5) Centri vodijo seznam organizacij,
ki lahko oškodovancu zagotovijo ustrezno pomoč in skrbijo za sprotno dopolnjevanje
seznama.
9. člen
(obveščanje vzgojno-izobraževalnega
zavoda)
(1) Če je kot kraj, na katerega se
nanaša prepoved približevanja, določen vzgojno-izobraževalni zavod (v
nadaljnjem besedilu: VIZ) oziroma če je oškodovanec, na katerega se nanaša
prepoved približevanja, otrok ali mladoletnik, ki obiskuje VIZ, policisti o
osebnih podatkih oškodovanca, o osebnih podatkih kršitelja, o času trajanja
prepovedi približevanja, o razdalji, na katero se kršitelj ne sme približati
oškodovancu, in o drugih pomembnih podatkih za varnost oškodovanca takoj
oziroma najkasneje prvi naslednji delovni dan po izreku prepovedi približevanja,
obvestijo odgovorno osebo VIZ. V roku, ki ni daljši od 24 ur, pošljejo tudi
pisno obvestilo.
(2) Poleg podatkov iz prejšnjega
odstavka pisno obvestilo vsebuje tudi datum in čas ustnega obveščanja, osebno
ime obveščene osebe in osebno ime policista, ki je obveščal.
(3) V primeru kršitve prepovedi
približevanja odgovorna oseba VIZ o tem takoj obvesti policijo.
10. člen
(nadzor nad spoštovanjem prepovedi
približevanja)
(1) Nadzor nad spoštovanjem prepovedi
približevanja izvaja pristojna policijska postaja.
(2) Policija sme izvajati nadzor nad
kršiteljem samo na krajih, ki so določeni kot kraji ali območja prepovedi
približevanja.
11. člen
(vročitev odločbe oškodovancu)
Preiskovalni sodnik odločbo, s katero
potrdi, spremeni ali razveljavi ukrep prepovedi približevanja, vroči v vednost
tudi oškodovancu.
12. člen
(odločanje o podaljšanju prepovedi
približevanja na predlog oškodovanca)
Oškodovanec mora predlogu za podaljšanje
prepovedi približevanja priložiti dokaze o utemeljenih razlogih za sum, da bo
kršitelj nadaljeval z ogrožanjem tudi po preteku desetih dni, za katere je bila
izrečena prepoved približevanja. Utemeljeni razlogi za sum, da bo kršitelj
nadaljeval z ogrožanjem, so predvsem naslednji:
-       
neupoštevanje prepovedi približevanja, še zlasti, če so to pri nadzoru
ugotovili policisti;
-       
izrečena globa zaradi neupoštevanja prepovedi približevanja;
-       
odrejeno pridržanje zaradi neupoštevanja prepovedi približevanja;
-       
ugotovljeno nadlegovanje po komunikacijskih sredstvih;
-       
utemeljen strah oškodovanca zaradi preteklih groženj;
-       
grožnje kršitelja oškodovancu, posredovane tretjim osebam;
-       
nesodelovanje kršitelja s centrom.
13. člen
(obveznost seznanjanja oškodovanca z
organizacijami, ki so mu na voljo za pomoč)
Strokovni delavec centra mora takoj po
prejemu obvestila o izrečeni prepovedi približevanja navezati stik z oškodovancem
in ga v okviru storitve prve socialne pomoči seznaniti z možnimi oblikami
pomoči za reševanje osebne stiske, ki jih lahko ponudi center in z možnostmi
pomoči pri drugih organizacijah, ki izvajajo materialno ali nematerialno pomoč
ali dopolnilne programe socialnega varstva.
14. člen
(varnost in varstvo mladoletne osebe)
Če je oškodovanec oseba, mlajša od 18 let,
ki je bila ob izreku prepovedi približevanja sama s kršiteljem oziroma nima ob
sebi druge odrasle osebe, ki bi jo lahko zaščitila ali skrbela zanjo, mora
strokovni delavec centra poskrbeti za varnost in varstvo mladoletne osebe.
15. člen
(pomoč kršitelju pri odpravi vzrokov
njegovega ravnanja)
Center kršitelja, na podlagi njegove
prošnje, seznani s svojimi storitvami in storitvami drugih organizacij,
namenjenimi zagotavljanju pomoči za odpravo vzrokov kršiteljevega ravnanja.
KONČNI DOLOČBI
16. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o prepovedi približevanja določenemu kraju
oziroma osebi (Uradni list RS, št. 95/04 in 15/13 – ZNPPol).
17. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-741/2013
Ljubljana, dne 7. maja 2014
EVA 2014-1711-0031
dr. Gregor Virant l.r.
Minister
za
notranje zadeve
Soglašam!
dr.
Senko Pličanič l.r.
Minister
za pravosodje
Soglašam!
dr. Anja Kopač Mrak l.r.
Ministrica
za delo, družino, socialne zadeve 
in enake možnosti

Priloga 1:
Odredba o prepovedi približevanja
Priloga 2:
Potrdilo