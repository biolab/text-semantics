I. SPLOŠNE DOLOČBE
1. člen
S tem pravilnikom se določajo vrste,
priznavanje in izkazovanje prihodkov in odhodkov ter izkazovanje prejemkov in
izdatkov, povezanih s finančnimi naložbami in najemanjem posojil, v poslovnih
knjigah in računovodskih izkazih pravnih oseb javnega prava, ki vodijo poslovne
knjige in izdelujejo letna poročila na podlagi zakona o računovodstvu (Uradni
list RS, št. 23/99; v nadaljevanju: zakon o računovodstvu).
S poslovnimi knjigami so mišljene poslovne
knjige, ki jih vodijo pravne osebe javnega prava v skladu z določbami zakona o
računovodstvu ter pravilnikom o enotnem kontnem načrtu za proračun, proračunske
uporabnike in druge osebe javnega prava (v nadaljevanju: pravilnik o enotnem
kontnem načrtu).
Z računovodskimi izkazi so mišljeni izkazi,
ki jih določa zakon o računovodstvu in pravilnik o sestavljanju letnih poročil
za proračun, proračunske uporabnike in druge osebe javnega prava (v nadaljevanju:
pravilnik o sestavljanju letnih poročil).
Z drugimi uporabniki enotnega kontnega načrta
so mišljeni državni in občinski proračuni, državni in občinski organi in
organizacije, ožji deli lokalnih skupnosti, Zavod za zdravstveno zavarovanje
Slovenije, Zavod za pokojninsko in invalidsko zavarovanje Slovenije in javni
skladi.
Z določenimi uporabniki enotnega kontnega
načrta so mišljeni javni zavodi, javne agencije in ostali posredni proračunski
uporabniki ter druge osebe javnega prava, ki niso posredni proračunski
uporabniki in upoštevajo določbe zakona o računovodstvu.
2. člen
Pravne osebe javnega prava izkazujejo v
poslovnih knjigah prihodke in odhodke ter prejemke in izdatke, povezane s
finančnimi naložbami in najemanjem posojil, v skladu z določbami tega
pravilnika ter pravilnikom o enotnem kontnem načrtu.
Pripoznavanje prihodkov in odhodkov
po načelu denarnega toka
3. člen
Prihodki in odhodki se pripoznavajo po
načelu denarnega toka. V skladu s tem načelom se prihodek oziroma odhodek
prizna, ko sta izpolnjena naslednja pogoja:
-      
poslovni dogodek, ki ima za posledico izkazovanje prihodkov oziroma
odhodkov je nastal ter
-      
je prišlo do prejema ali izplačila denarja oziroma njegovega
ekvivalenta.
Šteje se, da je pogoj za pripoznavanje
prihodkov in odhodkov, določen v drugi alinei prejšnjega odstavka, izpolnjen
tudi, če so bile terjatve oziroma obveznosti, ki se nanašajo na prihodke
oziroma odhodke, poravnane na drug način (pobot oziroma kompenzacija in
poplačilo v stvareh), pri čemer ni nastal denarni tok.
Ne glede na določbo prve alinee prvega
odstavka tega člena se za znesek prejetih oziroma danih predujmov, ki se
nanašajo na prihodke oziroma odhodke, pripoznajo prihodki oziroma odhodki že ob
prejemu oziroma izplačilu teh zneskov.
Zneski prihodkov in odhodkov se v času, od
nastanka poslovnega dogodka, ki je podlaga za njihovo izkazovanje, do izpolnitve
pogojev iz prvega odstavka tega člena za njihovo pripoznanje, izkazujejo kot
posebna postavka časovnih razmejitev.
Uporaba računovodskih predpisov
4. člen
Sredstva in obveznosti do virov sredstev
pravnih oseb javnega prava se pripoznavajo, merijo in prevrednotujejo v skladu
z določbami zakona o računovodstvu in na njegovi podlagi izdanih predpisov. Za
vse, kar ni posebej določeno z zakonom in podzakonskimi predpisi, pa se
uporabljajo slovenski računovodski standardi.
II. VRSTE PRIHODKOV IN ODHODKOV
Prihodki
5. člen
Prihodki se razčlenjujejo na davčne
prihodke, nedavčne prihodke, kapitalske prihodke, prejete donacije, transferne
prihodke ter prejeta sredstva iz Evropske unije.
Z davčnimi prihodki so mišljena vsa
vplačila dajatev, določena z zakonom ali drugim predpisom, izdanim na podlagi
zakona. 
Z nedavčnimi prihodki so mišljeni prihodki
iz opravljanja dejavnosti, prihodki od financiranja, prihodki od taks in pristojbin
ter vsi drugi prihodki, ki niso v tem členu posebej opredeljeni.
Kapitalski prihodki so prihodki iz prodaje
opredmetenih osnovnih sredstev, neopredmetenih dolgoročnih sredstev, zalog
blagovnih rezerv in finančnega premoženja.
Prejete donacije so prihodki iz naslova
podarjenih denarnih sredstev.
Transferni prihodki so prihodki, doseženi s
prenosom denarnih sredstev od drugih javnofinančnih institucij.
Prejeta sredstva iz Evropske unije (v
nadaljevanju: EU) so prihodki, ki jih zagotavlja proračun EU in druge
institucije EU za posamezne namene.
Podrobnejša opredelitev prihodkov, ki se
uvrščajo v posamezno vrsto prihodkov, je podana z nazivi kontov, določenimi s
pravilnikom o enotnem kontnem načrtu.
Odhodki
6. člen
Odhodki se razčlenjujejo na tekoče odhodke,
odhodke tekočih transferjev, investicijske odhodke, odhodke investicijskih
transferov in plačila sredstev v proračun EU.
Tekoči odhodki so odhodki, ki zajemajo
plačila, nastala zaradi stroškov dela, stroškov materiala in drugih izdatkov za
blago in storitve ter sredstva, izločena v proračunske sklade.
Odhodki tekočih transferov so plačila, za
katere plačniki v povračilo ne dobijo materiala oziroma blaga ali storitve.
Uporaba teh sredstev mora biti pri prejemniku tekoče ali splošne narave in ne
investicijske.
Investicijski odhodki so plačila, namenjena
pridobitvi opredmetenih in neopredmetenih osnovnih sredstev, kot tudi za
investicijsko vzdrževanje in obnove zgradb ter pomembnejših opredmetenih
osnovnih sredstev.
Odhodki investicijskih transferov so
prenesena denarna nepovratna sredstva, namenjena plačilu investicijskih odhodkov
prejemnikov sredstev. 
Kot investicijski transfer se štejejo tudi
prenesena denarna sredstva za namene iz prejšnjega odstavka, ki so bila dana v
upravljanje in za katera se pri prejemniku teh sredstev vzpostavi obveznost iz
naslova sredstev prejetih v upravljanje.
Plačila sredstev v proračun EU so plačila,
ki se razčlenjujejo po virih teh sredstev.
Podrobnejša opredelitev odhodkov, ki se
uvrščajo v posamezno vrsto odhodkov, je podana z nazivi kontov, določenimi s
pravilnikom o enotnem kontnem načrtu.
III. PRIZNAVANJE PRIHODKOV IN ODHODKOV PRI VREDNOTENJU
POSAMEZNIH BILANČNIH POSTAVK DRUGIH UPORABNIKOV ENOTNEGA KONTNEGA NAČRTA
Opredmetena osnovna sredstva in
neopredmetena sredstva
7. člen
Za znesek ugotovljene nabavne vrednosti
opredmetenih osnovnih sredstev in neopredmetenih sredstev se oblikuje vir
sredstev, ki se zmanjšuje za obračunano vrednost popravkov nabavne vrednosti
ter neodpisano nabavno vrednost prodanih, odtujenih ali v upravljanje
prenesenih opredmetenih osnovnih sredstev oziroma neopredmetenih sredstev. Stroški
izposojanja v zvezi s pridobitvijo opredmetenega osnovnega sredstva ali
neopredmetenega sredstva se ne vštevajo v nabavno vrednost. V nabavno vrednost
opredmetenih osnovnih sredstev se tudi ne vključuje začetna ocena stroškov
razgradnje, odstranitve in obnovitve nahajališča ob pridobitvi. Ne vključujejo
se tudi stroški preizkušanja delovanja sredstva. V primeru, ko se obstoječa
zgradba, zaradi graditve nove zgradbe, odstrani, se stroški priprave zemljišča
(stroški odstranitve obstoječih objektov, naprav, nasadov, zemlje ter stroški
izkopa, poravnavanja, nasipavanja, in podobno) vključijo v nabavno vrednost
opredmetenega osnovnega sredstva.
Kasneje nastali stroški, povezani z
opredmetenim osnovnim sredstvom, povečujejo njegovo nabavno vrednost, če
povečujejo njegove prihodnje koristi, v primerjavi s prvotno ocenjenimi. V
primeru podaljšanja dobe koristnosti se, za kasneje nastale stroške povezane z
opredmetenim osnovnim sredstvom, zmanjša popravek nabavne vrednosti. V kolikor
stroški presegajo že obračunani popravek nabavne vrednosti, se za razliko
poveča nabavna vrednost.
Ne glede na vrednost in pomembnost
opredmetenih osnovnih sredstev, se nabavna vrednost ne razporedi na sestavne
dele. Predvideni zneski stroškov rednih pregledov oziroma popravil opredmetenih
osnovnih sredstev se ne obravnavajo kot deli opredmetenih osnovnih sredstev.
Nabavna vrednost brezplačno pridobljenih
opredmetenih osnovnih sredstev ter neopredmetenih sredstev oziroma opredmetenih
osnovnih sredstev ter neopredmetenih sredstev, za katere ne obstaja
dokumentacija o stroških pridobitve ali je takšna dokumentacija nepopolna, se
določi z ocenitvijo, pri čemer se upoštevajo razpoložljivi podatki o tržnih
cenah, lahko pa tudi knjigovodski podatki primerljivih enakih ali podobnih
sredstev, ki so v lasti ustanovitelja uporabnika enotnega kontnega načrta. Do
pridobitve ocenjene vrednosti opredmetenih osnovnih sredstev, se sredstva
evidentirajo po nabavni vrednosti 1 EUR, vendar najdlje za dobo enega leta. Za
določitev nabavne vrednosti nepremičnin se lahko uporabi cenitev iz množičnega
vrednotenja nepremičnin.
Stroški, ki sestavljajo nabavno vrednost
opredmetenega osnovnega sredstva oziroma neopredmetenega sredstva, kot tudi
stroški investicijskega vzdrževanja in obnov, se priznajo kot investicijski
odhodki v obračunskem obdobju, v katerem so bili plačani. Popravki nabavne
vrednosti opredmetenih osnovnih sredstev in neopredmetenih sredstev se
oblikujejo v skladi z pravilnikom, ki ureja način in stopnje odpisa
neopredmetenih sredstev in opredmetenih osnovnih sredstev. Zneski popravkov
nabavne vrednosti se ne obravnavajo kot strošek amortizacije oziroma kot
prevrednotovalni odhodek, temveč zmanjšujejo obveznost do virov sredstev,
oblikovano ob pridobitvi teh sredstev.
Zneski kupnine ali odškodnine za odtujena
ali uničena opredmetena osnovna sredstva in neopredmetena sredstva se priznajo
kot kapitalski prihodki v obračunskem obdobju, v katerem so bili prejeti.
Stvari drobnega inventarja, katerih
posamična vrednost po dobaviteljevem obračunu ne presega vrednosti 500 eurov,
se lahko razporedi med material. S stvarmi drobnega inventarja so mišljeni
pisarniški pripomočki, okrasni predmeti, drobno orodje, ločljiva embalaža in
podobno.
Neopredmetena sredstva, katerih posamična
vrednost ne presega 500 eurov, se lahko štejejo kot strošek v obdobju, v
katerem se pojavijo.
Nepremičnine dane v poslovni najem se
obravnavajo kot opredmetena osnovna sredstva.
Opredmetena osnovna sredstva, dana v poslovni najem, se
izkazujejo v poslovnih knjigah najemodajalca, pri najemniku pa se najemnine iz najema
pripoznajo kot odhodki.
Finančne naložbe
8. člen
Finančne naložbe se pri začetnem
pripoznanju razvrstijo v skupino za prodajo razpoložljiva finančna sredstva.
Finančne naložbe se pri začetnem pripoznanju izmerijo po nabavni vrednosti.
Začetni pripoznavni vrednosti se pripišejo še stroški posla.
Finančne naložbe v podjetja, ki kotirajo na
borzi, se vrednotijo po pošteni vrednosti v skladu z računovodskimi standardi.
Nabavna vrednost finančnih naložb iz
brezplačno pridobljenih vrednostnih papirjev se izkaže v višini nominalne
vrednosti vrednostnega papirja, popravljenega za zneske obresti oziroma donose,
ki so vsebovani v vrednostnem papirju in se nanašajo na bodoče obdobje.
Brezplačno pridobljene finančne naložbe se
po pridobitvi vrednotijo po nabavni vrednosti ali pošteni vrednosti oziroma po
knjigovodski vrednosti, v kolikor prvi dve nista znani.
Za znesek nabavne vrednosti finančne
naložbe se izkaže obveznost do lastnih virov sredstev.
Izdatki za dana posojila se priznajo ob nakazilu
posojila oziroma ob plačilu kupnine za kapitalski delež.
Depoziti, ki se nanašajo na vezavo začasno
prostih denarnih sredstev, se ne izkazujejo kot izdatek za dano posojilo.
Obračunane obresti in drugi donosi
dolgoročnih finančnih naložb se obravnavajo kot samostojna terjatev. Donosi
dolgoročnih finančnih naložb se priznajo kot prihodki ob unovčenju.
Sprememba vrednosti dolgoročnih finančnih
naložb zaradi spremembe tečaja tuje valute poveča ali zmanjša vrednost finančne
naložbe ter stanje obveznosti do njihovih virov sredstev.
Obračunane obresti in drugi donosi
kratkoročnih finančnih naložb se lahko izkazujejo kot samostojna terjatev ali
pa povečujejo znesek kratkoročne finančne naložbe.
Obračunane obresti in drugi donosi
kratkoročnih finančnih naložb se priznajo kot prihodki ob njihovem unovčenju.
Sprememba vrednosti kratkoročnih finančnih
naložb zaradi spremembe tečaja tuje valute se obravnava kot obrestovanje.
Prihodki oziroma odhodki se priznajo ob unovčenju.
Oslabitev finančnih naložb (s popravkom
vrednosti) se ne opravlja, odpis finančnih naložb pa zmanjšuje ustrezno
obveznost do virov teh sredstev.
Plemenite kovine, dragi kamni, umetniška
dela in podobno se vrednotijo po nabavnih cenah. Usklajevanje vrednosti
plemenitih kovin se opravi na bilančni dan na podlagi cen, ki jih objavlja
Banka Slovenije. Za razliko, nastalo zaradi usklajevanja cen, se povečajo
oziroma zmanjšajo viri sredstev.
Med finančne naložbe v širšem pomenu
spadajo tudi naložbe v kapital gospodarskih družb, naložbe v namensko premoženje
javnih skladov ter nalože v premoženje, ki je v lasti drugih pravnih oseb.
Terjatve
9. člen
Terjatve vseh vrst se pri začetnem
pripoznanju izkazujejo v zneskih, ki izhajajo iz ustreznih listin.
Obračunane dogovorjene obresti in drugi
donosi dolgoročnih terjatev, se obravnavajo kot samostojna terjatev. Donosi
dolgoročnih terjatev se priznajo kot prihodki ob unovčenju. Sprememba vrednosti
dolgoročnih terjatev povečuje oziroma zmanjšuje vrednost teh terjatev ter
stanje obveznosti do njihovih virov.
Obračunane obresti in drugi donosi
kratkoročnih terjatev se lahko izkazujejo kot samostojna terjatev ali pa
povečujejo znesek kratkoročne terjatve. Sprememba vrednosti kratkoročnih
terjatev se obravnava kot obrestovanje.
Obračunane obresti in drugi donosi kratkoročnih
terjatev se priznajo kot prihodki ob njihovem unovčenju. 
Oslabitev terjatev (s popravkom vrednosti)
se ne opravlja, odpis terjatev pa zmanjšuje ustrezno obveznost do virov teh
sredstev.
Vračilo sredstev, ki se nanaša na že
poravnane terjatve, priznane kot prihodki oziroma prejemki tekočega leta ali
preteklih let, zmanjšuje prihodke oziroma prejemke tekočega leta.
Zaloge
10. člen
Količinska enota zaloge materiala in
trgovskega blaga se pri začetnem pripoznanju ovrednoti po nabavni ceni, ki jo
sestavljajo nakupna cena, uvozne in druge nevračljive nakupne dajatve ter
neposredni stroški nabave. Med nevračljive nakupne dajatve se všteva tudi tisti
davek na dodano vrednost, ki se ne povrne. Nakupna cena se zmanjša za dobljene
popuste.
Stroški nabave materiala in blaga se
priznajo kot odhodki v obdobju, v katerem so bili plačani.
Količinska enota končnega proizvoda oziroma
nedokončane proizvodnje in storitev se pri začetnem pripoznanju ovrednotijo v
skladu z računovodskimi standardi, lahko pa se ovrednotijo le po izbranih
neposrednih proizvodnih stroških, vendar najmanj po neposrednih stroških
materiala in neposrednih stroških vrednosti storitev.
Za znesek vrednosti zalog nedokončane
proizvodnje oziroma storitev ter končnih proizvodov se oblikuje vir sredstev,
ki se zmanjšuje za obračunano vrednost prodanih ali odtujenih proizvodov ali
storitev, ugotovljeno v skladu z izbrano metodo (poprečnih drsečih cen,
tehtanih poprečnih cen, FIFO ali drugo). V vrednost nedokončane proizvodnje in
končnih proizvodov se ne vštevajo stroški izposojanja.
Tečajni in spominski kovanci se izkazujejo po nominalni
vrednosti, zbirateljski kovanci pa po prodajni vrednosti.
Neposredni in posredni stroški materiala,
storitev in dela ter drugi stroški, ki so povezani s izdelavo proizvodov ali
opravljanjem storitev, se priznajo kot odhodki v obračunskem obdobju, v katerem
so bili plačani.
Prihodki od prodaje zalog materiala, blaga
oziroma izdelkov in storitev se priznajo v obračunskem obdobju, v katerem so
plačani.
Ugotovljeni presežki in primanjkljaji zalog
povečujejo oziroma zmanjšujejo vire sredstev. Za zneske primanjkljajev, ki
bremene odgovorno osebo, se priznajo prihodki v obračunskem obdobju, v katerem
je znesek plačan.
Denarna sredstva
11. člen
Denarno sredstvo se pri začetnem
pripoznanju izkaže v znesku, ki izhaja iz ustrezne listine. Denarno sredstvo,
izraženo v tuji valuti, se prevede v domačo valuto po menjalnem tečaju na dan
prejema.
Denarna sredstva v tuji valuti se na koncu
obračunskega obdobja izkažejo v protivrednosti domače valute, obračunani po
srednjem tečaju Banke Slovenije. Za razliko, nastalo zaradi uskladitve, se
povečajo oziroma zmanjšajo obveznosti do virov sredstev.
Obveznosti
12. člen
Obveznosti se pri začetnem pripoznanju
izkazujejo v zneskih, ki izhajajo iz ustreznih listin o njihovem nastanku.
Obveznosti na podlagi izdanih vrednostnih
papirjev se izkazujejo v višini nominalnega zneska na katerega se glasi
vrednostni papir, popravljenega za zneske obresti, ki se nanašajo na bodoče
obdobje, če so ti zneski zajeti v nominalni vrednosti.
Obračunane obresti in druga povečanja
dolgoročnih obveznosti, ki povečujejo obveznost pravne osebe, se obravnavajo
kot samostojna obveznost. Ta povečanja se priznajo kot odhodki ob unovčenju.
Sprememba vrednosti dolgoročnih obveznosti povečuje oziroma zmanjšuje vrednost
teh obveznosti ter stanje lastnih virov sredstev.
Obračunane obresti in druga povečanja
kratkoročnih obveznosti se priznajo kot odhodki ob njihovem unovčenju. Sprememba
vrednosti kratkoročnih obveznosti se obravnava kot obrestovanje.
Obresti, zaračunane na podlagi prejetih
blagovnih kreditov, ter zamudne obresti, zaračunane zaradi nepravočasnega
plačila poslovnih obveznosti, se obravnavajo kot odhodek tiste vrste na
katerega se nanašajo. 
Odpis obveznosti se izkazuje kot zmanjšanje
neplačanih odhodkov ali prejemkov oziroma kot povečanje ustrezne obveznosti do
virov sredstev.
Vračilo sredstev, ki se nanaša na že
poravnane obveznosti, priznane kot odhodki oziroma izdatki tekočega leta,
zmanjšuje odhodke oziroma izdatke tekočega leta, druga vračila pa se izkazujejo
kot prihodki.
IV. PREVREDNOTENJE SREDSTEV
13. člen
Prevrednotenje sredstev ter obveznosti do
virov sredstev zaradi njihove oslabitve ali morebitnega povečanja vrednosti, se
opravlja v obsegu in v skladu s tem členom.
Prevrednotenje opredmetenih osnovnih
sredstev, predvsem nepremičnin, se lahko opravi, če knjigovodski podatki o
njihovi nabavni vrednosti pomembno odstopajo od nabavne vrednosti primerljivih
enakih ali podobnih sredstev. Za razlike ugotovljene pri prevrednotenju se
poveča ali zmanjša knjigovodska vrednost opredmetenega osnovnega sredstva in
sicer tako da se prevrednoti nabavna vrednost in popravek nabavne vrednosti. Za
znesek spremembe knjigovodske vrednosti opredmetenega osnovnega sredstva se
zmanjša ali poveča obveznost do vira sredstev. 
Prevrednotenje opredmetenih osnovnih
sredstev zaradi oslabitve se lahko opravi tudi če njihova knjigovodska vrednost
pomembno presega nadomestljivo vrednost. Za znesek spremembe knjigovodske
vrednosti, preko spremembe popravka vrednosti nabavne vrednosti, se zmanjša
obveznost do vira sredstev.
Prevrednotenje opredmetenih osnovnih
sredstev po drugem in tretjem odstavku tega člena se lahko opravi na podlagi
cenitve, ki jo opravi pooblaščeni cenilec vrednosti.
Prevrednotenje finančnih naložb, izmerjenih
po nabavni vrednosti, se zaradi okrepitve in oslabitve ne opravlja.
Ne glede na prejšnji odstavek, se finančna naložba,
vrednotena po nabavni vrednosti, po začetnem pripoznanju, vrednoti v odstotku
od celotne vrednosti kapitala podjetja, v katerem ima država ali lokalna
skupnost finančno naložbo. Na osnovi ustrezne dokumentacije (IOP obrazec –
Stanje kapitalskih naložb, potrjene oziroma sprejete bilance stanja, s strani
organa upravljanja podjetja) pridobljene od podjetja, o stanju finančne
naložbe, se ustrezno popravi vrednost finančne naložbe in vrednost vira
sredstev.
Prevrednotenje v skladu s četrtim odstavkom
tega člena se lahko opravi tudi za opredmetena osnovna sredstva, dana v
upravljanje pravnim osebam, za katere ne velja zakon o računovodstvu, če tako
odloči pristojni organ države oziroma občine.
V. IZKAZOVANJE PREJEMKOV IN IZDATKOV POVEZANIH S FINANČNIMI NALOŽBAMI
IN NAJEMANJEM POSOJIL
14. člen
Izdatki in prejemki, ki se nanašajo na
finančne naložbe se razčlenjujejo in izkazujejo v skladu z določbami pravilnika
o enotnem kontnem načrtu ter pravilnika o sestavljanju letnih poročil. 
Izdatki in prejemki, ki se nanašajo na
naložbe začasno prostih denarnih sredstev se ne izkazujejo. 
15. člen
Prejemki in izdatki, ki se nanašajo na
prejeta finančna posojila se izkazujejo v skladu z določbami pravilnika o enotnem
kontnem načrtu ter pravilnika o sestavljanju letnih poročil. 
Za znesek kreditnega salda izkazanega
zadnji dan obračunskega obdobja na podračunu enotnega zakladniškega računa (v
nadaljevanju: EZR) zaradi samodejne zadolžitve na podlagi sklenjene pogodbe s
poslovno banko, se pred sestavitvijo letnega obračuna izkaže kratkoročna
obveznost ter prejemek iz naslova zadolževanja, v naslednjem obračunskem
obdobju pa se obveznost ponovno izkaže kot kreditni saldo podračuna EZR, hkrati
pa se izkaže kot izdatek iz naslova odplačila dolga. 
VI. PRIZNAVANJE PRIHODKOV IN ODHODKOV DOLOČENIH UPORABNIKOV
ENOTNEGA KONTNEGA NAČRTA, KI PRIDOBIVAJO PRIHODKE NA TRGU
16. člen
Določeni uporabniki enotnega kontnega načrta ugotavljajo in
razčlenjujejo prihodke in odhodke ter vrednotijo sredstva in obveznosti do
virov sredstev v skladu z zakonom o računovodstvu in predpisi, izdanimi na
njegovi podlagi. Pri razčlenjevanju in izkazovanju prihodkov in odhodkov
upoštevajo tudi določbe pravilnika, ki ureja enotni kontni načrt. Za ostalo,
kar ni urejeno z navedenimi predpisi, pa veljajo računovodski standardi.
Pri prevrednotenju opredmetenih osnovnih sredstev ter
prevrednotenju kapitalskih naložb se upoštevajo določbe 13. člena tega
pravilnika. Znesek spremembe knjigovodske vrednosti opredmetenih osnovnih
sredstev, znesek oslabitve, se pokriva v breme prevrednotovalnih poslovnih
odhodkov, glede na pokrivanje stroškov amortizacije.
Prevrednotenje zaradi odprave oslabitve se ne opravlja.
Količinska enota zaloge nedokončane proizvodnje in storitev ter
končnih proizvodov se vrednotijo v skladu s tretjim odstavkom 10. člena tega
pravilnika. Vrednost porabljenih zalog se ugotavlja v skladu z določbo četrtega
odstavka 10. člena tega pravilnika.
Neopredmetena sredstva in opredmetena osnovna sredstva se pri
začetnem pripoznanju izmerijo v skladu s 7. členom tega pravilnika.
Finančne naložbe se pri začetnem pripoznanju izmerijo v skladu z
določbami prvega in drugega odstavka 8. člena tega pravilnika. Oslabitev in odpis finančnih naložb se opravlja v skladu z
računovodskimi standardi.
Terjatve in obveznosti za odložene davke se ne izračunavajo in ne
izkazujejo.
Rezervacije za jubilejne nagrade, odpravnine pri upokojitvi in
pokojnine se ne oblikujejo. Rezervacije za pokrivanje prihodnjih stroškov
zaradi razgradnje, ponovne vzpostavitve prvotnega stanja, se tudi ne
oblikujejo.
Namenska sredstva za pridobitev neopredmetenih sredstev ter
opredmetenih osnovnih sredstev prejeta iz javnofinančnih virov se ne izkazujejo
kot prihodki, temveč povečujejo obveznost do vira sredstev. Obveznost do vira
sredstev povečujejo tudi zneski kupnine za prodana opredmetena osnovna
sredstva, če je s predpisom določeno, da se sredstva kupnine smejo porabiti le
za določen namen.
Če znesek sredstev, prejetih od financerja za pokrivanje stroškov
amortizacije, ali če znesek za pokrivanje stroškov amortizacije, ki je vračunan
v vrednost prodanih storitev ali proizvodov obračunskega obdobja, presega
znesek stroškov amortizacije tega obračunskega obdobja, se za razliko prihodki,
kot namenski prihodki, prenesejo preko pasivnih časovnih razmejitev v naslednje
obračunsko obdobje. (črtan)
Prejeta sredstva namenjena pokrivanju izbranih odhodkov določenih s
predpisom ali odločitvijo pristojnega organa občine ali države se prenašajo med
prihodke preko časovnih razmejitev. 
Zaradi spremljanja gibanja javnofinančnih prihodkov in odhodkov ter
določenih prejemkov in izdatkov, ki se nanašajo na finančne naložbe in
zadolževanje, ugotavljajo in razčlenjujejo pravne osebe iz prvega odstavka tega
člena svoje prihodke in odhodke oziroma določene prejemke in izdatke tudi na
način, ki je s tem pravilnikom določen za druge uporabnike enotnega kontnega
načrta. Podatke o tako ugotovljenih prihodkih in odhodkih ter prejemkih in
izdatkih, izkazujejo v svojih poslovnih knjigah v skladu z določbami pravilnika
o enotnem kontnem načrtu. Na podlagi teh evidenc sestavijo računovodske izkaze
oziroma poročila v skladu s pravilnikom o sestavljanju letnih poročil. 
Določeni uporabniki enotnega kontnega načrta, ki niso uvrščeni med
posredne uporabnike proračuna, ne zagotavljajo podatkov iz prejšnjega odstavka.
VII. RAZPOREJANJE PRESEŽKA PRIHODKOV NAD ODHODKI DOLOČENIH UPORABNIKOV
ENOTENGA KONTNEGA NAČRTA, KI PRIDOBIVAJO PRIHODKE NA TRGU
17. člen
Ugotovljeni presežek prihodkov pravne osebe
iz prvega odstavka 16. člena tega pravilnika se najprej porabi za pokritje
presežka odhodkov iz prejšnjih let, preostanek pa se razporedi za druge namene
v skladu s predpisi. 
Ne glede na določbo prejšnjega odstavka se
v primeru, če ustanovitelj pred sprejemom letnega poročila zagotovi pokritje presežka
odhodkov iz preteklih let iz drugih virov, ugotovljeni presežek prihodkov nad
odhodki lahko razporedi za druge namene v skladu s predpisi.
VIII. EVIDENTIRANJE PRIHODKOV IN ODHODKOV REŽIJSKIH OBRATOV
18. člen
Režijski obrati iz 17. člena zakona o gospodarskih
javnih službah (Uradni list RS, št. 32/93 in 30/98) evidenčno ugotavljajo in
razčlenjujejo prihodke in odhodke na način, ki je določen za določene
uporabnike enotnega kontnega načrta.
Znesek prihodkov, ki se zagotavlja za
opravljanje javne službe iz sredstev javnih financ, predstavlja razlika med
odhodki ter prihodki doseženimi z opravljanjem javne službe. Na podlagi teh
evidenc sestavijo računovodske izkaze oziroma poročila v skladu s pravilnikom o
sestavljanju letnih poročil. 
IX. EVIDENTIRANJE PRIHODKOV IN ODHODKOV DOSEŽENIH IZ
UPRAVLJANJA NAMENSKIM PREMOŽENJEM V JAVNIH SKLADIH
19. člen
Javni skladi, ki upravljajo z namenskim
premoženjem iz 10. člena zakona o javnih skladih (Uradni list RS, št. 22/00; v
nadaljevanju: ZJS) morajo poleg podatkov o stanju in gibanju sredstev
namenskega premoženja, ki jih določa ZJS, zagotavljati v svojih poslovnih
knjigah tudi podatke o prihodkih in odhodkih doseženih z upravljanjem
namenskega premoženja ugotovljenih v skladu z določbami tega pravilnika.
Na podlagi podatkov iz prejšnjega odstavka
sestavijo javni skladi računovodske izkaze oziroma poročila v skladu s
pravilnikom o sestavljanju letnih poročil.

Pravilnik o razčlenjevanju in merjenju
prihodkov in odhodkov pravnih oseb javnega prava (Uradni list RS, št. 134/03)
vsebuje naslednjo končno določbo:
»X. KONČNA DOLOČBA
20. člen
Z dnem uveljavitve tega pravilnika
prenehata veljati odredba o razčlenjevanju in merjenju prihodkov in odhodkov
uporabnikov enotnega kontnega načrta (Uradni list RS, št. 86/99 in 110/99) ter
odredba o razčlenjevanju in merjenju prihodkov in odhodkov pravnih oseb javnega
prava (Uradni list RS, št. 54/02). 
21. člen
Ta pravilnik prične veljati naslednji dan
po objavi v Uradnem listu Republike Slovenije.«.

Pravilnik o spremembi pravilnika o razčlenjevanju
in merjenju prihodkov in odhodkov pravnih oseb javnega prava (Uradni list RS,
št. 34/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi pravilnika
o razčlenjevanju in merjenju prihodkov in odhodkov pravnih oseb javnega prava
(Uradni list RS, št. 13/05) vsebuje naslednjo prehodno
določbo, ki se nanaša na osmi odstavek 13. člena:
»2. člen
Določbe prejšnjega člena se upoštevajo tudi
pri vrednotenju kapitalskih naložb v letnem poročilu za leto 2004.«,
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o razčlenjevanju in merjenju prihodkov in odhodkov pravnih oseb javnega prava
(Uradni list RS, št. 138/06) vsebuje naslednjo končno določbo:
»16. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2007.«.

Pravilnik o spremembah in dopolnitvah
Pravilnika o razčlenjevanju in merjenju prihodkov in odhodkov pravnih oseb javnega
prava (Uradni list RS, št. 120/07) vsebuje naslednjo končno določbo:
»3. člen
Ta pravilnik začne veljati s
1. januarjem 2008.«.

Pravilnik o dopolnitvi Pravilnika o razčlenjevanju
in merjenju prihodkov in odhodkov pravnih oseb javnega prava (Uradni list RS,
št. 112/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o razčlenjevanju
in merjenju prihodkov in odhodkov pravnih oseb javnega prava (Uradni list RS,
št. 58/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razčlenjevanju in merjenju prihodkov in odhodkov pravnih oseb
javnega prava (Uradni list RS, št. 97/12) vsebuje naslednjo prehodno in
končno določbo:
»PREHODNA DOLOČBA IN KONČNA DOLOČBA
3. člen
Neopredmetenim sredstvom in opredmetenim
osnovnih sredstvom, razen nepremičninam, ki so na dan uveljavitve tega
pravilnika, vrednoteni po en euro, se določi nabavna vrednost najkasneje v roku
enega leta od uveljavitve tega pravilnika. 
Za nepremičnine, ki so na dan uveljavitve
tega pravilnika vrednotene po vrednosti en euro, se nabavna vrednost, v skladu
s prvim členom tega pravilnika, določi za pripravo letnega poročila za leto
2012.
4. člen
Ta pravilnik začne veljati z dnem objave v
Uradnem listu Republike Slovenije.«.

Pravilnik o spremembah in dopolnitvah
Pravilnika o razčlenjevanju in merjenju prihodkov in odhodkov pravnih oseb
javnega prava (Uradni list RS, št. 100/15)
vsebuje naslednjo končno določbo:
»2. člen
Ta pravilnik začne veljati z dnem objave v
Uradnem listu Republike Slovenije.«.

Pravilnik o spremembi in dopolnitvi Pravilnika
o razčlenjevanju in merjenju prihodkov in odhodkov pravnih oseb javnega prava
(Uradni list RS, št. 75/17)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji
dan po objavi v Uradnem listu Republike Slovenije.«.

Pravilnik o dopolnitvi Pravilnika o
razčlenjevanju in merjenju prihodkov in odhodkov pravnih oseb javnega prava
(Uradni list RS, št. 82/18)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati 1. januarja
2019.«.