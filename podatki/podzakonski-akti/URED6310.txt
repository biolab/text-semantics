I. SPLOŠNA DOLOČBA
1. člen
(vsebina)
Ta uredba podrobneje določa pogoje,
merila ter postopek sofinanciranja regijskih projektov v
skladu z dogovori za razvoj regij in izvajanje drugih ukrepov endogene
regionalne politike.
II. SOFINANCIRANJE REGIJSKIH PROJEKTOV V SKLADU Z DOGOVORI ZA
RAZVOJ REGIJ
2. člen
(povabilo razvojnemu svetu regije za
pripravo dogovora za razvoj regije)
(1) Postopek priprave dogovora za razvoj
regije (v nadaljnjem besedilu: dogovor) se začne po sprejetju regionalnega
razvojnega programa s povabilom državnega organa, pristojnega za regionalni
razvoj (v nadaljnjem besedilu: ministrstvo), razvojnemu svetu regije za
pripravo in podpis dogovora (v nadaljnjem besedilu: povabilo), ki ga ministrstvo objavi tudi na osrednjem spletnem mestu državne
uprave.
(2) Povabilo vsebuje naslednje obvezne
elemente:
1.     
pravne podlage za objavo povabila in pripravo projektov,
2.     
predmet povabila, ki je poziv razvojnim svetom regij k predložitvi
osnutka dogovora,
3.     
vsebine, ki jih mora vsebovati osnutek dogovora v skladu z 2.a členom te
uredbe,
4.     
pogoje, ki jih morajo izpolnjevati projekti v skladu s 3. členom, in
merila iz 4. člena te uredbe,
5.     
sklic na merila za izbor operacij, financiranih s sredstvi evropske
kohezijske politike, ki se neposredno potrjujejo v skladu s predpisi, ki
urejajo izvajanje evropske kohezijske politike v Republiki Sloveniji,
6.     
navodila za pripravo in sklepanje dogovorov z jasno opredeljeno
časovnico,
7.     
obrazce, ki so sestavni del povabila, in
8.     
način in roke za predložitev osnutkov in predlogov za dopolnitev
dogovorov.
(3) Poleg obveznih elementov iz prejšnjega
odstavka lahko povabilo vsebuje tudi druge elemente, ki jih predlagajo
pristojna ministrstva.
(4) Spremembe in dopolnitve povabila se
posredujejo razvojnim regijam in objavijo na način, kot je bilo objavljeno
povabilo.
2.a člen
(vsebina osnutka dogovora)
(1) Osnutek dogovora, ki ga posreduje
regionalna razvojna agencija (v nadaljnjem besedilu: RRA) ministrstvu do roka,
določenega v povabilu, vsebuje:
a)    
povzetek regionalnega razvojnega programa s
predstavitvijo:
- 
strateških razvojnih ciljev in prioritet regije v programskem obdobju in
- 
razvojnih specializacij regije,
b)     opis postopka izbora projektov z utemeljitvijo izpolnjevanja meril
za izbor iz 4. člena te uredbe ter v primeru sofinanciranja iz sredstev
evropske kohezijske politike tudi meril za izbor operacij iz 5. točke drugega
odstavka prejšnjega člena, in sicer za vsak posamezen predlog projekta,
c)     seznam regijskih, medregijskih in sektorskih projektov, ki bodo
omogočili izkoriščanje najpomembnejših razvojnih potencialov in prednosti
regije, odpravljali ključne razvojne ovire regije, uresničevali vizijo in
regijske razvojne specializacije, razvrščene po prioriteti in opremljene s
podatki o nosilcih, imenih projektov ter finančno oceno posameznih projektov in
zbirnik po virih sredstev (podatki projektov se navedejo na obrazcu, ki je
sestavni del povabila) in
č)    predstavitev
projektov iz prejšnje točke, ki mora poleg sestavin, ki jih za predstavitev
najpomembnejših regijskih projektov v regionalnem razvojnem programu določa
uredba, ki ureja razvojne regionalne programe, vsebovati tudi:
- 
fazo v postopku pridobivanja potrebnih upravnih dovoljenj in soglasij
pri investicijskih projektih ter seznam projektne in investicijske
dokumentacije, ki je že pripravljena, in
- 
podatke o pravnem stanju zadevnih nepremičnin pri investicijskih
projektih.
(2) RRA osnutku dogovora priloži kontrolne
liste s preverjenimi pogoji in ocenami projektov glede na merila, določena s to
uredbo in povabilom.
3. člen
(splošni pogoji za uvrščanje regijskih
projektov v dogovor)
(1) Pri izboru regijskih projektov mora
razvojni svet regije upoštevati naslednje splošne pogoje za uvrščanje regijskih
projektov v dogovor:
-       
skladnost projekta z regionalnim razvojnim programom in drugimi
strategijami na območju regije,
-       
skladnost projekta s programskimi dokumenti s področja regionalnega
razvoja, ki so podlaga za sofinanciranje regijskih projektov,
-       
skladnost projekta s strateško-razvojnimi dokumenti pristojnih
ministrstev,
-       
izkazan razvojni vpliv na celotno regijo ali del regije (kar se
primeroma utemeljuje z območnim razvojnim programom, območnimi razvojnimi
partnerstvi, geografsko pokritostjo območja, ki ga projekt obsega, vključenimi
občinami in številom prebivalstva),
-       
merljivost učinkov in rezultatov projekta,
-       
prikaz zaprte finančne konstrukcije projekta z upoštevanjem deleža
sofinanciranja, določenega v povabilu,
-       
pripravljenost in izvedljivost projekta v načrtovanem časovnem obdobju,
kar se utemeljuje z ustrezno fazo pripravljenosti dokumentacije v skladu s
točko č) prvega odstavka prejšnjega člena.
(2) Pogoji iz prejšnjega odstavka se
podrobneje določijo v povabilu.
(3) Povabilo lahko vsebuje tudi posebne
pogoje za izbor projektov, ki jih na določenem področju določi pristojno
ministrstvo za vključitev projektov z njegovega delovnega področja. V tem
primeru mora ministrstvo za vključitev projekta v dogovor pridobiti predhodno
soglasje pristojnega ministrstva.
4. člen
(merila za uvrščanje regijskih projektov v
dogovor)
(1) Pri izboru regijskih projektov mora
razvojni svet regije upoštevati naslednja splošna merila:
-       
pozitiven učinek na gospodarsko rast, krepitev razvojne specializacije
in konkurenčnost regije,
-       
pozitiven učinek na dvig kakovosti življenja in razvoj človeškega
potenciala,
-       
pozitiven vpliv na okolje ob upoštevanju zelenega prehoda,
-       
izboljšanje mobilnosti in regionalne povezljivosti,
-       
sinergijski učinek in komplementarnost z drugimi projekti,
-       
sodelovanje znotraj regij in med regijami,
-       
skladen prostorski razvoj regij in
-       
trajnostni učinek projekta glede na vložena finančna sredstva.
(2) Povabilo lahko vsebuje tudi dodatna
merila za izbor projektov, ki jih na določenem področju določi pristojno
ministrstvo.
(3) Razvojni svet regije lahko oblikuje
specifična merila z upoštevanjem skladnega regionalnega razvoja razvojnih
specializacij in prioritet regije, ki jih sprejme pred izvedbo ocenjevanja
predlogov projektov.
(4) Za projekte, ki se sofinancirajo iz
sredstev evropske kohezijske politike, se upoštevajo tudi merila za izbor
operacij v skladu s predpisi, ki urejajo izvajanje evropske kohezijske politike
v Republiki Sloveniji in zasledovanje veljavnih kazalnikov in ciljev.
5. člen
(priprava, medresorsko usklajevanje in
podpis dogovora)
(1) Na podlagi povabila RRA pripravi
osnutek dogovora za razvoj regije, ki vključuje regijske, medregijske in
sektorske projekte.
(2) RRA pred uvrstitvijo projektov v
dogovor preveri izpolnjevanje pogojev in izvede točkovanje po merilih v skladu
s prejšnjim členom in povabilom. Na podlagi sklepa razvojnega sveta regije o
določitvi regijskih projektov za uvrstitev v osnutek dogovora pošlje RRA
osnutek dogovora ministrstvu.
(3) Ministrstvo preveri formalno popolnost
osnutkov dogovorov z obveznimi sestavinami, določenimi s to uredbo in
povabilom, ter preveri skladnost z RRP. Predloge projektov iz osnutka dogovora
ministrstvo posreduje v vsebinski pregled pristojnim ministrstvom, ki podajo
mnenje oziroma soglasje k projektom. Pristojna ministrstva se opredelijo do
regijskih in medregijskih projektov preko teritorialnega razvojnega dialoga.
(4) V okviru teritorialnega razvojnega
dialoga pridobi ministrstvo od pristojnih ministrstev predloge dodatnih
sektorskih projektov v skladu s 15. členom Zakona o spodbujanju skladnega
regionalnega razvoja (Uradni list RS, št. 20/11, 57/12, 46/16 in 18/23 –
ZDU-1O; v nadaljnjem besedilu: zakon).
(5) Roki za posamezne aktivnosti se
podrobneje določijo v povabilu.
(6) Regijski, medregijski in sektorski
projekti se uvrščajo v dogovor za razvoj regije s soglasjem razvojnega sveta
regije, pristojnega ministra in ministra, pristojnega za regionalni razvoj (v
nadaljnjem besedilu: minister). Dogovor za razvoj regije je sklenjen, ko ga
podpišeta predsednik razvojnega sveta regije in minister.
5.a člen
(dopolnitve in spremembe dogovora)
(1) Do dopolnitev in sprememb dogovora
pride v naslednjih primerih:
-       
vključitev novega projekta v dogovor,
-       
izključitev obstoječega projekta iz dogovora ali
-       
bistvena sprememba obstoječega projekta, vključenega v dogovor.
(2) Za bistveno spremembo obstoječega
projekta iz tretje alineje prejšnjega odstavka se šteje:
-       
če je odstopanje celotne finančne vrednosti ocenjenega posameznega
projekta večje od 20 odstotkov,
-       
če se spremeni nosilec ali partner projekta,
-       
če se spremeni namen ali cilji posameznega projekta.
(3) Spremembe ali dopolnitve dogovora lahko
predlaga regija (RRA, razvojni svet), ministrstvo, pristojno ministrstvo ali
nosilec posameznega projekta.
(4) V primeru, da je v odločitvi o podpori
projektu vrednost sofinanciranja iz državnega proračuna ali sredstev kohezijske
politike nižja od vrednosti, navedene v dogovoru, dogovora zaradi tega ni treba
spreminjati.
(5) Pri pripravi sprememb in dopolnitev
dogovora se smiselno uporabljajo določbe te uredbe, ki urejajo postopek priprave
dogovora. V primerih iz prvega odstavka tega člena se pred sklenitvijo
dopolnitve ali spremembe dogovora pridobi nova oziroma dopolnjena soglasja v
skladu s šestim odstavkom prejšnjega člena.
(6) Pri odstopanjih oziroma spremembah
projekta, vključenega v dogovor, ki niso bistvena, nosilec projekta ob vlogi za
sofinanciranje ali njeni spremembi v teku izvajanja projekta posreduje
obrazložitev odstopanja od sprejetega dogovora ministrstvu, pristojnemu
ministrstvu in RRA.
(7) Spremembe in dopolnitve dogovorov se
sklenejo z dodatkom k dogovoru. Na podlagi dodatka k dogovoru se pripravi
čistopis dogovora.
5.b člen
(izvajanje in spremljanje izvajanja
projektov iz dogovorov)
(1) Ministrstva, pristojna za izvajanje
dogovora, posredujejo podatke o izvajanju projektov ministrstvu.
(2) Upravičenci do podpore posredujejo
pristojni RRA odločitev o podpori, pogodbo o sofinanciranju in poročilo o
izvedenem projektu. RRA spremlja izvajanje dogovora in poroča ministrstvu.
(3) V informacijskem sistemu ministrstva se
zagotovi možnost spremljanja izvajanja regionalnih projektov, ki so financirani
iz sredstev evropske kohezijske politike. Za vsak projekt se poleg ostalih
podatkov navede tudi podatek o umestitvi projekta v dogovor glede na statistično
klasifikacijsko teritorialno enoto NUTS 2 in NUTS 3, v kateri se projekt
izvaja. Dostop do teh podatkov o projektih DRR na ravni posameznega projekta se
zagotovi ministrstvu in pristojni RRA.
(4) Če projekt DRR ni del evropske
kohezijske politike oziroma podatki o njegovem izvajanju niso dostopni v
ustreznem informacijskem sistemu, nosilec projekta četrtletno poroča RRA o
poteku izvedbe in realizaciji.
6. člen
(državne pomoči)
Ukrepi endogene regionalne politike, ki predstavljajo
državno pomoč, se pripravljajo v skladu s shemami državnih pomoči. Za pripravo
regijskih projektov v skladu s shemami državnih pomoči skrbi regionalna
razvojna agencija.
7. člen
(medregijski projekti)
Za pripravo in izvajanje medregijskih projektov, ki imajo
razvojni učinek na več regij, lahko sveti vključenih regij pooblastijo eno od
RRA.
III. DODATNI ZAČASNI UKREPI RAZVOJNE PODPORE ZA PROBLEMSKA
OBMOČJA Z VISOKO BREZPOSELNOSTJO
8. člen
(mehanizem ugotavljanja problemskih
območij z visoko brezposelnostjo)
(1) Poslabšanje gospodarskih razmer na
določenem območju do stopnje, ko registrirana brezposelnost doseže kritično
mejo, ugotavlja ministrstvo na ravni upravnih enot.
(2) Šteje se, da so se gospodarske
razmere na določenem območju poslabšale do stopnje, ko registrirana brezposelnost
doseže kritično mejo, če je stopnja registrirane brezposelnosti v upravni enoti
najmanj tri zaporedne mesece 17,0-odstotna ali višja.
(3) Problemsko območje z visoko
brezposelnostjo se lahko določi ožje ali širše od območja upravne enote, v
kateri je stopnja brezposelnosti presegla kritično mejo, mora pa biti strnjeno
območje enega ali več naselij, na katerem živi najmanj 20 000 prebivalcev.
Na podlagi strokovne analize razvojnih problemov ga določi vlada s sklepom, ki
ga objavi v Uradnem listu Republike Slovenije. Strokovno analizo razvojnih
problemov pripravi ministrstvo v sodelovanju z regionalno razvojno agencijo in
razvojnimi institucijami, ki delujejo na območju.
(4) Kot problemsko območje z visoko
brezposelnostjo se praviloma predlaga območje, na katerem je že organizirano
območno razvojno partnerstvo, lokalna akcijska skupina, širše varovano območje
ali druga oblika teritorialne organiziranosti razvojnih partnerjev.
(5) Ministrstvo obvesti vlado o
poslabšanju gospodarskih razmer na določenem območju do stopnje, ko
registrirana brezposelnost doseže kritično mejo in predlaga način reševanja
razvojnih problemov tudi v primerih, ko je za območje že sprejet poseben
razvojni zakon ali ko na podlagi strokovne analize iz tretjega odstavka tega
člena presodi, da bo mogoče rešiti razvojne probleme z drugimi, že obstoječimi
ali načrtovanimi ukrepi razvojnih politik države.
9. člen
(dodatni začasni ukrepi razvojne podpore)
(1) Za problemsko območje z visoko
brezposelnostjo določi vlada s sklepom iz tretjega odstavka prejšnjega člena
dodatne začasne ukrepe razvojne podpore. Ukrepi se razvrstijo po razvojnih
politikah in se finančno ovrednotijo.
(2) Obdobje trajanja dodatnih začasnih
ukrepov določi vlada s sklepom iz tretjega odstavka prejšnjega člena ob
upoštevanju strokovne analize razvojnih problemov problemska območja z visoko
brezposelnostjo.
(3) Pri pripravi dodatnih začasnih
ukrepov razvojne podpore se upoštevajo ugotovljene razvojne ovire ter
dolgoročne primerjalne prednosti in razvojne usmeritve območja ter prispevek k
doseganju ciljev razvojnih politik.
(4) Ministrstvo je dolžno vladi
posredovati letna poročila o izvajanju dodatnih začasnih ukrepov razvojne
podpore.
10. člen
(program spodbujanja konkurenčnosti)
(1) Program spodbujanja konkurenčnosti
(v nadaljnjem besedilu: program) je eden od dodatnih začasnih ukrepov razvojne
podpore, ki ga za problemsko območje z visoko brezposelnostjo sprejme vlada s
sklepom.
(2) Sredstva za izvedbo programa se
dodelijo iz proračunske postavke ministrstva, namenjene izvajanju dodatnih
začasnih ukrepov razvojne podpore iz prejšnjega člena. Obseg sredstev za vsako
leto izvajanja programa določi vlada s sklepom, pri čemer upošteva načelo
zmanjšanega obsega sredstev v zadnjih letih izvajanja programa.
(3) Če se projekti, skupine projektov
in program, ki ga izvaja upravičenec, sofinancirajo s sredstvi EU, se izvedejo
z instrumentom neposrednega potrjevanja operacij v skladu z uredbo, ki določa
izvajanje postopkov pri porabi sredstev evropske kohezijske politike v
Republiki Sloveniji.
(4) Program mora biti skladen s
sprejetimi strategijami in programi na državni in regionalni ravni. Pri njegovi
pripravi se upoštevajo dolgoročne primerjalne prednosti in razvojne usmeritve
območja ter prispevek k doseganju ciljev razvojnih politik.
(5) Program mora temeljiti na
regionalnem razvojnem programu in mora vsebovati:
-       
prikaz stanja in razvojnih problemov, ki jih rešuje,
-       
določitev ključnih razvojnih priložnosti, ki jih podpira,
-       
določitev ciljev in kazalnikov merjenja ciljev,
-       
finančno konstrukcijo po instrumentih in stroške izvajanja programa ter
-       
način izvajanja in spremljanja izvajanja programa.
(6) Predlog programa pripravi
ministrstvo v sodelovanju z regionalno razvojno agencijo in območnimi
razvojnimi partnerstvi.
(7) Program se prednostno usmerja v
investicije podjetij v poslovnih conah na problemskem območju z visoko brezposelnostjo.
IV. UKREPI NA OBMEJNIH PROBLEMSKIH OBMOČJIH
11. člen
(merila za dodeljevanje sredstev pri
izvajanju ukrepov na obmejnih problemskih območjih)
(1) Pri dodeljevanju sredstev na podlagi
druge alineje tretjega odstavka 24. člena zakon na
obmejnih problemskih območjih se pri javnih razpisih, poleg meril za doseganje
ciljev posebnih ukrepov in shem državnih pomoči, uporabljajo z najmanj desetodstotno
utežjo tudi vsako od naslednjih meril:
-       
število izpolnjenih meril, ki določajo obmejna problemska območja po
prvem odstavku 24. člena zakona, ter
-       
uvrstitev v območje parkovne lokalne skupnosti po 11. členu Zakona o
Triglavskem narodnem parku (Uradni list RS, št. 52/10).
(2) Pri dodeljevanju sredstev v skladu z
drugim odstavkom 24. člena zakona proračunski uporabniki upoštevajo obmejna
problemska območja zlasti na naslednjih področjih:
9.     
ministrstvo, pristojno za kmetijstvo, na področju ukrepov kmetijske
politike;
10.  
ministrstvo, pristojno za ribištvo, na področju ukrepov politike
ribištva;
11.  
ministrstvo, pristojno za gozdarstvo, na področju krepitve ekoloških in
socialnih funkcij gozda, zlasti aktivnosti za povečevanje naravne vrstne
sestave gozdov in prilagoditev rabe gozdov z namenom ohranjanja narave;
12.  
ministrstvo, pristojno za infrastrukturo, na področju urejanja prometne
infrastrukture, spodbujanja ukrepov trajnostne mobilnosti (spodbujanje in
pospeševanje rabe javnega prevoza, transferji in alternativne oblike
mobilnosti, informiranje in promocija zelene mobilnosti, prometni režimi in
parkiranje ter infrastruktura za umirjanje in upravljanje prometa,
infrastruktura za kolesarje) ter energetske prenove objektov;
13.  
ministrstvo, pristojno za varstvo okolja, na področju blaženja posledic
podnebnih sprememb, zlasti aktivnosti za zmanjševanje izpustov toplogrednih
plinov in prilagajanje podnebnim spremembam, ter ohranjanja narave, zlasti
aktivnosti, ki prispevajo k vzdrževanju dobrega naravovarstvenega stanja
prostoživečih vrst, habitatnih tipov in naravnih vrednot;
14.  
ministrstvo, pristojno za upravljanje voda, na področju zagotavljanja
ustrezne komunalne opremljenosti in druge gospodarske javne infrastrukture,
zlasti aktivnosti za oskrbo s pitno vodo, odvajanje in čiščenje odpadnih in
padavinskih voda;
15.  
ministrstvo, pristojno za ravnanje z odpadki, na področju zagotavljanja
ustrezne komunalne opremljenosti in druge gospodarske javne infrastrukture,
zlasti aktivnosti za ureditev infrastrukture za zbiranje odpadkov;
16.  
ministrstvo, pristojno za urejanje prostora, na področju spodbujanja
urejanja stanovanjskega vprašanja mladih in mladih družin v skladu z državnim
stanovanjskim programom ter vzdrževanja in ohranjanja značilne krajine, zlasti
aktivnosti za ohranjanje krajinske pestrosti, krajinskih značilnosti, ki so
pomembne za biotsko raznovrstnost, krajinskih vrednot in prepoznavnosti
območja;
17.  
ministrstvo, pristojno za gospodarski razvoj, na področju ohranjanja in
odpiranja delovnih mest, zlasti aktivnosti za ustvarjanje zelenih delovnih mest
ter vključevanje dijakov in študentov v inovacijsko-podjetniška usposabljanja
in lokalna podjetja, spodbujanja socialnega podjetništva in zadružništva,
spodbujanja obrtnih, kulturnih in okoljsko primernih gospodarskih dejavnosti
ter socialnih storitev, ki prispevajo k ohranjanju poseljenosti in preskrbi prebivalcev;
18.  
ministrstvo, pristojno za turizem, na področju spodbujanja turizma,
zlasti aktivnosti za razvoj infrastrukture in turističnih produktov, ki
omogočajo doživetja narave ob njenem ustreznem varstvu in jasno izražajo
ekološko naravnanost, aktivnosti za spodbujanje razvoja in promocije
turističnih produktov z označbo porekla ali geografsko označbo oziroma
povezanih z lokalno gastronomijo, izdelkov in storitev, povezanih z razvojem
blagovnih znamk oziroma znakov kakovosti, aktivnosti v podporo drugim znamkam
kakovosti in certifikacijskim sistemom, aktivnosti za razvoj in promocijo
tematskih in kolesarski poti ter aktivnosti, povezanih z infrastrukturo
gorskega turizma, kot je označevanje in urejanje planinskih poti;
19.  
ministrstvo, pristojno za zdravje, na področju podpore nadstandardnemu
razvoju družbenih dejavnosti, zlasti aktivnosti za izvajanje nujne medicinske
pomoči na težko dostopnem območju ali območju, ki je oddaljeno od najbližje
enote nujne medicinske pomoči (na primer helikopterski prevozi, mobilne enote,
krepitev služb v času povečanega obiska);
20.  
ministrstvo, pristojno za izobraževanje, na področju podpore
nadstandardnemu razvoju družbenih dejavnosti, zlasti priznavanje nadstandardnih
ur, programov in učiteljev v šolah in vrtcih, sofinanciranje šolskih prevozov
iz odmaknjenih vasi;
21.  
ministrstvo, pristojno za socialne zadeve, na področju podpore socialno
varstvenih storitev v skladu z zakonom, ki ureja o socialno varstveno
dejavnost, zlasti pa aktivnosti za opravljanje storitve pomoči na domu ter aktivnosti
storitve institucionalnega varstva v varstvenih delovnih centrih, centrih za
usposabljanje in domovih za starejše občane;
22.  
ministrstvo, pristojno za javno upravo, na področju pokritosti območja z
elektronskimi komunikacijami in na področju podpore nadstandardnemu izvajanju
dostopa prebivalcev do storitev javne uprave.
23.  
ministrstvo, pristojno za kulturo, na področju celostnega ohranjanja
kulturne dediščine, zlasti aktivnosti za prenovo stavbnega fonda z ohranjeno
lokalno stavbno tipologijo ter za obnovo in ohranitev planin.
(3) Za uskladitev ciljev in osredotočenje
resornih politik na obmejna problemska območja v skladu z drugim odstavkom 24.
člena zakona pripravi ministrstvo v sodelovanju z ministrstvi iz prejšnjega
odstavka in RRA štiriletni program razvojnih spodbud za obmejna problemska
območja (v nadaljnjem besedilu: program), ki ga sprejme vlada. Program vsebuje
cilje, razvojne spodbude, finančni okvir ter način spremljanja programa. Pri
pripravi programa se upoštevajo dolgoročne primerjalne prednosti in usmeritve
razvojnih regij ter prispevek k doseganju ciljev razvojnih politik.
V. DRUGI UKREPI, KI SE DOLOČIJO V DRŽAVNEM PRORAČUNU IN
FINANČNEM NAČRTU SKLADA
12. člen
(pomoč občinam pri razvoju območij, kjer živi romska
skupnost)
(1) Do finančne spodbude iz drugega
odstavka 14. člena zakona, namenjene hitrejšemu razvoju območij, kjer živi romska skupnost (v nadaljnjem
besedilu: pomoč), je upravičena občina:
-       
v kateri je v skladu z zakonom, ki ureja lokalno samoupravo, izvoljen
predstavnik romske skupnosti v občinskem svetu ali
-       
v kateri je v skladu z zakonom, ki ureja položaj romske skupnosti,
ustanovljeno posebno delovno telo občinskega sveta za spremljanje položaja romske
skupnosti, katerega člani so tudi predstavniki romske skupnosti.
(2) Za dodelitev pomoči izvede
ministrstvo javni razpis v višini razpoložljivih proračunskih sredstev. V njem
določi rok za vložitev vloge za dodelitev pomoči in dokumentacijo, ki jo je treba
priložiti vlogi.
(3) Pomoč se lahko dodeli za
sofinanciranje naslednjih aktivnosti pri izvajanju projektov na območjih, kjer
živi romska skupnost: 
-       
izgradnja, sanacija ali modernizacija vodovodnih sistemov,
-       
izgradnja, sanacija ali modernizacija kanalizacijskega omrežja, 
-       
elektrifikacija strnjenih naselij, 
-       
novogradnje ali rekonstrukcije lokalnih cest in poti, 
-       
odkup zemljišč za ureditev območij, kjer živi romska skupnost, ter 
-       
izdelava projektne dokumentacije.
(4) Pri nakupu zemljišč se v javnem
razpisu določi zgornja meja sofinanciranja kvadratnega metra odkupljenega
zemljišča ne glede na pogodbeno ceno.
(5) Pogodbe o dodelitvi pomoči so
lahko večletne.
(6) Projekti, za katere se dodeli
pomoč, se lahko sofinancirajo do višine 100 odstotkov upravičenih stroškov.
(7) V okviru dogovorov za razvoj regij
se proračunska sredstva ministrstva uporabljajo tudi za zagotavljanje lastne
udeležbe pri regijskih projektih, ki celovito razrešujejo romsko problematiko
in se financirajo iz proračunskih sredstev EU kot neposredne potrditve
operacij.
13. člen
(spodbude iz državnega proračuna za razvoj
območij avtohtonih narodnih skupnosti)
V okviru dogovorov za razvoj regij se
proračunska sredstva ministrstva uporabljajo tudi za zagotavljanje lastne
udeležbe pri regijskih projektih, ki razrešujejo problematiko gospodarske
osnove narodnosti in se financirajo iz sredstev EU kot neposredne potrditve
operacij.

Uredba o izvajanju ukrepov endogene regionalne
politike (Uradni list RS, št. 16/13) vsebuje naslednje prehodne in
končne določbe:
»VI. PREHODNE IN KONČNE DOLOČBE
14. člen
(prenehanje
uporabe)
Z dnem uveljavitve te uredbe se prenehata
uporabljati 10. in 11. člen Uredbe o dodeljevanju regionalnih spodbud
(Uradni list RS, št. 113/09, 37/10 in 20/11 – ZSRR-2).
15. člen
(razveljavitev)
Z dnem uveljavitve te uredbe preneha
veljati Uredba o izvajanju ukrepov endogene regionalne politike (Uradni list
RS, št. 24/11).
16. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju ukrepov endogene regionalne politike (Uradni list RS, št. 78/15) vsebuje naslednjo končno določbo:
»KONČNA DOLOČBA
8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o izvajanju
ukrepov endogene regionalne politike (Uradni list RS, št. 46/19) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(rok za sprejem programa)
Vlada Republike Slovenije sprejme program
iz novega tretjega odstavka 11. člena uredbe za obdobje 2020 do 2023 v šestih
mesecih po uveljavitvi te uredbe.
3. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju ukrepov endogene regionalne politike (Uradni list RS, št. 63/23) vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.