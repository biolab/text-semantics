1. člen
(1) Ta uredba ureja povračilo stroškov za službena potovanja
v tujino za javne uslužbence in funkcionarje v državnih organih, samoupravnih
lokalnih skupnostih, javnih agencijah, javnih skladih, javnih zavodih, javnih
gospodarskih zavodih ter drugih osebah javnega prava, ki so posredni uporabniki
državnega proračuna ali proračuna samoupravne lokalne skupnosti (v nadaljnjem
besedilu: zaposleni).
(2) Če je zaposleni napoten na službeno potovanje v okviru
sodelovanja v programu evropske ali druge mednarodne organizacije, ki financira
takšno sodelovanje, se upravičenost in višina povračil ugotavljata tako, kot je
določeno s pravili te organizacije.
2. člen
(1) Zaposleni je upravičen do povračila stroškov za službeno
potovanje v tujino, če potuje na podlagi naloga za službeno potovanje.
(2) Pri načrtovanju službenega potovanja v tujino in pri
povračilu stroškov je treba upoštevati načelo dobrega gospodarjenja z javnimi
sredstvi.
3. člen
Povračilo stroškov za službeno potovanje v tujino zajema:
-       
dnevnico kot povračilo stroškov prehrane,
-       
povračilo stroškov za prenočišče,
-       
povračilo stroškov prevoza,
-       
povračilo parkirnine, cestnine, predornine in stroškov za vinjeto,
-       
povračilo drugih stroškov, povezanih z opravljanjem službenih nalog na
službenem potovanju, na podlagi dokazil o stroških.
4. člen
(1) Zneski dnevnic za službena potovanja v posamezne države
oziroma mesta so določeni v Prilogi, ki je sestavni del te uredbe. Če je znesek
dnevnice določen za konkretno mesto iz Priloge te uredbe, se ne glede na znesek
dnevnice, ki je določen za državo, v kateri se to mesto nahaja, upošteva znesek
dnevnice, določen za to mesto. Obračunski enoti za določitev zneskov dnevnic za
posamezne države oziroma mesta iz Priloge te uredbe sta ameriški dolar in euro.
(2) Stroški za službena potovanja se povrnejo v valuti
obračuna naloga za službeno potovanje ali v domači valuti, preračunano po
referenčnih tečajih Evropske centralne banke (v nadaljnjem besedilu: ECB), ki
jih objavlja Banka Slovenije, veljavnih na zadnji dan potovanja.
(3) Valuta obračuna je valuta države oziroma ene od držav, v
katero oziroma v katere je posamezno službeno potovanje opravljeno, če gre za
države, katerih valute so na dnevni tečajni listi za komitente Banke Slovenije
oziroma valuta iz prvega odstavka tega člena. Za preračun stroškov iz valut
držav, ki niso na dnevni tečajni listi za komitente Banke Slovenije, se uporabi
tečaj s tečajnice referenčnih tečajev ECB oziroma tečajnice Banke Slovenije za
valute, za katere ECB ne objavlja dnevnih referenčnih tečajev. Če zaposleni za
potrebe obračuna stroškov predloži dokazilo o zamenjavi v valute iz prejšnjega
stavka, na podlagi katerega je mogoče ugotoviti menjalno razmerje (menjalni
listek), se izkazani tečaj zamenjave upošteva pri obračunu.
(4) Vsi stroški posameznega službenega potovanja se
preračunajo v valuto obračuna po referenčnem tečaju, in sicer dnevnice po
referenčnem tečaju na zadnji dan potovanja, preostali stroški, nastali v
tujini, pa po referenčnem tečaju na dan nastanka stroška oziroma na dan
izstavitve listine, ki izkazuje nastali strošek.
(5) Valuta obračuna za posamezno službeno potovanje v tujino
je lahko samo ena, v tej valuti se izplača tudi akontacija.
(6) Ne glede na določbo prejšnjega odstavka se stroški,
izkazani oziroma nastali v Republiki Sloveniji, in kilometrina iz 15. člena te
uredbe obračunajo in izplačajo v eurih.
(7) Izplačila povračil stroškov oziroma akontacij za službena
potovanja, kjer je valuta izplačila euro, se praviloma opravijo z nakazilom na
osebni račun zaposlenega.
5. člen
(1) Dnevnice, ki veljajo za državo, v katero se službeno potuje,
se obračunajo za celoten čas trajanja službenega potovanja, ki se izračuna v
urah od datuma in ure začetka potovanja do datuma in ure, ko se službeno
potovanje zaključi. Na tej podlagi se najprej ugotovi število celih dnevnic za
vsakih 24 ur potovanja, za preostanek ur pa se dnevnica ugotovi v skladu s 6.
členom te uredbe.
(2) Če se službeno potuje v več držav, se dnevnice obračunajo
po določbah 4., 6. in 7. člena te uredbe, pri čemer število
obračunanih dnevnic ne sme presegati števila dnevnic glede na skupno trajanje
službenega potovanja.
6. člen
(1) Za službeno potovanje v tujino, ki traja nad 14 do 24 ur,
se obračuna cela dnevnica.
(2) Za službeno potovanje v tujino, ki traja nad 8 ur do 14
ur, se obračuna 75 % dnevnice.
(3) Za službeno potovanje v tujino, ki traja nad 6 do 8 ur,
se obračuna 25 % dnevnice.
7. člen
(1) Če je na službenem potovanju v tujino zagotovljena
brezplačna prehrana, ki jo zagotovi organizator ali gostitelj, se zaposlenemu
za pokritje morebitnih drugih stroškov obračuna 20 % pripadajoče dnevnice iz 6.
člena te uredbe. Šteje se, da za odsotnost nad 14 do 24 ur pripadajo trije
obroki prehrane, za odsotnost nad 8 do 14 ur dva obroka in za odsotnost nad 6
do 8 ur en obrok.
(2) Pri odsotnosti nad 14 do 24 ur se za zagotovljeni brezplačni
zajtrk odšteje 10 %, za brezplačno kosilo oziroma večerjo pa po 35 % dnevnice
iz prvega odstavka 6. člena te uredbe.
(3) Pri odsotnosti nad 8 do 14 ur se za zagotovljen
brezplačni zajtrk odšteje 15 %, za brezplačno kosilo oziroma večerjo pa po 40 %
od pripadajoče dnevnice iz drugega odstavka 6. člena te uredbe.
8. člen
Stroški za prenočišče na službenem potovanju v tujino se
povrnejo v višini plačanega hotelskega računa, upoštevaje načelo dobrega
gospodarjenja z javnimi sredstvi.
9. člen
Stroški za dnevni počitek članov letalske posadke na
službenem potovanju v tujino se obračunajo v višini plačanega hotelskega
računa, če se posadka mudi na letališču več kot štiri ure med dvema poletoma v
24 urah.
10. člen
Ne glede na določbo 8. člena te uredbe se stroški prenočitve
povrnejo v višini plačanega hotelskega računa, če:
-       
nastanitvene pogoje določi gostitelj oziroma organizator,
-       
gre za člane iste uradne delegacije.
11. člen
(1) Stroški za prevoz na službenem potovanju v tujino se
obračunavajo v višini stroškov za prevoz s prevoznim sredstvom, določenim v
potnem nalogu, na podlagi vozovnice ali računa.
(2) Državni organ, samoupravna lokalna skupnost, javna
agencija, javni sklad, javni zavod, javni gospodarski zavod in druga oseba
javnega prava, ki je posredni uporabnik državnega proračuna ali proračuna
samoupravne lokalne skupnosti, morajo z letalskimi družbami, ki nudijo program
skupnega zbiranja točk (milj, kilometrov) za pravne osebe, skleniti dogovor o
vodenju evidence točk (milj, kilometrov) na ime državnega organa, samoupravne
lokalne skupnosti, javne agencije, javnega sklada, javnega zavoda, javnega
gospodarskega zavoda ali druge osebe javnega prava ter o načinu njihove porabe.
(3) Zaposleni ne sme za zasebne namene izkoristiti ugodnosti,
ki jih pridobi v okviru službenih potovanj v tujino.
12. člen
(1) Stroški službenega potovanja z letalom se povrnejo za
letalski prevoz:
-       
predsedniku republike, predsedniku vlade in predsedniku državnega zbora
prvi oziroma poslovni razred,
-       
drugim funkcionarjem poslovni razred,
-       
ravnateljem, direktorjem in tajnikom (v nadaljnjem besedilu: direktor)
ter vršilcem dolžnosti direktorjev, namestnikom in pomočnikom direktorjev, kot
jih določa predpis, ki ureja plače direktorjev v javnem sektorju, se povrnejo
stroški službenega potovanja z letalom za poslovni razred, če potovanje traja
štiri ure ali več, sicer pa ekonomski razred,
-       
drugim javnim uslužbencem ekonomski razred.
(2) Ne glede na določbe prejšnjega odstavka lahko v isti
uradni delegaciji predsednik republike, predsednik vlade, predsednik državnega
zbora oziroma drug funkcionar določi osebe, ki bodo z njim potovale v prvem
oziroma poslovnem razredu.
(3) V primerih, ko ta uredba določa pravico do povrnitve
stroškov službenega potovanja z letalom za ekonomski razred, se zaposlenim
izjemoma lahko povrnejo stroški letalskega prevoza v višjem razredu od
ekonomskega, kadar gre za nujno potovanje, ki ga ni bilo mogoče vnaprej
natančno načrtovati in zato potovanje v ekonomskem razredu iz objektivnih
razlogov ni možno.
(4) Stroški letalskega prevoza se povrnejo v višini cene
letalskega prevoza redne linije letalskega prevoznika. Stroški v primeru najema
posebnega letala (izredna linija) se povrnejo zgolj pod pogojem, da vozni red
letalskih prevozov redne linije ne omogoča pravočasnega prihoda v kraj
opravljanja službene obveznosti oziroma je najem posebnega letala nujen glede
na vnaprej opredeljene obveznosti ali če so stroški takšnega najema nižji od
stroškov letalskega prevoza redne linije.
(5) Veleposlanikom se ob nastopu in prenehanju opravljanja
nalog na diplomatskem delovnem mestu v zunanji službi povrnejo stroški
letalskega prevoza v poslovnem razredu, če traja potovanje več kot tri ure,
sicer pa ekonomski razred.
(6) Če se službeno potuje z vlakom ali ladjo, se povrnejo
stroški železniškega oziroma ladijskega prevoza v prvem razredu po potrebi s
spalnikom oziroma kabino, kadar potovanje traja več kot 12 ur.
13. člen
Na podlagi predloženih dokazil o stroških se obračunajo tudi
drugi prevozni in preostali stroški, ki nastanejo na službenem potovanju v
tujino, zlasti:
-       
stroški prevoza s sredstvi javnega prevoza ali avtotaksijem v kraju
službenega potovanja,
-       
stroški za prevoz in prenos stvari oziroma prtljage,
-       
stroški za najem osebnega vozila, če je to ekonomsko ugodneje,
-       
takse (letališke takse, peronske karte in podobno).
14. člen
(1) Zaposlenemu se na podlagi predloženega računa povrnejo
stroški za plačilo zdravstvenih storitev v višini razlike:
-       
med dejanskimi stroški in stroški, ki se obračunajo pristojnemu nosilcu
obveznega zdravstvenega zavarovanja v Republiki Sloveniji, če gre za koriščenje
potrebnih zdravstvenih storitev v državah članicah Evropske unije in Evropskega
gospodarskega prostora;
-       
med dejanskimi stroški in stroški, ki se obračunajo pristojnemu nosilcu
obveznega zdravstvenega zavarovanja v Republiki Sloveniji, če gre za koriščenje
nujnih zdravstvenih storitev v državah, s katerimi ima Republika Slovenija
sklenjeno meddržavno pogodbo;
-       
med dejanskimi stroški in priznanimi stroški, ki jih največ do višine
(ustreznega deleža) povprečne cene takšnih zdravstvenih storitev v Sloveniji
obračuna pristojni nosilec obveznega zdravstvenega zavarovanja v Republiki
Sloveniji, kadar gre za koriščenje zdravstvenih storitev v državah, ki niso
zajete v prejšnjih dveh alinejah.
(2) Zaposlenemu se lahko po predhodnem dogovoru z osebo, ki
izvršuje pravice in dolžnosti delodajalca, povrne plačilo premije za
individualno zdravstveno zavarovanje z medicinsko asistenco v tujini v obsegu
kritja v višini osnovne zavarovalne vsote, razen v primerih, ko je zaradi
pridobitve poslovnega vizuma potrebna določena vrednost minimalnega
zavarovalnega kritja. Če je zaposleni vključen v skupinsko (kolektivno)
zdravstveno zavarovanje z medicinsko asistenco v tujini, se stroški premije za
individualno zdravstveno zavarovanje z medicinsko asistenco v tujini ne
povrnejo. Pri tem se smiselno upošteva zavarovanje za tisto območje, kamor spada
država potovanja.
(3) Če zaposleni pogosto potujejo, se zanje sklene skupinsko
(kolektivno) zdravstveno zavarovanje z medicinsko asistenco v tujini.
15. člen
(1) Uporaba lastnega
motornega vozila za službeno potovanje v tujino je izjemoma mogoča samo na podlagi
naloga za službeno potovanje, če drugače službenega potovanja ni mogoče
opraviti. Če je v nalogu za službeno potovanje določeno, da se za službeno
potovanje v tujino uporabi lastno motorno vozilo, se zaposlenemu povrnejo
stroški v višini 30% cene litra neosvinčenega motornega bencina 95 oktanov za
prevoženi kilometer. Za obračun kilometrine se za podatek o ceni neosvinčenega
motornega bencina 95 oktanov uporabi najvišja cena bencina, sporočena Evropski
komisiji za pretekli mesec. Podatek o najvišji ceni neosvinčenega motornega
bencina 95 oktanov za vsak mesec posebej sporoči ministrstvo, pristojno za
energijo, ministrstvu, pristojnemu za javno upravo, ki jo objavi na svoji
spletni strani.
(2) Cena iz prejšnjega
odstavka se uporablja od prvega dne v mesecu, v katerem je bil podatek
objavljen na spletni strani ministrstva, pristojnega za javno upravo.
16. člen
Zaposlenemu se ne povrnejo tisti stroški službenega potovanja
v tujino, ki jih je poravnal gostitelj oziroma organizator.
17. člen
Po predhodni odobritvi osebe, ki izvršuje pravice in
dolžnosti delodajalca, se zaposlenim na podlagi predloženih računov obračunajo
tudi stroški za reprezentanco, ki so nastali v zvezi z opravljanjem službenih
nalog na službenem potovanju.
18. člen
(1) Za službeno potovanje v tujino se lahko izplača
zaposlenemu akontacija v višini predvidenih stroškov, ki morajo biti v nalogu
za službeno potovanje natančno razčlenjeni.
(2) Akontacija iz prejšnjega odstavka se zaposlenemu izplača
v skladu s predpisom, ki ureja izvrševanje proračuna.
19. člen
(1) Nalog za službeno potovanje podpisuje oseba, ki izvršuje
pravice in dolžnosti delodajalca, oziroma druga pooblaščena oseba.
(2) Nalog za službeno potovanje se izda v pisni obliki.
(3) Izjemoma se lahko v nujnih primerih odredi službeno
potovanje tudi ustno, telefonično ali v elektronski obliki. V takem primeru se
pisni nalog izda najpozneje v dveh dneh, ko je zaposleni odšel na službeno
potovanje.
20. člen
(1) Obračun stroškov, nastalih na službenem potovanju v
tujino, se predloži pristojnemu zaposlenemu naslednji dan po končanem službenem
potovanju, najpozneje pa v sedmih dneh po končanem potovanju. Pristojni
zaposleni mora celotno dokumentacijo in morebitni ostanek sredstev predložiti
finančni službi v sedmih dneh po prejemu obračunov.
(2) Obračun se opravi na podlagi dokazil o stroških, iz
katerih je mogoče ugotoviti namen in višino stroškov. Dokazila o stroških je
treba priložiti nalogu za službeno potovanje, na katerem so obračunani stroški
za službeno potovanje v tujino.
(3) V rokih iz prvega odstavka tega člena je treba pripraviti
in oddati tudi poročilo o opravljenem službenem potovanju.

Priloga:
Zneski dnevnic za službena potovanja v posamezne države oziroma mesta

Uredba o povračilu stroškov za službena
potovanja v tujino (Uradni list RS, št. 76/19) vsebuje naslednje prehodne in
končno določbo:
»PREHODNE IN KONČNA DOLOČBA
21. člen
(1) Ne glede na Prilogo te uredbe se do 31. decembra 2020
za službena potovanja v tujino za posamezne države oziroma mesta uporabljajo
naslednji zneski dnevnic:


DRŽAVA/MESTO

ZNESEK DNEVNICE
v ameriških
   dolarjih ($) ali eurih (€)


Albanija

36 €


Andora

36 €


Armenija

36 €


Avstralija

53 $


Avstrija

49 €


Azerbajdžan

36 €


Belgija

63 €


Belorusija

36 €


Bolgarija

36 €


Bosna in Hercegovina

36 €


Ciper

36 €


Češka

36 €


Črna gora

36 €


Danska

49 €


Estonija

36 €


Finska 

49 €


Francija

49 €


Grčija

36 €


Gruzija

36 €


Hrvaška

36 €


Irska

49 €


Islandija

49 €


Italija

49 €


Japonska

88 $


Kanada

53 $


Kitajska

40 $


Kosovo

36 €


Latvija 

36 €


Lihtenštajn

49 €


Litva

36 €


Luksemburg

49 €


Madžarska 

36 €


Malta

36 €


Moldavija

36 €


Monako

49 €


Nemčija

49 €


Nizozemska

49 €


Norveška

49 €


Nova Zelandija

53 $


Poljska 

36 €


Portugalska

49 €


Romunija 

36 €


Rusija 

36 €


San Marino

36 €


Severna Makedonija

36 €


Slovaška

36 €


Srbija

36 €


Španija

49 €


Švedska

49 €


Švica

49 €


Turčija

36 €


Ukrajina 

36 €


Vatikan 

49 €


Združene države Amerike

53 $


Združeno kraljestvo Velike Britanije in Severne Irske

49 €


Druge države

44 $


Hongkong

62 $


Moskva

71 €


Peking 

81 $


Sankt Petersburg

71 €


Šanghaj

81 $


(2) Od 1. januarja 2021 dalje se za službena potovanja v
tujino uporabljajo zneski dnevnic za posamezne države oziroma mesta, ki so
določeni v Prilogi te uredbe.
22. člen
Stroški, ki so nastali na službenem potovanju v tujino pred
uveljavitvijo te uredbe, se obračunajo in povrnejo v skladu z Uredbo o
povračilu stroškov za službena potovanja v tujino (Uradni list RS, št. 38/94,
63/94, 24/96, 96/00, 35/02, 86/02, 66/04, 73/04, 16/07, 30/09 in 51/12).
23. člen
Z dnem uveljavitve te uredbe preneha veljati Uredba o
povračilu stroškov za službena potovanja v tujino (Uradni list RS, št. 38/94,
63/94, 24/96, 96/00, 35/02, 86/02, 66/04, 73/04, 16/07, 30/09 in 51/12), ki pa
se uporablja v primerih iz 22. člena te uredbe.
24. člen
Ta uredba začne veljati 1. januarja 2020.«.

Uredba o spremembi Uredbe o povračilu stroškov
za službena potovanja v tujino (Uradni list RS, št. 180/20) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o povračilu stroškov
za službena potovanja v tujino (Uradni list RS, št. 116/21) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.