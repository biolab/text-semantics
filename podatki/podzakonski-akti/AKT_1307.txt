1. člen
(vsebina splošnega akta)
Ta splošni akt podrobneje določa tehnične in operativne
pogoje, ki so potrebni za preprečevanje škodljivega motenja in ki morajo biti
izpolnjeni pri uporabi analognih zvokovnih radiodifuznih postaj v frekvenčnem
področju od 87,5 MHz do 108,0 MHz, in sicer točnost oddajne frekvence,
potlačenje stranskih sevanj, frekvenčni razmah in srednjo moč signala MPX.
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
Frekvenčni razmah je absolutni odmik trenutne frekvence od nemodulirane
nosilne frekvence.
2.     
Nosilna frekvenca je oddajna radijska frekvenca radiodifuzne postaje.
3.     
Oddajna moč je izhodna moč oddajnika.
4.     
Radiodifuzna postaja je analogna zvokovna radijska postaja v frekvenčnem
področju od 87,5 MHz do 108,0 MHz, ki je sestavljena iz oddajnika, vmesnih
elementov (filtri, združilniki in povezovalni kabli) in antenskega sistema.
5.     
Signal MPX je skupni multipleksirani modulacijski signal (vključno s
pilotskim nosilcem in dodatnimi signali) radiodifuzne postaje.
6.     
Stranska sevanja so vsi signali, ki jih oddajnik oddaja v antenski
sistem in od nosilne frekvence odstopajo za več kot 200 kHz.
(2) Ostali izrazi, uporabljeni v tem splošnem aktu, imajo
enak pomen, kot je določen v Zakonu o elektronskih komunikacijah – ZEKom-2
(Uradni list RS, št. 130/22).
3. člen
(splošna določba)
Imetniki odločb o dodelitvi radijskih frekvenc v frekvenčnem
področju od 87,5 MHz do 108,0 MHz morajo zagotoviti delovanje radiodifuznih
postaj na način, da so točnost oddajne frekvence, potlačenje stranskih sevanj,
frekvenčni razmah in srednja moč signala MPX v skladu z zahtevami tega
splošnega akta.
4. člen
(oddajna frekvenca)
(1) Odstopanje oddajne frekvence od dodeljene frekvence za
radiodifuzno postajo v frekvenčnem področju od 87,5 MHz do 108,0 MHz ne sme
presegati 2 kHz.
(2) Odstopanje oziroma točnost oddajne frekvence se meri brez
prisotnega modulacijskega signala.
5. člen
(stranska sevanja)
(1) Stranska sevanja za oddajnik v frekvenčnem področju od
87,5 MHz do 108,0 MHz morajo biti:
1.     
za oddajne moči pod 8 W manjša ali enaka –36 dBm (250 nW),
2.     
za oddajne moči od vključno 8 W do 800 W potlačena za najmanj 75 dB
glede na nosilni signal,
3.     
za oddajne moči od vključno 800 W do 8 kW manjša ali enaka –16 dBm (25
µW),
4.     
za oddajne moči od vključno 8 kW do 100 kW potlačena za najmanj 85 dB
glede na nosilni signal,
5.     
za oddajne moči 100 kW ali več manjša ali enaka –5 dBm (316 µW) ter
(2) Stranska sevanja za oddajnik v frekvenčnem področju od
108 MHz–137 MHz pri oddajni moči 8 kW ali več morajo biti manjša ali enaka –16
dBm (25 µW).
6. člen
(frekvenčni razmah)
Frekvenčni razmah radiodifuzne postaje v frekvenčnem področju
od 87,5 MHz do 108,0 MHz ne sme presegati ± 75 kHz.
7. člen
(srednja moč signala MPX)
(1) Referenčna vrednost za srednjo moč signala MPX je srednja
moč signala, ki vsebuje samo sinusni ton, ki povzroča največji frekvenčni
razmah ± 19 kHz.
(2) Srednja moč signala MPX zvokovne radiodifuzne postaje v
frekvenčnem področju od 87,5 MHz do 108,0 MHz integrirana preko poljubnega
intervala dolžine 60 sekund ne sme presegati referenčne vrednosti za srednjo
moč signala MPX.
(3) V primeru, ko se meri srednja moč signala MPX tako, da se
sprejema signal z radiodifuzne postaje, je dopustno preseganje referenčne
vrednosti za srednjo moč signala MPX do +2 dBr.
PREHODNA IN KONČNA DOLOČBA
8. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o omejitvah signalov analognih zvokovnih radiodifuznih postaj (Uradni
list RS, št. 44/13 in 130/22 – ZEKom-2).
9. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-22/2022/2
Ljubljana, dne 20. januarja 2023
EVA 2022-1545-0026
Mag. Tanja Muha
v. d. direktorja