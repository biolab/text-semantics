Prvi del
I. SPLOŠNA DOLOČBA
1. člen
(vsebina)
Ta pravilnik ureja način upravljanja evidenc prekrškovnih
organov, evidence pravnomočnih sodb oziroma sklepov o prekrških, skupne
evidence kazenskih točk v cestnem prometu ter delovanje skupne informacijske
infrastrukture, vpis in izbris podatkov iz evidenc ter dajanje in dostop do
podatkov iz teh evidenc ter skupne informacijske infrastrukture.
II. UPRAVLJANJE EVIDENC
2. člen
(upravljalec evidence)
(1) Evidenco o pravnomočnih odločbah o prekrških (v
nadaljnjem besedilu: evidenca prekrškovnega organa) upravlja prekrškovni organ.
(2) Evidenco pravnomočnih sodb oziroma sklepov o
prekrških (v nadaljnjem besedilu: evidenca pravnomočnih odločb sodišč) upravlja
Ministrstvo za pravosodje (v nadaljnjem besedilu: ministrstvo).
(3) Skupno evidenco kazenskih točk v cestnem prometu
upravlja ministrstvo.
3. člen
(evidence prekrškovnih organov)
(1) Evidenca prekrškovnega organa se upravlja za vse
pravne in fizične osebe, ki jim je prekrškovni organ pravnomočno izrekel
sankcijo za prekršek.
(2) Evidenca prekrškovnega organa za fizične osebe
obsega:
1.     
osebno ime,
2.     
enotno matično številko občana (v nadaljnjem besedilu: EMŠO), če je storilec
tujec, pa namesto EMŠO njegove rojstne podatke,
3.     
naslov stalnega ali začasnega prebivališča,
4.     
pravno opredelitev prekrška,
5.     
številko in datum izdane odločbe o prekršku (odločba o prekršku ali
plačilni nalog),
6.     
vrsto sankcije z navedbo njenega trajanja,
7.     
datum pravnomočnosti prekrškovne odločbe (odločba o prekršku; plačilni
nalog; sodba na podlagi zahteve za sodno varstvo, s katero je zahteva zavržena,
zavrnjena ali spremenjena).
(3) Evidenca prekrškovnega organa za pravne osebe
obsega:
1.     
firmo ali naziv in sedež pravne osebe
2.     
matično številko pravne osebe,
3.     
pravno opredelitev prekrška,
4.     
številko in datum izdane odločbe o prekršku (odločba o prekršku ali
plačilni nalog),
5.     
vrsto sankcije z navedbo njenega trajanja,
6.     
datum pravnomočnosti prekrškovne odločbe (odločba o prekršku; plačilni
nalog; sodba na podlagi zahteve za sodno varstvo, s katero je zahteva zavržena,
zavrnjena ali spremenjena).
4. člen
(evidenca pravnomočnih odločb sodišč)
(1) Evidenca pravnomočnih odločb sodišč se upravlja za
vse pravne in fizične osebe, ki jim je sodišče pravnomočno izreklo sankcijo za
prekršek.
(2) Evidenca pravnomočnih odločb sodišč za fizične osebe
obsega:
1.     
osebno ime,
2.     
enotno matično številko občana (v nadaljnjem besedilu: EMŠO), če je
storilec tujec, pa namesto EMŠO njegove rojstne podatke,
3.     
naslov stalnega ali začasnega prebivališča,
4.     
pravno opredelitev prekrška,
5.     
številko in datum odločbe sodišča prve stopnje,
6.     
vrsto sankcije z navedbo njenega trajanja,
7.     
datum pravnomočnosti prekrškovne odločbe, ki jo je izdalo sodišče prve
stopnje,
8.     
številko in datum odločbe višjega sodišča, če je bila z njo spremenjena
odločba sodišča prve stopnje.
(3) Poleg podatkov iz prejšnjega odstavka se v evidenco
pravnomočnih odločb sodišč lahko vpisuje tudi:
1.     
kraj, občina in upravna enota ter država rojstva,
2.     
državljanstvo.
(4) Evidenca pravnomočnih odločb sodišč za pravne osebe obsega:
1.     
firmo ali naziv in sedež pravne osebe,
2.     
matično številko pravne osebe,
3.     
pravno opredelitev prekrška,
4.     
številko in datum izdane odločbe sodišča prve stopnje,
5.     
vrsto sankcije z navedbo njenega trajanja,
6.     
datum pravnomočnosti prekrškovne odločbe, ki jo je izdalo sodišče prve
stopnje,
7.     
številko in datum odločbe višjega sodišča, če je bila z njo spremenjena
odločba sodišča prve stopnje.
(5) Poleg podatkov iz drugega in četrtega odstavka tega
člena se v evidenco pravnomočnih odločb sodišč vpiše tudi naziv sodišča.
5. člen
(evidenca kazenskih točk v cestnem prometu)
(1) Evidenca kazenskih točk v cestnem prometu se
upravlja za vse fizične osebe, ki jim je bila v prekrškovnem postopku pravnomočno
izrečena stranska sankcija kazenskih točk v cestnem prometu.
(2) Evidenca kazenskih točk v cestnem prometu obsega:
1.     
osebno ime;
2.     
EMŠO, če je storilec tujec, pa namesto EMŠO njegove rojstne podatke;
3.     
naslov stalnega ali začasnega prebivališča;
4.     
podatke o vozniškem dovoljenju (številko vozniškega dovoljenja,
izdajatelja vozniškega dovoljenja, datum izdaje vozniškega dovoljenja,
kategorije motornih vozil, za katere je bilo izdano vozniško dovoljenje, ali
številka vpisa v evidenci izdanih vozniških dovoljenj, ki jo vodi ministrstvo,
pristojno za promet);
5.     
pravno opredelitev prekrška;
6.     
število izrečenih kazenskih točk v cestnem prometu;
7.     
naziv prekrškovnega organa ali sodišča, ki je izreklo kazenske točke v
cestnem prometu, ter številko in datum izdane odločbe;
8.     
datum pravnomočnosti odločbe;
9.     
datum storitve prekrška;
10.  
naziv sodišča, številko in datum ter datum pravnomočnosti odločbe o
prenehanju veljavnosti vozniškega dovoljenja ali o prepovedi uporabe tujega
vozniškega dovoljenja na ozemlju Republike Slovenije;
11.  
naziv sodišča, številko in datum ter datum vročitve odločbe o odložitvi
izvršitve prenehanja veljavnosti vozniškega dovoljenja ali o prepovedi uporabe
tujega vozniškega dovoljenja na ozemlju Republike Slovenije;
12.  
trajanje preizkusne dobe;
13.  
naziv sodišča, številko in datum ter datum pravnomočnosti odločbe o
preklicu odložitve izvršitve prenehanja veljavnosti vozniškega dovoljenja;
14.  
naziv sodišča ter številko in datum odločbe o dokončni odločitvi o
prenehanju veljavnosti vozniškega dovoljenja.
(2) Poleg podatkov iz prejšnjega odstavka se v evidenco
kazenskih točk v cestnem prometu lahko vpisuje tudi:
1.     
kraj, občina in upravna enota ter država rojstva;
2.     
državljanstvo.
6. člen
(vpisovanje sprememb v evidence)
Upravljalci evidenc iz tega pravilnika so v evidence s
katerimi upravljajo dolžni vpisati vse spremembe v zvezi z vpisanimi podatki.
Če so podatki spremenjeni na podlagi odločbe, je v evidenco treba vpisati tudi
navedbo organa, ki je izdal odločbo, ter podatke o tej odločbi (številko in
datum izdane odločbe ter datum pravnomočnosti odločbe).
7. člen
(način upravljanja)
Upravljalci upravljajo evidence iz tega pravilnika z uporabo informacijske
tehnologije, ki preprečuje razkritje podatkov nepoklicanim osebam ter
nepooblaščeno obdelavo podatkov in ki omogoča poznejše ugotavljanje, kdaj so
bili posamezni podatki obdelovani, komu so bili posredovani in kdo je podatke
obdeloval ali posredoval, in ki varuje podatke pred njihovo izgubo.
Informacijski sistem mora omogočati izdelavo varnostnih
kopij, ki vsebujejo spremljanje dnevnih sprememb.
III. VPIS PODATKOV V EVIDENCE
8. člen
(rok za vpis podatkov v evidence)
(1) Prekrškovni organ podatke v evidenco prekrškovnega
organa vpiše po uradni dolžnosti najpozneje v 15 dneh od dneva, ko je nastalo
dejstvo, ki ga je treba vpisati, ali od dneva, ko so bili obveščeni o takem
dejstvu, če dejstvo ni nastalo v okviru pristojnosti tega organa.
(2) Podatke v evidenco pravnomočnih odločb sodišč in
skupno evidenco kazenskih točk v cestnem prometu vpisujejo prekrškovni organi
ali sodišča neposredno v roku iz prejšnjega odstavka.
9. člen
(pošiljanje podatkov za vpis)
(1) Izjemoma organi iz prejšnjega člena v evidenco
pravnomočnih odločb sodišč ali skupno evidenco kazenskih točk v cestnem prometu
posredujejo podatke iz 4. in 5. člena tega pravilnika po varni elektronski
poti kot elektronski predlog za vpis podatkov (v nadaljnjem besedilu: predlog
za vpis). Podatki se pošiljajo v strojno berljivi obliki.
(2) Pristojni organ ministrstvu pošlje predlog za vpis
podatkov najpozneje v petnajstih dneh od dneva, ko je nastalo dejstvo, ki ga je
treba vpisati, ali od dneva, ko je bil obveščen o takem dejstvu, če dejstvo ni
nastalo v okviru pristojnosti tega organa.
(3) Ministrstvo vpiše podatke v ustrezno evidenco
praviloma še isti dan ali najpozneje naslednji delovni dan, ko je prejelo
zahtevek za vpis. V primeru ugotovljene nepopolnosti predlogov za vpis
ministrstvo pristojni organ pozove, da pomanjkljivosti odpravi v roku treh
delovnih dni.
IV. IZBRIS PODATKOV IZ EVIDENC
10. člen
(podlaga za izbris)
(1) Prekrškovni organ po uradni dolžnosti izbriše
podatke iz evidence prekrškovnega organa, ko so za to izpolnjeni zakonski pogoji.
(2) Ministrstvo po uradni dolžnosti izbriše podatke iz
evidence pravnomočnih odločb sodišč in skupne evidence kazenskih točk v cestnem
prometu, ko so za to izpolnjeni zakonski pogoji.
V. DAJANJE PODATKOV IZ EVIDENC
11. člen
(varstvo podatkov in obseg dajanja podatkov)
(1) Prekrškovni organ in ministrstvo pri izvajanju
svojih pristojnosti ter v okviru nalog, ki jih določa ta pravilnik, varuje
osebne podatke v evidencah iz tega pravilnika, v pravnomočnih odločbah o
prekrških, drugih odločbah in dokumentih, na podlagi katerih se v evidence
vpisujejo podatki na podlagi določb zakona, ki ureja varstvo osebnih podatkov
in predpisov, izdanih na njegovi podlagi.
(2) Podatki iz evidenc se smejo dati pod pogoji, v
obsegu in na zahtevo oseb, določenih z zakonom, ter na način, ki ga določa ta
pravilnik.
(3) Dnevnik obdelave podatkov v evidencah iz tega
pravilnika se hrani pet let po izbrisu podatkov iz evidence.
(4) Osebe, ki obdelujejo podatke v evidencah iz tega
pravilnika, morajo biti predhodno seznanjene z nameni in pogoji pod katerimi
lahko vpogledujejo, uporabljajo, posredujejo oziroma obdelujejo osebne podatke
iz teh evidenc. Seznanjene morajo biti tudi s posledicami nezakonite obdelave
osebnih podatkov, o čemer morajo podpisati izjavo iz katere je razvidno, da so
seznanjene s temi nalogami ali obveznostmi.
12. člen
(vsebina zahteve)
(1) Zahteva za pridobitev podatkov iz evidence
prekrškovega organa, evidence pravnomočnih odločb sodišč ali skupne evidence
kazenskih točk v cestnem prometu vsebuje naslednje podatke o fizični oziroma
pravni osebi na katero se zahteva nanaša:
1.     
osebno ime oziroma firma ali naziv pravne osebe,
2.     
EMŠO za fizično osebo ali datum rojstva za fizično osebo, ki ni vpisana
v centralnem registru prebivalstva, matično številko za pravno osebo,
3.     
naslov stalnega ali začasnega bivališča za fizično osebo (ulica in hišna
številka, poštna številka in pošta) oziroma sedež pravne osebe,
4.     
državljanstvo.
(2) Poleg podatkov iz prejšnjega odstavka zahteva
vsebuje še naslednje podatke:
1.     
namen in pravna podlaga pridobitve podatkov za zahteve, če se zahteva ne
nanaša na vpogled v lastne osebne podatke,
2.     
datum zahteve,
3.     
lastnoročni podpis vlagatelja ali podpis
zastopnika za pravne osebe.
(3) Če zahtevo iz prvega odstavka tega člena vloži
pooblaščenec, je treba zahtevi priložiti tudi pisno pooblastilo za pridobivanje
osebnih podatkov iz evidenc, ki jih ureja ta pravilnik.
(4) Za lastnoročno podpisano zahtevo se šteje tudi
zahteva, podpisana s kvalificiranim elektronskim podpisom ali kvalificiranim elektronskim
žigom za pravne osebe.
13. člen
(postopek z zahtevo)
(1) Prekrškovni organ ali ministrstvo preveri, ali je
zahteva za pridobitev podatkov iz evidence v skladu z zakonom in s tem pravilnikom.
(2) Če prekrškovni organ ali ministrstvo ugotovi, da je
zahteva nepopolna in da je zaradi tega ne more obravnavati, v roku petih
delovnih dni pozove vlagatelja, da jo v roku, ki ga določi pristojni organ,
dopolni.
(3) Če vlagatelj v določenem roku zahteve ne dopolni,
pristojni organ zahtevo zavrže v skladu z določbami zakona, ki ureja splošni
upravni postopek. Če iz vložene zahteve izhaja, da niso izpolnjeni zakonski
pogoji za posredovanje podatkov, pristojni organ zahtevo zavrne v skladu z
določbami zakona, ki ureja splošni upravni postopek.
14. člen
(potrdilo)
(1) Potrdilo iz evidence prekrškovnega organa, evidence
pravnomočnih odločb sodišč ali skupne evidence kazenskih točk v cestnem
prometu, ki se izda na zahtevo iz 12. člena tega pravilnika, vsebuje
naslednje podatke:
1.     
podatke iz 1., 2. in 3. točke prvega odstavka 12. člena tega
pravilnika o fizični ali pravni osebi, na katero se zahteva nanaša,
2.     
podatke iz ustrezne evidence v obsegu in v skladu z namenom, ki je
določen z zakonom,
3.     
opredelitev namena in pravne podlage izdaje potrdila.
(2) Če je fizična ali pravna oseba vpisana v evidenco
prekrškovnega organa, evidenco pravnomočnih odločb sodišč ali skupno evidenco
kazenskih točk v cestnem prometu, se ji potrdilo vroči osebno v skladu z
zakonom, ki ureja splošni upravni postopek, sicer pa se ji lahko pošlje z
navadno pošto.
(3) Potrdilo se v primerih iz četrtega odstavka
12. člena tega pravilnika lahko vroči v varni elektronski predal v skladu
z določbami zakona, ki ureja splošni upravni postopek. V varni elektronski
predal se lahko vroči potrdilo tudi v primeru, če fizična ali pravna oseba na
fizični vlogi navede naslov varnega elektronskega predala.
(4) Ne glede na določbo drugega odstavka tega člena prekrškovni
organ ali ministrstvo na zahtevo iz 12. člena tega pravilnika državnim
organom, organom samoupravnih lokalnih skupnosti in nosilcem javnih pooblastil
posreduje izpis podatkov iz prvega odstavka tega člena.
VI. ODDALJEN DOSTOP DO EVIDENC
15. člen
(oddaljen dostop do evidenc)
(1) Posamezen prekrškovni organ za potrebe brezplačnega oddaljenega
dostopa do evidence prekrškovnega organa s sodiščem in državnim tožilstvom
sklene sporazum o zagotavljanju brezplačnega oddaljenega dostopa do podatkov iz
evidence.
(2) Ministrstvo za potrebe brezplačnega oddaljenega
dostopa do podatkov iz evidence pravnomočnih odločb sodišč s sodiščem in
državnim tožilstvom sklene sporazum o zagotavljanju brezplačnega oddaljenega
dostopa do podatkov iz evidence.
(3) Ministrstvo za potrebe brezplačnega oddaljenega
dostopa do podatkov iz evidence pravnomočnih odločb sodišč, ki se nanašajo na
zadeve, v katerih so odločali kot prekrškovni organi, s tem prekrškovnim
organom sklene sporazum o zagotavljanju brezplačnega oddaljenega dostopa do
podatkov iz evidence.
(4) Ministrstvo za potrebe brezplačnega oddaljenega
dostopa do podatkov iz skupne evidence kazenskih točk v cestnem prometu s
sodiščem, državnim tožilstvom in policijo sklene sporazum o zagotavljanju
brezplačnega oddaljenega dostopa do podatkov iz evidence.
16. člen
(vsebina sporazuma za oddaljen dostop do evidenc)
Sporazum, ki ga prekrškovni organ ali ministrstvo sklene s
posameznim uporabnikom posamezne evidence iz tega pravilnika, vsebuje tudi
tehnični memorandum (protokol), v katerem so določene tehnične specifikacije za
oddaljen dostop do podatkov iz določene evidence, dogovor o postopkih in
ukrepih za zavarovanje osebnih podatkov in način javljanja nezakonitih posegov
ali sistemskih napak glede zavarovanja osebnih podatkov.
VI. HRAMBA DOKUMENTARNEGA GRADIVA
17. člen
(hramba dokumentarnega gradiva)
(1) Dokumentarno gradivo, ki je bilo uporabljeno kot vir
za vnos podatkov v evidenco prekrškovnega organa, evidenco pravnomočnih odločb
sodišč ali skupno evidenco kazenskih točk v cestnem prometu, se hrani v skladu
z zakonom, ki ureja prekrške.
(2) Zahteve za pridobitev podatkov iz evidenc iz tega
pravilnika in kopije izdanih potrdil se v zbirki dokumentarnega gradiva hranijo
dve leti od prejema zahteve.
(3) Dokumentarno gradivo iz prejšnjih odstavkov se uniči
v skladu s predpisom, ki ureja varstvo dokumentarnega in arhivskega gradiva.
Drugi del
I. SKUPNA INFORMACIJSKA INFRASTRUKTURA
18. člen
(splošna določba)
(1) Ministrstvo zagotavlja skupno informacijsko
infrastrukturo za elektronsko vodenje evidenc prekrškovnih organov oziroma za
prenašanje podatkov iz evidenc prekrškovnih organov v skupno informacijsko
infrastrukturo. Podatke v skupni informacijski infrastrukturi prekrškovni organ
upravlja samostojno z uporabo lastnih sredstev informacijske infrastrukture.
(2) S podatki, ki so vpisani ali posredovani v skupno
informacijsko infrastrukturo, upravljajo prekrškovni organi.
(3) V primeru, ko prekrškovni organ upravlja tudi z
lastno evidenco prekrškovnega organa, se šteje, da je izvirnik podatkov o
izrečenih sankcijah za prekrške vpisan v evidenco prekrškovnega organa. Podatki
o izrečenih sankcijah za prekrške, ki se prenašajo v skupno informacijsko
infrastrukturo, morajo biti enaki in enakovredni tistim podatkom, ki so vpisani
v evidenco pri prekrškovnem organu.
19. člen
(upravljanje z evidenco prekrškovnega organa v skupni
informacijski infrastrukturi)
(1) Za upravljanje z evidenco prekrškovnega organa v
skladu z drugim odstavkom prejšnjega člena v skupni informacijski infrastrukturi
se uporabljajo določbe prvega dela tega pravilnika.
(2) Ministrstvo za potrebe upravljanja z evidenco
prekrškovnega organa v skupni informacijski infrastrukturi s posameznim prekrškovnim
organom sklene sporazum o zagotavljanju upravljanja z evidenco prekrškovnega
organa v skupni informacijski infrastrukturi.
20. člen
(sporazum o prenosu podatkov iz evidence prekrškovnega
organa v skupno informacijsko infrastrukturo)
Ministrstvo za potrebe prenašanja podatkov iz prekrškovne evidence
prekrškovnega organa v skupno informacijsko infrastrukturo s posameznim prekrškovnim
organom sklene sporazum o prenosu podatkov iz evidence prekrškovnega organa v
skupno informacijsko infrastrukturo.
21. člen
(dajanje podatkov iz skupne informacijske infrastrukture)
(1) Sodiščem in državnim tožilstvom se omogoči
brezplačen oddaljeni dostop do podatkov v skupni informacijski infrastrukturi.
(2) Drugim državnim organom in organom samoupravnih
lokalnih skupnosti se omogoči brezplačen oddaljeni dostop do tistih podatkov v
skupni informacijski infrastrukturi, ki jih potrebujejo za izvajanje svojih
zakonsko določenih pristojnosti.
(3) Ministrstvo s posameznim državnim organom ali
organom samoupravne lokalne skupnosti sklene sporazum o zagotavljanju
brezplačnega oddaljenega dostopa do podatkov iz skupne informacijske
infrastrukture.
Tretji del
22. člen
(obrazci)
(1) Zahteva za pridobitev podatkov iz evidence
prekrškovnega organa se vloži na obrazcu št. 1 za fizične osebe in obrazcu
št. 2 za pravne osebe, ki sta kot Priloga I sestavni del tega pravilnika.
Zahteva za pridobitev podatkov iz evidence pravnomočnih določb sodišč se vloži
na obrazcu št. 1 za fizične osebe in obrazcu št. 2 za pravne osebe,
ki sta kot Priloga II sestavni del tega pravilnika. Zahteva za pridobitev
podatkov iz skupne evidence kazenskih točk v cestnem prometu se vloži na
obrazcu, ki je kot Priloga III sestavni del tega pravilnika.
(2) Prekrškovni organ izda ustrezno potrdilo iz evidence
prekrškovnega organa na obrazcih št. 1, 2, 3 ali 4, ki so kot Priloga IV
sestavni del tega pravilnika. Ministrstvo izda ustrezno potrdilo iz evidence
pravnomočnih določb sodišč na obrazcih št. 1, 2, 3 ali 4, ki so kot
Priloga V sestavni del tega pravilnika. Ministrstvo izda ustrezno potrdilo iz
skupne evidence kazenskih točk v cestnem prometu na obrazcih
št. 1 ali 2, ki sta kot Priloga VI sestavni del tega pravilnika.
(3) Ne glede na določbo prvega odstavka tega člena
državni organi, organi samoupravnih lokalnih skupnosti in nosilci javnih
pooblastil zahtevo za pridobitev podatkov posredujejo v obliki dopisa.
(4) Potrdilo izdano v elektronski obliki mora vsebovati
podatke iz prvega ali četrtega odstavka 14. člena tega pravilnika ter mora
biti podpisano z varnim elektronskim podpisom, ki je enakovreden lastnoročnemu
podpisu.

Priloga
I: Zahteva za pridobitev podatkov iz evidence prekrškovnega organa na obrazcih
št. 1 in 2
Priloga
II: Zahteva za pridobitev podatkov iz evidence pravnomočnih sodb oziroma
sklepov o prekrških (EPS) na obrazcih št. 1 in 2
Priloga
III: Zahteva za pridobitev podatkov iz skupne evidence kazenskih točk v cestnem
prometu (EKT)
Priloga
IV: Potrdilo iz evidence prekrškovnega organa na obrazcih št. 1, 2, 3 in 4
Priloga
V: Potrdilo iz evidence pravnomočnih določb sodišč na obrazcih št. 1, 2, 3 in 4
Priloga
VI: Potrdilo iz skupne evidence kazenskih točk v cestnem prometu na obrazcih
št. 1 in 2

Pravilnik o evidencah prekrškovnih organov,
evidenci pravnomočnih sodb oziroma sklepov o prekrških, skupni evidenci
kazenskih točk v cestnem prometu ter skupni informacijski infrastrukturi
(Uradni list RS, št. 3/18) vsebuje naslednje prehodne in
končne določbe:
»PREHODNE IN KONČNE DOLOČBE
23. člen
(izdaja odredbe)
(1) Minister, pristojen za pravosodje, ob izpolnitvi
tehničnih pogojev za izvajanje določb 18. do 21. člena tega pravilnika z
odredbo določi datum, od katerega je podatke mogoče vpisovati v skupno
informacijsko infrastrukturo.
(2) Prekrškovni organi v treh mesecih po izdaji odredbe
izvedejo potrebne ukrepe za vpisovanje v skupno informacijsko infrastrukturo,
vključno s sklenitvijo sporazuma iz 20. člena tega pravilnika.
24. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o evidencah prekrškovnih organov, evidenci pravnomočnih sodb oziroma
sklepov o prekrških, skupni evidenci kazenskih točk v cestnem prometu ter
skupni informacijski infrastrukturi (Uradni list RS, št. 173/20) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.