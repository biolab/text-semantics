I. SPLOŠNE DOLOČBE
1. člen
Ta pravilnik ureja postopke in roke za
prijavo na razpis za vpis in za izvedbo vpisa v visokem šolstvu v študijske
programe na prvi, drugi in tretji stopnji na javnih visokošolskih zavodih in
koncesioniranih visokošolskih zavodih za koncesionirane študijske programe, ne
glede na način izvajanja študija. Določbe prvega, drugega in tretjega odstavka
7. člena, drugega stavka prvega odstavka 8. člena, 13. člena, 16. člena,
17. člena, 18. člena, 19. člena, 20. člena, 21. člena, drugega in tretjega
odstavka 40. člena, 41. člena, 42. člena, 43. člena, 44. člena, 49. člena,
drugega stavka prvega odstavka 50. člena, 51. člena, 53. člena, 56. člena,
drugega stavka prvega odstavka 57. člena, 58. člena in 60. člena tega
pravilnika se uporabljajo tudi za zasebne visokošolske zavode.
2. člen
Roki, določeni s tem pravilnikom, se
računajo po pravilih, ki veljajo za splošni upravni postopek.
Minister, pristojen za visoko šolstvo,
lahko v primeru naravnih ali drugih nesreč, če se taka nesreča pričakuje ali v
drugih izjemnih okoliščinah, podaljša roke iz tega pravilnika s sklepom za čas
trajanja takšnih okoliščin, vendar ne dlje kot za tri mesece.
II. DODIPLOMSKI ŠTUDIJSKI PROGRAMI IN ENOVITI MAGISTRSKI
ŠTUDIJSKI PROGRAMI DRUGE STOPNJE
II.a Razpis za vpis v dodiplomske študijske programe
in enovite magistrske študijske programe druge stopnje
3. člen
Vpis v študijske programe za pridobitev
izobrazbe z javno veljavnostjo, ki jih izvajajo javni in koncesionirani
visokošolski zavodi, se opravi na podlagi javnega razpisa.
Razpis za vpis v dodiplomske študijske
programe in enovite magistrske študijske programe druge stopnje je skupen za
študijske programe javnih visokošolskih zavodov in koncesionirane študijske
programe koncesioniranih visokošolskih zavodov, ne glede na način izvajanja
študija.
Razpis za vpis v dodiplomske študijske
programe in enovite magistrske študijske programe druge stopnje najmanj šest
mesecev pred začetkom novega študijskega leta javno objavi ministrstvo, pristojno
za visoko šolstvo.
4. člen
Razpis za vpis (v nadaljnjem besedilu:
razpis) vsebuje:
-       
ime visokošolskega zavoda in njegov naslov;
-       
ime študijskega programa;
-       
kraj izvajanja študijskega programa;
-       
trajanje študija;
-       
pogoje za vpis;
-       
predvideno število prostih vpisnih mest, skupaj za državljane Republike
Slovenije in državljane članic Evropske unije, ločeno za redni in izredni
študij oziroma e‑študij;
-       
predvideno število prostih vpisnih mest za študijske programe, ki jih
visokošolski, zavod ponuja v okviru izvajanja transnacionalnega izobraževanja v
tujini, ločeno za redni in izredni študij;
-       
postopke in roke za prijavo na razpis in za izvedbo vpisa;
-       
navedbo spletne strani, kjer je objavljen študijski program oziroma
zbornik študijskega programa;
-       
postopke in roke za prijavo na razpis za študente, ki želijo izkoristiti
pravico do vzporednega študija;
-       
postopke in roke za prijavo na razpis za diplomante;
-       
druga podrobnejša navodila in informacije, pomembne za izbiro študija.
Pri pogojih za vpis se skladno s študijskim
programom navedejo tudi merila in postopek za izbiro kandidatov v primeru
omejitve vpisa.
Z razpisom se objavi tudi število prostih
vpisnih mest, ločeno za:
-       
vpis v prvi letnik za državljane Republike Slovenije in državljane
članic Evropske unije;
-       
Slovence brez slovenskega državljanstva in tujce;
-       
diplomante in študente, ki želijo izkoristiti pravico do vzporednega
študija;
-       
vpis v višji letnik (po merilih za
prehode oziroma pod pogoji za hitrejše napredovanje).
5. člen
Prosta vpisna mesta iz šeste alinee prvega odstavka
4. člena tega pravilnika so namenjena tudi tujcem, ki imajo stalno prebivališče
v Republiki Sloveniji in so sami ali vsaj eden od staršev ali skrbnikov do
začetka izbirnega postopka rezidenti Republike Slovenije za davčne namene.
Za redni študij po dodiplomskih študijskih
programih in enovitih magistrskih študijskih programih druge stopnje se za
Slovence brez slovenskega državljanstva in tujce lahko razpiše dodatno število
prostih vpisnih mest, vendar praviloma ne sme presegati 20% števila prostih mest
iz šeste alinee prvega odstavka 4. člena tega pravilnika. Najmanj polovica teh
vpisnih mest je namenjena Slovencem brez slovenskega državljanstva.
Za izredni študij po dodiplomskih
študijskih programih in enovitih magistrskih študijskih programih druge stopnje
se za Slovence brez slovenskega državljanstva in tujce lahko razpiše dodatno
število prostih vpisnih mest, vendar praviloma ne sme presegati 50% števila
prostih mest iz šeste alinee prvega odstavka 4. člena tega pravilnika.
Če bodo po zaključku drugega prijavnega
roka razpisana še prosta vpisna mesta za redni ali izredni študij iz šeste
alinee prvega odstavka 4. člena tega pravilnika, se Slovenci brez slovenskega
državljanstva in tujci lahko vpisujejo tudi na ta mesta. Razpoložljiva mesta
najprej zasedejo državljani Republike Slovenije in državljani članic Evropske
unije, šele nato Slovenci brez slovenskega državljanstva in tujci.
6. člen
Ne glede na določbo šeste alinee prvega
odstavka 4. člena in določbe 5. člena tega pravilnika se državljani članic
Evropske unije, Slovenci brez slovenskega državljanstva in tujci lahko za
določen čas vpisujejo na visokošolske zavode v Republiki Sloveniji, če gre za
študentske izmenjave na podlagi mednarodnih sporazumov oziroma sporazumov med
visokošolskimi zavodi.
7. člen
Vsebino razpisa določi pristojni organ
univerze oziroma pristojni organ samostojnega visokošolskega zavoda.
Univerza oziroma samostojni visokošolski
zavod lahko objavi razpis le za tiste javnoveljavne študijske programe, za
katerih izvajanje izpolnjuje pogoje, določene z zakonom, statutom in študijskim
programom.
Študijski programi oziroma zborniki
študijskih programov, za katere se objavlja razpis, morajo biti pred razpisom
javno objavljeni na spletni strani univerze oziroma samostojnega visokošolskega
zavoda.
Visokošolska prijavno-informacijska služba
Univerze v Ljubljani pripravi besedilo razpisa za vpis v dodiplomske študijske programe
in enovite magistrske študijske programe druge stopnje za objavo v sodelovanju
z visokošolskimi zavodi, vključenimi v razpis, in ministrstvom, pristojnim za
visoko šolstvo.
8. člen
Javni visokošolski
zavodi in koncesionirani visokošolski zavodi za koncesionirane študijske
programe morajo razpis vnesti v evidenčni in analitski informacijski sistem
visokega šolstva (v nadaljnjem besedilu: eVŠ) najpozneje do 1. decembra.
Vsi drugi visokošolski zavodi s sedežem v Republiki Sloveniji, ki nameravajo
razpisati javnoveljavne študijske programe, pa najmanj 30 dni pred prvim
prijavnim rokom, vendar najpozneje do 31. marca.
Javni in koncesionirani visokošolski zavod
si mora k vsebini razpisa pred njegovo objavo pridobiti soglasje Vlade
Republike Slovenije.
Visokošolski zavodi iz prejšnjega odstavka
morajo sklepe o razpisu za vpis v dodiplomske študijske programe in enovite magistrske
študijske programe druge stopnje za prihodnje študijsko leto najpozneje do
1. decembra poslati Visokošolski prijavno-informacijski službi Univerze v
Ljubljani in ministrstvu, pristojnemu za visoko šolstvo.
9. člen
Po objavi razpisa univerze oziroma njihove
članice ter samostojni visokošolski zavodi organizirajo najmanj en, lahko pa
tudi več informativnih dni, in vse, ki se zanimajo za študij, seznanijo z
razpisom, možnostmi in pogoji izobraževanja, poklici, za katere izobražujejo,
možnostmi za nadaljnje izobraževanje ter drugimi informacijami, pomembnimi pri
izbiri študija.
Visokošolski zavodi lahko organizirajo tudi
individualne informativne pogovore. Informativni dnevi se ob upoštevanju
šolskega koledarja za srednje šole organizirajo v rokih, določenih z razpisom.
10. člen
Strokovna, tehnična in druga opravila,
potrebna za izvedbo prijavnih postopkov na razpis za vpis v prvi letnik
dodiplomskih študijskih programov in enovitih magistrskih študijskih programov
druge stopnje v prvem in drugem prijavnem roku, opravljajo visokošolske
prijavno-informacijske službe univerz. Za delovanje elektronske prijave za vpis
v eVŠ skrbi ministrstvo, pristojno za visoko šolstvo.
Visokošolska prijavno-informacijska služba
Univerze v Ljubljani opravlja tudi skupne naloge za izvedbo prijavno-sprejemnih
postopkov za vpis v dodiplomske študijske programe in enovite magistrske
študijske programe druge stopnje.
Pravila za pretvorbo ocen srednješolske
izobrazbe pri izračunu točk ob omejitvi vpisa pred objavo razpisa s sklepom sprejme
minister, pristojen za visoko šolstvo, po predhodnem mnenju rektorske
konference. Objavijo se na spletnih straneh ministrstva, pristojnega za visoko
šolstvo, in visokošolskih prijavno-informacijskih služb univerz.
Za usklajevanje enotnega delovanja visokošolskih
prijavno-informacijskih služb in reševanje odprtih vprašanj v povezavi z
izvedbo razpisa, minister, pristojen za visoko šolstvo, s sklepom imenuje
delovno skupino, ki vključuje predstavnike visokošolskih
prijavno-informacijskih služb in ministrstva, pristojnega za visoko šolstvo.
11. člen
Po preteku prvega in drugega roka za
prijavo na razpis visokošolske prijavno-informacijske službe analizirajo
prijave za vpis, jih objavijo na svojih spletnih straneh ter pošljejo podatke o
prijavah pristojnim organom univerz in njihovih članic ter samostojnih
visokošolskih zavodov in ministrstvu, pristojnemu za visoko šolstvo.
V dogovoru z ministrstvom, pristojnim za
visoko šolstvo, služba iz drugega odstavka 10. člena tega pravilnika pripravi
zbirno analizo prijavno-sprejemnega postopka za dodiplomske študijske programe
za posamezno študijsko leto in jo objavi na svoji spletni strani oziroma pošlje
zainteresirani javnosti.
II.b Prijava na razpis za dodiplomske
študijske programe in enovite magistrske študijske programe druge stopnje
12. člen
Kandidati za vpis v prvi letnik
dodiplomskih študijskih programov in enovitih magistrskih študijskih programov
druge stopnje se na razpis prijavijo v dveh rednih rokih, pri čemer se trajanje
posameznega roka določi z razpisom tako, da:
-       
prvi rok traja najmanj 30 dni med 1. februarjem in 20. marcem in
-       
drugi rok traja najmanj osem dni v obdobju od izteka roka za vpis
kandidatov, sprejetih v prvem roku, do 5. septembra.
Kandidati, za katere se izbirni postopek v
prvem roku do datuma za oddajo druge prijave še ni končal, lahko oddajo drugo
prijavo. Če bodo sprejeti na enega izmed študijskih programov v prvem roku, se
postopek glede njihove prijave v drugem roku ustavi z njihovim pisnim
soglasjem.
Kandidat poda pisno soglasje iz prejšnjega
odstavka do objave rezultatov splošne in poklicne mature ter maturitetnih
izpitov v jesenskem roku. Če kandidat takšnega soglasja ne poda v roku iz
prejšnjega stavka, se šteje, da je umaknil prijavo na drugem prijavnem roku.
Če na visokošolskih zavodih po zaključku
drugega prijavnega roka ostanejo še prosta vpisna mesta, visokošolski zavodi
lahko razpišejo rok za njihovo zapolnitev. Rok traja najmanj en delovni dan in
se določi z razpisom v obdobju od izteka izbirnega postopka drugega prijavnega
roka do 30. septembra.
Roki za prijavo kandidatov za vpis v višji
letnik, na mesta za diplomante in vzporedni vpis se določijo z razpisom.
13. člen
Vsi kandidati morajo oddati elektronsko
prijavo prek spletnega portala eVŠ, in to do roka, določenega z razpisom.
Če se kandidat prijavlja s kvalificiranim
digitalnim potrdilom, se natisnjenega obrazca po pošti ne pošilja. Kot
pravočasna se upošteva prijava, ki je bila izpolnjena in elektronsko podpisana
ter oddana s kvalificiranim digitalnim potrdilom v eVŠ do roka, določenega z
razpisom.
Če se kandidat prijavlja brez
kvalificiranega digitalnega potrdila (z uporabniškim imenom in geslom), mora
obrazec prijave poslati elektronsko v eVŠ do roka določenega z razpisom, nato
pa ga mora natisniti, podpisati in priporočeno poslati po pošti ali osebno
dostaviti v roku in na naslov, ki sta določena z razpisom. Kot pravočasna se
šteje vloga, ki je bila izpolnjena v eVŠ do roka, določenega z razpisom,
natisnjena v istem besedilu, kot je besedilo v zadnjem oddanem obrazcu v eVŠ,
ter podpisana in priporočeno poslana pristojni instituciji v roku, določenem z
razpisom, ki je lahko največ pet dni po roku, določenem za pošiljanje obrazca
prijave elektronsko v eVŠ.
Če se kandidat prijavlja z računom
avtentikacijske in avtorizacijske infrastrukture (v nadaljnjem besedilu:
AAI-račun), se natisnjen obrazec po pošti ne pošilja. Kot pravočasna se
upošteva prijava, ki je bila izpolnjena z AAI-računom in poslana v eVŠ do roka,
določenega z razpisom.
Ne glede na način prijave kandidat pošlje
priloge k prijavi na način, določen z razpisom (priporočeno po pošti, z osebno
dostavo ali elektronsko).
V primeru razpisanega roka za zapolnitev še
prostih vpisnih mest se kot pravočasna šteje vloga, ki je bila izpolnjena v eVŠ
do roka, določenega z razpisom za vpis, in ki je ne glede na način prijave iz
tega člena ter ne glede na način dostave, v primeru prijave z uporabniškim
imenom in geslom kandidata, prispela na pristojni visokošolski zavod v roku,
določenem z razpisom.
14. člen
V prvem roku se lahko prijavijo vsi
kandidati, ki se nameravajo vpisati v študijskem letu, za katero se objavlja
razpis.
V drugem prijavnem
roku se na še prosta vpisna mesta lahko prijavijo kandidati, ki se niso
prijavili v prvem prijavnem roku ali se niso uvrstili v nobenega od v prvi
prijavi naštetih študijskih programov ali se niso vpisali v študijski program,
v katerega so bili sprejeti v prvem prijavnem roku, oziroma so se iz tega
študijskega programa izpisali pred objavo vpisnih mest za drugi prijavni rok.
Visokošolski zavodi lahko za študijske programe,
ki imajo po končanem prvem prijavnem roku sprejetih najmanj 90% kandidatov ali
manj kot 10% kandidatov glede na razpisana mesta za posamezni način študija, v
drugem roku prostih mest za ta način študija ne razpišejo. Če se v drugem
prijavnem roku prostih mest ne razpiše, ker je sprejetih manj kot 10%
kandidatov glede na razpisana mesta za posamezni način študija, visokošolski
zavodi sprejmejo odločitev, da se študijskega programa ne izvaja. Visokošolski
zavodi morajo o takih študijskih programih takoj obvestiti ministrstvo,
pristojno za visoko šolstvo.
Za študijske programe, za katere je
razpisanih 30 mest ali manj za posamezni način študija, delež iz prejšnjega
odstavka ne velja in ga določijo visokošolski zavodi z razpisom. Visokošolski zavodi
morajo o takih študijskih programih takoj obvestiti ministrstvo, pristojno za
visoko šolstvo.
Visokošolski zavodi po končanem prvem
prijavnem roku lahko sprejmejo odločitev, da se študijskega programa ne izvaja,
če vanj ni bilo sprejeto število kandidatov, določeno z razpisom. Visokošolski
zavodi morajo o takih študijskih programih takoj obvestiti ministrstvo,
pristojno za visoko šolstvo.
Visokošolski zavodi, na katerih ostanejo
prosta vpisna mesta tudi po izteku drugega prijavnega roka, lahko v roku za
zapolnitev še prostih vpisnih mest vpisujejo kandidate, ki izpolnjujejo vpisne
pogoje. Prijavijo se lahko kandidati, ki se niso prijavili v prvem ali drugem
prijavnem roku, kandidati, ki se niso uvrstili v nobenega od v prvi ali drugi
prijavi naštetih študijskih programov, in kandidati, sprejeti v prvem ali
drugem prijavnem roku v študijski program, ki se ne bo izvajal.
Diplomanti in študenti, ki bodo diplomirali
v tekočem študijskem letu, se za redni študij na enovitih magistrskih
študijskih programih druge stopnje lahko prijavijo le za mesta za diplomante,
za redni študij na študijskih programih prve stopnje in za izredni študij pa
lahko tudi v rednih rokih, in sicer na način in v rokih, določenih z razpisom.
15. člen
V prijavi v prvem oziroma drugem prijavnem
roku kandidati po prednostnem vrstnem redu navedejo največ tri študijske
programe, v katere se želijo vpisati in za katere izpolnjujejo oziroma bodo do
rokov, določenih z razpisom, izpolnjevali pogoje za vpis.
V roku za zapolnitev še prostih vpisnih
mest kandidat navede en študijski program, v katerega se želi vpisati in za
katerega izpolnjuje pogoje za vpis. Kandidat lahko odda največ tri prijave za
različne študijske programe oziroma načine njihove izvedbe.
II.c Dokazila o izpolnjevanju vpisnih
pogojev
16. člen
Dokazila o izpolnjevanju pogojev za vpis v
enovite magistrske in univerzitetne študijske programe so:
-       
spričevalo splošne mature;
-       
spričevalo o srednješolski diplomi ali zaključnem izpitu, opravljenem po
ustreznem štiriletnem srednješolskem programu, če so kandidati končali
izobraževanje pred 1. 6. 1995;
-       
spričevalo o poklicni maturi po ustreznem programu za pridobitev srednje
strokovne izobrazbe, skupaj s potrdilom o opravljenem izpitu iz maturitetnega
predmeta;
-       
potrdilo o opravljenem preizkusu posebnih nadarjenosti, sposobnosti ali
spretnosti, če je ta zahtevan s študijskim programom;
-       
spričevali zadnjih dveh letnikov, če so se kandidati prijavili za vpis v
študijski program, za katerega je vpis omejen;
-       
potrdilo o opravljenih izpitih iz maturitetnih predmetov v skladu s
predpisi, ki urejajo maturo na gimnazijah.
17. člen
Dokazila o izpolnjevanju pogojev za vpis v
visokošolske strokovne študijske programe so:
-       
spričevalo splošne mature;
-       
spričevalo o poklicni maturi, zaključnem izpitu ali srednješolski diplomi
po ustreznem programu za pridobitev srednje strokovne izobrazbe;
-       
potrdilo o preizkusu posebnih nadarjenosti, sposobnosti ali spretnosti,
če je ta zahtevan s študijskim programom;
-       
spričevali zadnjih dveh letnikov, če so se kandidati prijavili za vpis v
študijski program, za katerega je vpis omejen.
18. člen
Dokazilo o končanem srednješolskem programu
za kandidate, ki so se vpisali v štiriletne srednješolske programe od šolskega
leta 1981/82 do 1985/86 in so jih končali do 31. 8. 1991 oziroma
31. 8. 1992, je diploma.
Kot spričevalo splošne mature se upošteva
tudi spričevalo o zaključnem izpitu – poskusni maturi.
Za kandidate, ki so končali petletni
srednješolski program, se namesto spričeval 3. in 4. letnika upoštevata
spričevali 4. in 5. letnika. Kandidati, ki imajo dosežen učni uspeh v 3. in 4.
letniku vpisan v indeks, kot dokazilo predložijo prvo stran indeksa ter strani,
na katerih so navedeni ocene za posamezen letnik in splošni uspeh.
Za kandidate, ki so končali nadaljevalni
program srednjega izobraževanja ali program poklicno-tehniškega izobraževanja, se
upoštevata spričevali 1. in 2. letnika tega programa.
Za kandidate, ki so opravili maturitetni
tečaj po končanem 4. letniku srednjega izobraževanja, se v izbirnem postopku
upoštevajo spričevali 3. in 4. letnika ter maturitetno spričevalo. Za
kandidate, ki so maturitetni tečaj opravili po treh letih srednješolskega izobraževanja
ali manj, oziroma za kandidate, ki so maturo opravljali v skladu z drugim
odstavkom 24. člena Zakona o maturi (Uradni list RS, št. 1/07 – uradno
prečiščeno besedilo), se upošteva le maturitetno spričevalo. Kandidat za
splošni uspeh pri maturi dobi tolikšen delež točk, kot je navedeno pri
posameznem študijskem programu za maturo ter uspeh v 3. in 4. letniku skupaj.
Za kandidate, ki so opravili poklicni
tečaj, se v izbirnem postopku upoštevajo spričevali 3. in 4. letnika gimnazije
oziroma izobraževalnega programa za pridobitev srednje strokovne izobrazbe ter
spričevalo o poklicni maturi.
Kandidati, ki so končali srednjo šolo v
tujini, do roka, določenega z razpisom, predložijo zaključno spričevalo in
spričevali zadnjih dveh letnikov srednješolskega izobraževanja, prevode teh
spričeval, kjer je potrebno, in odločbo o priznavanju v tujini pridobljenega
izobraževanja. O izpolnjevanju pogojev za vpis oziroma priznanju pravice do
nadaljevanja izobraževanja odloča visokošolski zavod v skladu z zakonom, ki
ureja vrednotenje in priznavanje izobraževanja.
Dokazilo o uspešno opravljeni mednarodni
maturi je IB diploma oziroma listina IBO Results summary (če kandidat še ni
dobil diplome) s pripisom: Diploma Awarded ali Bilingual diploma awarded.
Dokazilo o zaključnem spričevalu evropske
mature je ustrezna diploma oziroma listina European Baccalaureate Certificate.
19. člen
Če za vpis v študijski program ustrezajo
različna dokazila o izpolnjevanju vpisnih pogojev, se v izbirnem postopku
upoštevajo tista, ki so za kandidata ugodnejša.
20. člen
Dokazila za študente, ki se vpisujejo po
pravilih za vzporedni študij, za vpis v višji letnik in za diplomante, določi
pristojni organ univerze oziroma samostojnega visokošolskega zavoda z razpisom.
21. člen
Kot dokazilo o izpolnjevanju vpisnih
pogojev, ki jih morajo v prijavnem postopku poslati kandidati in si jih ni
mogoče pridobiti iz uradnih evidenc, veljajo fotokopije listin iz 16., 17. in
18. člena tega pravilnika:
-       
overjene pri notarju, uradni osebi upravne enote, in sicer ne glede na
bivališče osebe, ki zahteva overitev, ali
-       
preverjene na podlagi izvirne listine pri uradnih osebah visokošolske
prijavno-informacijske službe univerz in samostojnih visokošolskih zavodov.
Uradna oseba ugotovitev, ali se prepis oziroma kopija ujema z izvirnikom,
zaznamuje na fotokopiji listine.
II.č Opravljanje preizkusov
22. člen
Preizkusi posebnih nadarjenosti,
sposobnosti in spretnosti (v nadaljnjem besedilu: preizkusi) se opravljajo na
visokošolskem zavodu.
23. člen
Visokošolska prijavno-informacijska služba
v sodelovanju s pristojnimi službami univerz in njihovih članic ter samostojnih
visokošolskih zavodov ugotovi, ali prijavljeni kandidati izpolnjujejo pogoje za
vpis. Kandidate, za katere se ugotovi, da morajo opraviti preizkuse, se pisno
ali po elektronski pošti na elektronski naslov, naveden v prijavi za vpis,
seznani s področji, iz katerih jih morajo opravljati, ter z roki in krajem
opravljanja teh preizkusov. Obvestila o preizkusih pošilja visokošolski zavod
po elektronski pošti na elektronski naslov kandidata, naveden v prijavi za
vpis.
O kraju, času in načinu opravljanja
preizkusa kandidate pisno ali po elektronski pošti na elektronski naslov,
naveden v prijavi za vpis, obvesti visokošolski zavod najpozneje pet dni pred
preizkusom.
24. člen
Datumi za opravljanje preizkusov v prvem in
drugem roku se ob upoštevanju koledarja za splošno maturo oziroma koledarja za
poklicno maturo določijo z razpisom.
Roki za opravljanje preizkusov morajo biti
razporejeni in medsebojno usklajeni tako, da jih kandidati lahko opravljajo za
vse v prijavah navedene študijske programe.
25. člen
Visokošolski zavodi o opravljenih
preizkusih kandidatom izdajo potrdilo, podatke o uspehu pri preizkusih pa
sporočijo tudi visokošolski prijavno-informacijski službi.
Potrdila o opravljenih preizkusih, ki se
opravljajo na visokošolskih zavodih, veljajo za čas, ki ga določi visokošolski
zavod.
Ne glede na določbo prejšnjega odstavka se
preizkusi lahko opravljajo večkrat. V izbirnem postopku se upošteva boljša
ocena.
II.d Roki za oddajo dokazil o izpolnjevanju
pogojev 
26. člen
Dokazila o
izpolnjevanju vpisnih pogojev se v prvem in drugem roku pošljejo visokošolski
prijavno-informacijski službi, v primeru roka za
zapolnitev še prostih vpisnih mest pa visokošolskim zavodom.
Ne glede na določbe prejšnjega odstavka
kandidatom, ki so oziroma bodo opravljali splošno oziroma poklicno maturo v
Republiki Sloveniji, ni treba pošiljati spričeval o splošni oziroma poklicni
maturi in spričeval o zadnjih dveh zaključenih letnikih srednje šole. Te
podatke Visokošolski prijavno-informacijski službi Univerze v Ljubljani po
uradni dolžnosti posreduje Državni izpitni center.
Kandidati, ki so opravili zaključni izpit
po predpisih, ki so veljali pred uvedbo poklicne mature, pošljejo spričevalo o
zaključnem izpitu ter spričevali 3. in 4. letnika skupaj s prijavo na razpis.
Podatke iz diplom o mednarodni maturi
(International Baccalaureat – IB), ki si jih kandidati pridobijo na gimnazijah
v Republiki Sloveniji, visokošolski prijavno-informacijski službi na podlagi
soglasja kandidata sporočijo te gimnazije, in sicer do roka, določenega z
razpisom za vpis.
Zaključno spričevalo evropske mature
(European Baccalaureate Certificate), ki jo kandidat pridobi v tujini, pošlje
visokošolski prijavno-informacijski službi oziroma visokošolskemu zavodu do
roka, določenega z razpisom za vpis.
Visokošolski zavodi visokošolski
prijavno-informacijski službi sporočijo podatke o preizkusih posebnih
nadarjenosti, sposobnosti in spretnosti, ki so jih kandidati opravljali, do
roka, določenega z razpisom.
27. člen
Državljani Republike Slovenije in
državljani članic Evropske unije, ki so končali srednjo šolo v tujini v šolskem
letu, v katerem se prijavljajo na razpis, visokošolski prijavno-informacijski službi
predložijo vsa dokazila najpozneje do 10. septembra.
Roke za oddajo dokazil za Slovence brez
slovenskega državljanstva in tujce določijo pristojni organi univerz in
samostojnih visokošolskih zavodov in jih objavijo v razpisu.
II.e Omejitev vpisa
28. člen
Če število prijavljenih kandidatov za vpis
v dodiplomske študijske programe in enovite magistrske študijske programe druge
stopnje v prvih prijavah, navedenih na prvem mestu, presega število razpisanih
mest za manj kot 10%, lahko pristojni organ univerze ali samostojnega
visokošolskega zavoda ob določitvi vsebine razpisa ali najpozneje v petih
tednih po izteku roka za prijavo sprejme sklep o omejitvi vpisa.
Če število prijavljenih kandidatov za vpis
v dodiplomske študijske programe in enovite magistrske študijske programe druge
stopnje v prvih prijavah, navedenih na prvem mestu, presega število razpisanih
mest za 10% ali več, mora pristojni organ univerze ali samostojnega
visokošolskega zavoda ob določitvi vsebine razpisa ali najpozneje v petih
tednih po izteku roka za prijavo sprejeti sklep o omejitvi vpisa oziroma o
povečanju števila razpisanih mest.
K sklepu o omejitvi vpisa in povečanju
števila razpisanih mest si mora univerza oziroma samostojni visokošolski zavod
najpozneje v devetih tednih po izteku roka za prijavo pridobiti soglasje Vlade
Republike Slovenije.
29. člen
Če število prijavljenih kandidatov
navedenih na prvem mestu v drugih prijavah za vpis v dodiplomske študijske programe
in enovite magistrske študijske programe druge stopnje, presega število
razpisanih mest, se kandidati izbirajo ob upoštevanju meril za izbiro ob
omejitvi vpisa, ki so določena s študijskim programom. Enako velja tudi pri
obravnavi prijav za vpis v roku za zapolnitev še prostih vpisnih mest.
II.f Izbirni postopek
A) Prvi rok
30. člen
Kandidati, ki so v prvi prijavi na prvem
mestu navedli študijski program, za katerega ni bil sprejet sklep o omejitvi
vpisa, so v ta program sprejeti, če izpolnjujejo splošne pogoje za vpis.
Kandidati, ki so v prijavi na prvem mestu
navedli študijski program, za katerega je bil sprejet sklep o omejitvi vpisa,
ali študijski program, za katerega se ugotavlja posebna nadarjenost, sposobnost
oziroma spretnost, so v ta ali v naslednja v prijavi navedena študijska
programa z omejenim vpisom sprejeti, če izpolnjujejo splošne pogoje za vpis in
so dosegli zadostno število točk, na še prosta mesta pri študijskih programih z
neomejenim vpisom pa, če izpolnjujejo splošne pogoje za vpis.
Če je za še prosta mesta pri študijskem
programu z neomejenim vpisom prijavljenih preveč kandidatov, ki so ta program v
prijavi navedli na drugem ali tretjem mestu, se za izbiro teh kandidatov
uporabljajo merila, ki so s študijskim programom določena ob omejitvi vpisa.
Na način, določen v prejšnjih dveh
odstavkih, se v študijska programa, v prijavi navedena na drugem ali tretjem
mestu, razvrščajo tudi kandidati, ki ne izpolnjujejo pogojev za vpis v program,
v prijavi naveden na prvem mestu.
Na seznam sprejetih se uvrstijo tudi
kandidati z enakim številom točk, kot jih je dosegel zadnji uvrščeni glede na
število prostih vpisnih mest, določenih s sklepom o omejitvi vpisa.
31. člen
Izbirni postopek opravi Visokošolska
prijavno-informacijska služba Univerze v Ljubljani do roka, določenega z
razpisom. Visokošolske prijavno-informacijske službe pošljejo sezname sprejetih
kandidatov visokošolskim zavodom in vsakega kandidata pisno seznanijo z
rezultati izbirnega postopka.
32. člen
Na seznam sprejetih kandidatov iz 31. člena
tega pravilnika se naknadno uvrstijo:
-       
kandidati, ki splošno ali poklicno maturo zaradi upravičenih razlogov v
skladu z odločitvijo organov, pristojnih za splošno oziroma poklicno maturo,
opravljajo v dveh delih;
-       
kandidati, ki v skladu z odločitvijo pristojnega organa univerze ali
samostojnega visokošolskega zavoda v jesenskem izpitnem roku opravljajo
preizkuse posebnih nadarjenosti, sposobnosti ali spretnosti;
-       
kandidati, državljani Republike Slovenije in državljani članic Evropske
unije, ki so srednjo šolo končali v tujini in zanje postopek priznavanja v
skladu z Zakonom o priznavanju in vrednotenju izobraževanja še ni bil končan;
-       
kandidati, za katere je bilo tako odločeno v pritožbenem postopku.
Ti kandidati se uvrstijo med sprejete
kandidate, če imajo najmanj toliko točk kot zadnji uvrščeni kandidat s seznama
iz 31. člena tega pravilnika oziroma če so se prijavili za vpis v študijski
program brez omejitve vpisa.
Na seznam naknadno sprejetih kandidatov se
uvrstijo tudi kandidati s posebnim statusom, ki so si ta status pridobili v
prijavno-sprejemnem postopku, se v rednem izbirnem postopku niso nikamor
uvrstili, izpolnjujejo pogoje za vpis v študijski program in dosežejo najmanj
90% minimuma točk, potrebnih za uvrstitev. O dodelitvi posebnega statusa
kandidata na podlagi individualne prošnje in ustreznih dokazil odloči pristojni
organ univerze oziroma samostojnega visokošolskega zavoda.
Posebni status se lahko dodeli kandidatu,
ki prošnji priloži listine, ki dokazujejo:
-       
invalidnost oziroma posebne potrebe, ki so nastale do zaključka srednje
šole,
-       
kronično bolezen ali posledice akutne bolezni in so vplivale na uspeh v
obdobju, ki se upošteva za sprejem (3. ali 4. letnik srednje šole oziroma
zaključek srednje šole), ali
-       
izjemne socialne razmere, ki so nastale do zaključka srednje šole.
Tretji odstavek tega člena se uporablja
tudi za kandidata, ki prošnji priloži listine, ki dokazujejo status vrhunskega
športnika v obdobju, ki se upošteva za sprejem (3. ali 4. letnik srednje šole
oziroma zaključek srednje šole).
Na seznam naknadno sprejetih kandidatov se
na mesta za Slovence brez slovenskega državljanstva in tujce lahko na podlagi
prošnje, poslane visokošolski prijavno-informacijski službi, uvrstijo še
kandidati tujci, ki so končali program mednarodne mature, če dosegajo potrebne
točke za vpis, ki veljajo za sprejem za kandidate državljane Republike
Slovenije in državljane članic Evropske unije. To velja tudi za Slovence brez
slovenskega državljanstva.
33. člen
Visokošolske prijavno-informacijske službe
kandidate iz 32. člena tega pravilnika ter visokošolske zavode, na katere so se
uvrstili, pisno seznanijo z rezultati izbirnega postopka najpozneje do
20. septembra.
34. člen
Visokošolski zavodi odločitev o še prostih
vpisnih mestih za drugi rok sporočijo ministrstvu, pristojnemu za visoko
šolstvo, ki jih objavi na spletnem portalu eVŠ, in Visokošolski
prijavno-informacijski službi Univerze v Ljubljani.
B) Drugi rok
35. člen
Kandidati, ki so v drugi prijavi na prvem
mestu navedli študijski program, za katerega se ni prijavilo več kandidatov,
kot je prostih vpisnih mest, so v ta program sprejeti, če izpolnjujejo splošne
pogoje za vpis.
Če število prijav za študijski program, ki
je v drugi prijavi naveden na prvem mestu, preseže število prostih vpisnih
mest, se kandidati izbirajo po postopku iz drugega do petega odstavka 30. člena
tega pravilnika in ob upoštevanju meril, ki so s študijskim programom določena
ob omejitvi vpisa.
36. člen
Izbirni postopek se opravi najpozneje do
25. septembra.
Seznami sprejetih kandidatov se pošljejo
visokošolskim zavodom, vsak kandidat pa se z rezultatom tudi pisno seznani.
37. člen
Na seznam sprejetih kandidatov iz 36. člena
tega pravilnika se naknadno uvrstijo:
-       
kandidati, za katere je bilo tako odločeno v pritožbenem postopku, ter
-       
kandidati iz tretjega in šestega odstavka 32. člena tega pravilnika.
37.a člen
Visokošolski zavodi odločitev o razpisu
roka za zapolnitev še prostih vpisnih mest in prosta vpisna mesta objavijo na
njihovih spletnih straneh ter na spletnem portalu eVŠ. V tem roku prijave
kandidatov sprejemajo in izvedejo prijavo-sprejemni postopek visokošolski
zavodi.
Status kandidata s posebnim statusom, ki je
bil dodeljen v prvem ali drugem prijavnem roku, se upošteva tudi v tem
prijavnem roku.
Izbirni postopek se opravi najpozneje do
roka, določenega z razpisom, kandidata pa z rezultatom pisno ali po elektronski
pošti na elektronski naslov, naveden v prijavi za vpis, seznani visokošolski
zavod, kamor se je prijavil.
C) Tretji rok
(črtan)
38. člen
(črtan)
Č) Pritožba
39. člen
Zaradi kršitve prijavno-sprejemnega
postopka je dovoljena pritožba pristojnemu organu univerze oziroma samostojnega
visokošolskega zavoda. Rok za pritožbo se določi v sklepu o rezultatu izbirnega
postopka.
Če pristojni organ na podlagi predloženih
dokumentov ugotovi, da je bila pritožba utemeljena in da je zaradi
nepravilnosti v postopku prišlo do napačne razvrstitve, visokošolski
prijavno-informacijski službi naloži, da kandidata naknadno obravnava in uvrsti
na seznam sprejetih, če izpolnjuje pogoje za vpis.
Odločitev pristojnega organa je dokončna.
II.g Vpis v dodiplomske in enovite magistrske
študijske programe druge stopnje
40. člen
Kandidati za redni in izredni dodiplomski
študij in enoviti magistrski študij druge stopnje, sprejeti v prvem roku, se
morajo vpisati do roka, določenega z razpisom, najpozneje pa do 31. avgusta.
Do 30. septembra se morajo vpisati kandidati, ki so se v skladu z 32.
členom tega pravilnika naknadno uvrstili na seznam sprejetih v prvem roku, in
kandidati, sprejeti v drugem roku. Kandidati iz 37., 37.a in 39. člena tega
pravilnika se morajo vpisati takoj po končanem pritožbenem postopku, najpozneje
pa do 30. oktobra.
Vpis kandidatov,
sprejetih na razpisih zasebnih visokošolskih zavodov, se opravi do roka,
določenega z razpisom, najpozneje pa do 30. septembra. Iz upravičenih
razlogov, ki jih določi pristojni organ visokošolskega zavoda, pa najpozneje do
30. oktobra, če tako na podlagi prošnje kandidata odloči pristojni organ
visokošolskega zavoda.
Za študenta, ki se po prvem vpisu v 1.
letnik dodiplomskega ali enovitega magistrskega študija druge stopnje izpiše do
15. oktobra v študijskem letu, v katerem se je vpisal, se šteje, da se v
ta študijski program ni vpisal.
41. člen
Študenti se vpisujejo v naslednje letnike
oziroma semestre, če so izpolnili s statutom in študijskim programom določene
obveznosti. Če ima študijski program v naslednjem letniku izbirne dele, študent
navede, v katerem delu bo nadaljeval študij.
V skladu s statutom in študijskim programom
se v ustrezen letnik ali semester vpisujejo tudi študenti, ki lahko ponavljajo letnik
ali se prepišejo v drugi študijski program oziroma smer.
42. člen
Vpis študentov iz 41. člena tega pravilnika
v dodiplomske študijske programe in enovite magistrske študijske programe druge
stopnje se opravi najpozneje do 30. septembra.
Vpis študentov, ki napredujejo hitreje kot
je predvideno s študijskim programom, se opravi v skladu z določili statuta
visokošolskega zavoda.
43. člen
Študentom in kandidatom, ki se iz
upravičenih razlogov, ki jih določi pristojni organ visokošolskega zavoda, niso
mogli vpisati v rednih rokih, lahko pristojni organ visokošolskega zavoda na
podlagi prošnje dovoli vpis tudi po preteku teh rokov, vendar najpozneje do
30. oktobra.
44. člen
Vpis se opravi na podlagi izpolnjenega
vpisnega lista.
III. MAGISTRSKI ŠTUDIJSKI PROGRAMI DRUGE STOPNJE
III.a Razpis za vpis v magistrske študijske programe
druge stopnje
45. člen
Razpis v magistrske študijske programe
druge stopnje vsebuje:
-       
ime visokošolskega zavoda in njegov naslov;
-       
ime študijskega programa;
-       
kraj izvajanja študijskega programa;
-       
trajanje študija;
-       
pogoje za vpis;
-       
predvideno število prostih vpisnih mest, skupaj za državljane Republike
Slovenije in državljane članic Evropske unije, ločeno za redni in izredni
študij oziroma e‑študij;
-       
predvideno število prostih vpisnih mest za študijske programe, ki jih
visokošolski zavod ponuja v okviru izvajanja transnacionalnega izobraževanja v
tujini, ločeno za redni in izredni študij;
-       
postopke in roke za prijavo na razpis in za izvedbo vpisa;
-       
navedbo spletne strani, kjer je objavljen študijski program oziroma
zbornik študijskega programa;
-       
postopke in roke za prijavo na razpis za študente, ki želijo zamenjati
študijski program in te pravice oziroma pravice do ponavljanja še niso
izkoristili, oziroma za študente, ki želijo izkoristiti pravico do vzporednega
študija;
-       
druga podrobnejša navodila in informacije, pomembne za izbiro študija.
Pri pogojih za vpis se skladno s študijskim
programom navedejo tudi merila in postopek za izbiro kandidatov v primeru omejitve
vpisa.
Z razpisom se objavi tudi število prostih
vpisnih mest, ločeno za:
-       
vpis v prvi letnik za državljane Republike Slovenije in državljane
članic Evropske unije;
-       
Slovence brez slovenskega državljanstva in tujce;
-       
študente, ki želijo izkoristiti pravico do vzporednega študija;
-       
vpis v višji letnik (po merilih za
prehode oziroma pod pogoji za hitrejše napredovanje).
Pri skupnih študijskih programih je lahko
število vpisnih mest skupno za vse kandidate.
46. člen
Prosta vpisna mesta iz šeste alinee prvega
odstavka 45. člena tega pravilnika so namenjena tudi tujcem, ki imajo stalno
prebivališče v Republiki Sloveniji in so sami ali vsaj eden od staršev ali
skrbnikov do začetka izbirnega postopka rezidenti Republike Slovenije za davčne
namene.
Za redni študij po magistrskih študijskih
programih druge stopnje se za Slovence brez slovenskega državljanstva in tujce lahko
razpiše dodatno število prostih vpisnih mest, vendar praviloma ne sme presegati
20% števila prostih vpisnih mest iz šeste alinee prvega odstavka 45. člena tega
pravilnika. Najmanj polovica teh vpisnih mest je namenjena Slovencem brez
slovenskega državljanstva.
Za izredni študij po magistrskih študijskih
programih druge stopnje se za Slovence brez slovenskega državljanstva in tujce
lahko razpiše dodatno število prostih vpisnih mest, vendar praviloma ne sme
presegati 50% števila prostih vpisnih mest iz šeste alinee prvega odstavka 45.
člena tega pravilnika.
Če vpisna mesta za redni ali izredni študij
iz šeste alinee prvega odstavka 45. člena tega pravilnika po vpisnem roku pred
zadnjim prijavnim rokom ostanejo nezasedena, se Slovenci brez slovenskega
državljanstva in tujci v zadnjem prijavnem roku lahko vpisujejo tudi na ta
mesta. Razpoložljiva mesta najprej zasedejo državljani Republike Slovenije in
državljani članic Evropske unije, nato Slovenci brez slovenskega državljanstva
in tujci.
47. člen
Ne glede na določbo šeste alinee prvega
odstavka 45. člena in določbe 46. člena tega pravilnika se državljani
članic Evropske unije, Slovenci brez slovenskega državljanstva in tujci lahko
za določen čas vpisujejo na visokošolske zavode v Republiki Sloveniji, če gre
za študentske izmenjave na podlagi mednarodnih sporazumov oziroma sporazumov
med visokošolskimi zavodi.
48. člen
Visokošolski zavodi z razpisom za vpis v
magistrske študijske programe druge stopnje lahko določijo izjemo za obravnavo
prijav kandidatov s posebnim statusom, ki se lahko uvrstijo na seznam naknadno
sprejetih kandidatov, pri čemer morajo izpolnjevati pogoje za vpis in doseči
najmanj 90% minimuma točk, potrebnih za uvrstitev. O dodelitvi posebnega
statusa kandidata na podlagi individualne prošnje in ustreznih dokazil odloči
pristojni organ univerze oziroma samostojnega visokošolskega zavoda.
Posebni status se lahko dodeli kandidatu,
ki prošnji priloži listine, ki dokazujejo:
-       
invalidnost oziroma posebne potrebe,
-       
kronično bolezen ali posledice akutne bolezni, ki med
prijavno-sprejemnim postopkom še trajajo in so vplivale na uspeh na
dodiplomskem študiju, ali
-       
izjemne socialne razmere.
Drugi odstavek tega člena se lahko
uporablja tudi za kandidata, ki prošnji priloži listine, ki dokazujejo status
vrhunskega športnika v obdobju, ki se upošteva za sprejem.
49. člen
Vsebino razpisa določi pristojni organ
univerze oziroma samostojnega visokošolskega zavoda.
Univerza oziroma samostojni visokošolski
zavod lahko objavi razpis le za tiste javnoveljavne študijske programe, za
katerih izvajanje izpolnjuje pogoje, določene z zakonom, statutom in študijskim
programom.
Študijski programi oziroma zborniki
študijskih programov, za katere se objavlja razpis, morajo biti pred razpisom javno
objavljeni na spletni strani univerze oziroma samostojnega visokošolskega
zavoda.
50. člen
Javni in
koncesionirani visokošolski zavodi za koncesionirane študijske programe morajo
razpis za magistrske študijske programe druge stopnje vnesti v eVŠ najpozneje
do 1. februarja. Vsi drugi visokošolski zavodi s sedežem v Republiki
Sloveniji, ki nameravajo razpisati javnoveljavne magistrske študijske programe,
pa najmanj 30 dni pred prvim prijavnim rokom, vendar najpozneje do
31. marca.
Javni in koncesionirani visokošolski zavod
si mora k vsebini razpisa pred njegovo objavo pridobiti soglasje Vlade
Republike Slovenije.
Visokošolski zavodi iz prejšnjega odstavka
morajo sklepe o razpisu v magistrske študijske programe druge stopnje za
prihodnje študijsko leto poslati najpozneje do 1. februarja ministrstvu,
pristojnemu za visoko šolstvo.
III.b Prijava v magistrske študijske programe
druge stopnje 
51. člen
Kandidati za vpis v magistrske študijske
programe v enem ali več rokih, določenih z razpisom, oddajo elektronsko prijavo
prek spletnega portala eVŠ. Kandidat lahko odda eno ali več prijav, kot je
določeno z razpisom.
Če se kandidat prijavlja s kvalificiranim
digitalnim potrdilom, se natisnjenega obrazca po pošti ne pošilja. Kot
pravočasna se upošteva prijava, ki je bila izpolnjena in elektronsko podpisana
ter oddana s kvalificiranim digitalnim potrdilom v eVŠ do roka, določenega z
razpisom.
Če se kandidat prijavlja brez
kvalificiranega digitalnega potrdila (z uporabniškim imenom in geslom), mora
obrazec prijave poslati elektronsko v eVŠ do roka določenega z razpisom, nato
ga mora natisniti, podpisati in priporočeno poslati po pošti ali osebno
dostaviti v roku in na naslov, ki sta določena z razpisom. Kot pravočasna se
šteje vloga, ki je bila izpolnjena v eVŠ do roka, določenega z razpisom,
natisnjena v istem besedilu, kot je besedilo v zadnjem oddanem obrazcu v eVŠ,
ter podpisana in priporočeno poslana pristojni instituciji v roku, določenem z
razpisom, ki je lahko največ pet dni po roku, določenem za pošiljanje obrazca
prijave elektronsko v eVŠ.
Če se kandidat prijavlja z AAI-računom, se
natisnjen obrazec po pošti ne pošilja. Kot pravočasna se upošteva prijava, ki
je bila izpolnjena z AAI-računom in poslana v eVŠ do roka, določenega z
razpisom.
Ne glede na način prijave kandidat pošlje
priloge k prijavi na način, določen z razpisom (priporočeno po pošti, z osebno
dostavo ali elektronsko).
III.c Omejitev vpisa v magistrske študijske
programe druge stopnje 
52. člen
Če število prijavljenih kandidatov presega
število razpisanih mest, se kandidati izbirajo ob upoštevanju meril, ki so s
študijskim programom določena ob omejitvi vpisa.
III.č Vpis v magistrske študijske programe
druge stopnje 
53. člen
Vpis v magistrske študijske programe druge
stopnje se na podlagi izpolnjenega vpisnega lista opravi do roka, določenega z
razpisom, najpozneje pa do 30. septembra. Iz upravičenih razlogov, ki jih
določi pristojni organ visokošolskega zavoda pa najpozneje do 30. oktobra,
če tako na podlagi prošnje kandidata odloči pristojni organ visokošolskega
zavoda.
Za študenta, ki se po prvem vpisu v prvi
letnik magistrskega študijskega programa druge stopnje izpiše do
15. oktobra v študijskem letu, v katerem se je vpisal, se šteje, da se v
ta študijski program ni vpisal.
IV. DOKTORSKI ŠTUDIJSKI PROGRAMI TRETJE STOPNJE
IV.a Razpis za vpis v doktorske študijske
programe tretje stopnje
54. člen
Razpis v doktorske študijske programe
tretje stopnje vsebuje:
-       
ime visokošolskega zavoda in njegov naslov;
-       
ime študijskega programa;
-       
kraj izvajanja študijskega programa;
-       
trajanje študija;
-       
pogoje za vpis;
-       
predvideno število prostih vpisnih mest za državljane Republike
Slovenije in državljane članic Evropske unije, Slovence brez slovenskega
državljanstva in tujce, ločeno za redni in izredni študij;
-       
predvideno število prostih vpisnih mest za študijske programe, ki jih
visokošolski zavod ponuja v okviru izvajanja transnacionalnega izobraževanja v
tujini, ločeno za redni in izredni študij;
-       
postopke in roke za prijavo na razpis in za izvedbo vpisa;
-       
navedbo spletne strani, kjer je objavljen študijski program oziroma
zbornik študijskega programa;
-       
druga podrobnejša navodila in informacije, pomembne za izbiro študija.
Pri pogojih za vpis se skladno s študijskim
programom navedejo tudi merila in postopek za izbiro kandidatov v primeru
omejitve vpisa.
Z razpisom se objavi tudi število prostih
vpisnih mest za vpis v višji letnik (po merilih za prehode oziroma pod pogoji
za hitrejše napredovanje).
55. člen
Ne glede na določbo šeste alinee prvega
odstavka 54. člena tega pravilnika se državljani članic Evropske unije,
Slovenci brez slovenskega državljanstva in tujci lahko za določen čas vpisujejo
na visokošolske zavode v Republiki Sloveniji, če gre za študentske izmenjave na
podlagi mednarodnih sporazumov oziroma sporazumov med visokošolskimi zavodi.
56. člen
Vsebino razpisa določi pristojni organ
univerze oziroma samostojnega visokošolskega zavoda.
Univerza oziroma samostojni visokošolski
zavod lahko objavi razpis le za tiste javnoveljavne študijske programe, za
katerih izvajanje izpolnjuje pogoje, določene z zakonom, statutom in študijskim
programom.
Študijski programi oziroma zborniki
študijskih programov, za katere se objavlja razpis, morajo biti pred razpisom
javno objavljeni na spletni strani univerze oziroma samostojnega visokošolskega
zavoda.
57. člen
Javni visokošolski
zavodi morajo razpis za doktorske študijske programe tretje stopnje vnesti v
eVŠ najpozneje do 1. februarja. Vsi ostali visokošolski zavodi s sedežem v
Republiki Sloveniji, ki nameravajo razpisati javnoveljavne doktorske študijske
programe, pa najmanj 30 dni pred prvim prijavnim rokom, vendar najpozneje do
31. marca.
Javni visokošolski zavod si mora k vsebini
razpisa pred njegovo objavo pridobiti soglasje Vlade Republike Slovenije.
Visokošolski zavodi iz prejšnjega odstavka
morajo sklepe o razpisu v doktorske študijske programe tretje stopnje za
prihodnje študijsko leto poslati najpozneje do 1. februarja ministrstvu,
pristojnemu za visoko šolstvo.
IV.b Prijava v doktorske študijske programe
tretje stopnje
58. člen
Kandidati za vpis v doktorske študijske
programe v enem ali več rokih, določenih z razpisom, oddajo elektronsko prijavo
prek spletnega portala eVŠ. Kandidat lahko odda eno ali več prijav, kot je
določeno z razpisom.
Če se kandidat prijavlja s kvalificiranim
digitalnim potrdilom, se natisnjenega obrazca po pošti ne pošilja. Kot
pravočasna se upošteva prijava, ki je bila izpolnjena in elektronsko podpisana
ter oddana s kvalificiranim digitalnim potrdilom v eVŠ do roka, določenega z
razpisom.
Če se kandidat prijavlja brez
kvalificiranega digitalnega potrdila (z uporabniškim imenom in geslom), mora
obrazec prijave poslati elektronsko v eVŠ do roka določenega z razpisom, nato
ga mora natisniti, podpisati in priporočeno poslati po pošti ali osebno
dostaviti v roku in na naslov, ki sta določena z razpisom. Kot pravočasna se
šteje vloga, ki je bila izpolnjena v eVŠ do roka, določenega z razpisom,
natisnjena v istem besedilu, kot je besedilo v zadnjem oddanem obrazcu v eVŠ,
ter podpisana in priporočeno poslana pristojni instituciji v roku, določenem z
razpisom, ki je lahko največ pet dni po roku, določenem za pošiljanje obrazca
prijave elektronsko v eVŠ.
Če se kandidat prijavlja z AAI-računom, se
natisnjen obrazec po pošti ne pošilja. Kot pravočasna se upošteva prijava, ki
je bila izpolnjena z AAI-računom in poslana v eVŠ do roka, določenega z
razpisom.
Ne glede na način prijave kandidat pošlje
priloge k prijavi na način, določen z razpisom (priporočeno po pošti, z osebno
dostavo ali elektronsko).
IV.c Omejitev vpisa v doktorske študijske programe
tretje stopnje
59. člen
Če število prijavljenih kandidatov presega
število razpisanih mest, se kandidati izbirajo ob upoštevanju meril, ki so s
študijskim programom določena ob omejitvi vpisa.
Visokošolski zavod, kamor se je kandidat
prijavil, obvesti kandidata z rezultatom izbirnega postopka pisno ali po
elektronski pošti na elektronski naslov, naveden v prijavi za vpis.
IV.č Vpis v doktorske študijske programe
tretje stopnje
60. člen
Vpis v doktorske študijske programe tretje
stopnje se na podlagi izpolnjenega vpisnega lista opravi do roka, določenega z
razpisom, najpozneje pa do 30. septembra. Iz upravičenih razlogov, ki jih
določi pristojni organ visokošolskega zavoda pa najpozneje do 30. oktobra,
če tako na podlagi prošnje kandidata odloči pristojni organ visokošolskega
zavoda.
Za študenta, ki se po prvem vpisu v prvi
letnik doktorskega študijskega programa tretje stopnje izpiše do
15. oktobra v študijskem letu, v katerem se je vpisal, se šteje, da se v
ta študijski program ni vpisal.
V. DODATNI RAZPIS ZA VPIS ŠTUDENTOV ŠTUDIJSKEGA PROGRAMA, KI
MU AKREDITACIJA NI BILA PODALJŠANA
61. člen
Za študente, vpisane v študijski program,
ki mu svet Nacionalne agencije Republike Slovenije za kakovost v visokem
šolstvu ni podaljšal akreditacije, se dodatni razpis lahko objavi do
15. oktobra tekočega študijskega leta. Razpis za vpis v dodiplomske študijske
programe in enovite magistrske študijske programe druge stopnje javno objavi
ministrstvo, pristojno za visoko šolstvo, razpis za vpis v podiplomske
študijske programe pa univerze in samostojni visokošolski zavodi.
Dodatni razpis vsebuje:
-       
ime visokošolskega zavoda in njegov naslov;
-       
ime študijskega programa;
-       
kraj izvajanja študijskega programa;
-       
trajanje študija;
-       
pogoje za vpis ter merila in postopek za izbiro kandidatov ob omejitvi
vpisa;
-       
predvideno število prostih vpisnih mest za študente, vpisane v študijski
program, ki mu svet Nacionalne agencije Republike Slovenije za kakovost v
visokem šolstvu ni podaljšal akreditacije, ločeno za redni in izredni študij
oziroma e-študij;
-       
predvideno število prostih vpisnih mest in postopek za vpis po merilih
za prehode študentov, vpisanih v študijski program, ki mu svet Nacionalne
agencije Republike Slovenije za kakovost v visokem šolstvu ni podaljšal
akreditacije, ločeno za redni in izredni študij oziroma e-študij;
-       
postopke in roke za prijavo na razpis in za izvedbo vpisa;
-       
navedbo spletne strani, na kateri je objavljen študijski program oziroma
zbornik študijskega programa;
-       
druga podrobnejša navodila in informacije, pomembne za izbiro študija.
Vsebino razpisa določi pristojni organ
univerze oziroma samostojnega visokošolskega zavoda s sklepom, ki ga mora
poslati ministrstvu, pristojnemu za visoko šolstvo, najpozneje do
30. septembra. Univerza oziroma samostojni visokošolski zavod lahko objavi
razpis le za tiste javnoveljavne študijske programe, za katerih izvajanje
izpolnjuje pogoje, določene z zakonom, statutom in študijskim programom. Javni
in koncesionirani visokošolski zavod mora k vsebini razpisa pred njegovo objavo
pridobiti soglasje Vlade Republike Slovenije.
Univerza oziroma samostojni visokošolski
zavod iz prejšnjega odstavka mora razpis vsaj tri dni pred prijavnim rokom
vnesti v eVŠ.
62. člen
Kandidati se za vpis prijavijo v roku,
določenem z razpisom, in sicer z elektronsko prijavo prek spletnega portala eVŠ
v skladu z določbami 13. člena tega pravilnika. V prijavi kandidat navede en
študijski program, v katerega se želi vpisati in za katerega izpolnjuje pogoje
za vpis. Kandidat lahko pošlje več prijav, pri čemer je vsaka prijava za
različen študijski program. Prijave kandidatov sprejemajo visokošolski zavodi.
63. člen
Preizkusi posebnih nadarjenosti,
sposobnosti in spretnosti se opravljajo na visokošolskem zavodu.
Kraj, čas in način opravljanja preizkusa so
določeni v razpisu.
64. člen
Če število prijav preseže število prostih
vpisnih mest, se kandidati izbirajo ob upoštevanju meril, ki so določena s
študijskim programom za primer omejitve vpisa. Izbirni postopek se opravi
najpozneje do 25. oktobra, kandidata pa z rezultatom pisno seznani
visokošolski zavod, na katerega se je kandidat prijavil.
Vpis v študijski program se na podlagi
popolno izpolnjenega vpisnega lista opravi do roka, določenega z razpisom,
najpozneje pa do 30. oktobra.

Pravilnik o razpisu za vpis in izvedbi vpisa v
visokem šolstvu (Uradni list RS, št. 4/16) vsebuje naslednje prehodne in
končno določbo:
»VI. PREHODNE IN KONČNA DOLOČBA
65. člen
Ministrstvo, pristojno za visoko šolstvo,
vzpostavi sistem informacijske podpore v eVŠ za vnos podatkov o razpisu s
strani visokošolskih zavodov do 30. junija 2017.
Ne glede na določbe prvega odstavka 8.
člena, prvega odstavka 50. člena, prvega odstavka 57. člena in četrtega
odstavka 61. člena tega pravilnika do vzpostavitve informacijske podpore v eVŠ
za vnos podatkov o razpisu s strani visokošolskih zavodov te podatke v eVŠ
vnaša ministrstvo, pristojno za visoko šolstvo.
66. člen
Minister, pristojen za visoko šolstvo,
imenuje delovno skupino iz četrtega odstavka 10. člena tega pravilnika v treh
mesecih po uveljavitvi tega pravilnika.
67. člen
Do sprejema sklepa iz tretjega odstavka 10.
člena tega pravilnika se uporablja Tabela za pretvorbo ocen, ki so jo na
podlagi drugega odstavka 6. člena Pravilnika o razpisu za vpis in izvedbi vpisa
v visokem šolstvu (Uradni list RS, št. 117/02 in 1/04) dne 22. marca 2004
sprejele univerze in samostojni visokošolski zavodi.
68. člen
Z dnem uveljavitve tega pravilnika preneha
veljati Pravilnik o razpisu za vpis in izvedbi vpisa v visokem šolstvu (Uradni
list RS, št. 7/10, 3/11, 6/12, 7/13, 6/14 in 5/15).
69. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 3/17) vsebuje naslednjo prehodno in
končno določbo:
»PREHODNA IN KONČNA DOLOČBA
21. člen
Ne glede na določbe 18. in 19. člena tega
pravilnika javni in koncesionirani visokošolski zavodi za študijsko leto
2017/18 ministrstvu, pristojnemu za visoko šolstvo, pošljejo zahtevane podatke
do 20. februarja 2017.
22. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 4/18) vsebuje naslednjo končno določbo:
»KONČNA DOLOČBA
16. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razpisu za vpis in izvedbi vpisa v visokem šolstvu (Uradni list
RS, št. 3/19) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Novi četrti odstavek 13. člena, novi četrti
odstavek 51. člena in novi četrti odstavek 58. člena pravilnika se začnejo
uporabljati za prijavne roke po razpisih za vpis za študijsko leto 2020/2021.
6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o razpisu za
vpis in izvedbi vpisa v visokem šolstvu (Uradni list RS, št. 26/20) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.