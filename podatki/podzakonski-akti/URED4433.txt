1. člen
Ta uredba ureja obliko in barvo zastave davčne službe (v
nadaljnjem besedilu: zastava) in znaka davčne službe (v nadaljnjem besedilu:
znak) ter njuno uporabo.
2. člen
(1) Zastava in znak se smeta uporabljati le v obliki, barvi
in z vsebino, kakor so določene s to uredbo, ter na način, določen s to uredbo.
(2) Geometrijska, likovna in barvna pravila za oblikovanje
zastave in znaka so kot priloga 1 sestavni del te uredbe.
3. člen
Davčni upravi Republike Slovenije so pridržane materialne in
avtorske pravice do zastave in znaka.
4. člen
Zastava je svetlo modre barve. Razmerje med širino in dolžino
zastave je geometrijsko ter je ena proti dve. Na sredini zastave je znak, širok
četrtino dolžine zastave, kakor je določeno v 9. členu te uredbe. Na spodnjem
delu je napis »DAVČNA UPRAVA REPUBLIKE SLOVENIJE« v barvi znaka.
5. člen
Zastava je stalno izobešena ob zastavi Republike Slovenije
pred poslopjem Generalnega davčnega urada in poslopji, v katerih je sedež
davčnih uradov in izpostav.
6. člen
Zastava je poleg primerov, določenih v prejšnjem členu, lahko
izobešena ob zastavi Republike Slovenije tudi: 
(a)   
na proslavah in drugih slovesnostih, s katerimi se zaznamujejo dogodki,
pomembni za davčno službo; 
(b)   
ob mednarodnih srečanjih, športnih, kulturnih in drugih dogodkih, na
katerih se predstavlja oziroma, ki se jih udeležuje davčna služba; 
(c)   
v drugih primerih, če tako določi minister, pristojen za finance, na
predlog generalnega direktorja davčne službe.
7. člen
Zastava se lahko uporablja kot vezani ali tkani našitek,
namizna zastavica, nalepka, kovinska značka, plaketa in spominska značka v
različnih grafičnih izvedbah.
8. člen
Zastava mora biti izobešena na način, kakršnega za izobešanje
zastav organizacij določata predpis, ki ureja grb, zastavo in himno Republike
Slovenije, ter predpis, ki ureja uporabo zastave in himne Evropske unije.
9. člen
Znak ima obliko: 
(a)   
trikotnika s stiliziranimi snopi v temno modri barvi, ki prehajajo z
leve spodnje strani znaka in se v obliki pahljače širijo proti desni stranici
trikotnika. Pod znakom je napis »DURS« v črni barvi; 
(b)   
trikotnika s stiliziranimi snopi v temno modri barvi, ki prehajajo z
leve spodnje strani znaka in se v obliki pahljače širijo proti desni stranici
trikotnika.
10. člen
Znak se uporablja: 
(a)   
na dokumentih in uradnih izkazih, ki jih za službene namene uporabljajo
uslužbenci Davčne uprave Republike Slovenije, in sicer na vabilih, čestitkah,
vizitkah, službenih izkaznicah in podobno; 
(b)   
v prostorih in na poslopjih, v katerih je sedež Generalnega davčnega
urada in njegovih organizacijskih enot; 
(c)   
na oblačilih in drugih simbolih, s katerimi uslužbenci predstavljajo
službo; 
(d)   
v drugih primerih, če tako določi minister, pristojen za finance, na
predlog generalnega direktorja davčne službe.
11. člen
Znak se lahko uporablja kot vezani ali tkani našitek,
nalepka, kovinska značka, plaketa in spominska značka v različnih grafičnih
izvedbah. Znak in kovinska značka sta lahko izdelana tridimenzionalno.
12. člen
Ta uredba začne veljati naslednji dan po objavi v Uradnem
listu Republike Slovenije.
Št. 00712-33/2007/5
Ljubljana, dne 19. julija 2007
EVA 2006-1611-0211
Vlada Republike Slovenije
dr. Gregor Virant l.r. 
Minister

Priloga
1: Geometrijska, likovna ter barva pravila DURS