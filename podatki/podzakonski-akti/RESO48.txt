Civilno letalstvo ima v Republiki Sloveniji dolgo tradicijo
in je eno izmed gonil slovenskega gospodarstva. Ob upoštevanju predvidenega
razvoja civilnega letalstva je treba z vso odgovornostjo do okolja, potreb
uporabnikov in izvajalcev dejavnosti civilnega letalstva postaviti okvir
prihodnjega razvoja. Nacionalni program razvoja civilnega letalstva bo začrtal
cilje in ukrepe za doseganje izbranih ciljev. S tem bo vsem nosilcem razvoja
civilnega letalstva postavil temelje za usklajeno delovanje in trajnostni
razvoj civilnega letalstva v Republiki Sloveniji. 
Civilno letalstvo je pojem, ki zajema komercialno letalsko
dejavnost (letalske prevoznike, obratovalce letališč), letalsko proizvodnjo ter
dejavnosti splošnega letalstva, ki vključujejo letenje za lastne potrebe ter
športno in ljubiteljsko dejavnost. Poleg tega se je nujno treba zavedati
neposrednega vpliva civilnega letalstva na velik del gospodarstva, saj po sami
naravi zahteva vrsto podpornih dejavnosti, poleg tega pa je najhitrejša možnost
za prevoz ljudi, blaga in pošte. 
Država lahko in mora s svojimi pristojnostmi in upravnimi
nalogami zagotoviti temelje za razvoj celotnega civilnega letalstva.
Komercialna letalska dejavnost je kot gospodarska panoga izpostavljena tržnemu
delovanju in temelji na zasebnem lastništvu. Država ima omejeno in točno
opredeljeno vlogo, v okviru katere mora skrbeti za javni interes varnega,
rednega in učinkovitega zračnega prometa. Na podlagi navedenega bo država na
način, ki ga določa ta program, vzpostavila temelje in skupni okvir za
nadaljnji razvoj civilnega letalstva v letih od 2010 do 2020.
1. SEDANJE STANJE CIVILNEGA LETALSTVA V REPUBLIKI SLOVENIJI
1.1. ORIS STANJA IN PREDVIDENI OBSEG ZRAČNEGA PROMETA V
PRIHODNOSTI
Civilno letalstvo zagotavlja eno temeljnih oblik prevoza
ljudi, blaga in pošte ter neposredno in posredno zagotavlja veliko delovnih
mest. Kot gospodarska dejavnost temelji na hitrem tehnološkem razvoju in je
zaradi narave obratovalnih stroškov ter visoke konkurence izpostavljeno
zakonitostim tržnega delovanja. Že od svojih začetkov je ponujalo možnost za
neprimerno hitrejši način potovanja in prevoz tovora ter pošte v primerjavi z
drugimi oblikami prevoza. Z razvojem tehnologije in rastjo ponudbe se je
možnost letalskega potovanja približala širši javnosti in gospodarstvu. 
Stroški letalskega prevoza kljub veliki konkurenčnosti trga v
zadnjih letih naraščajo. Razloge lahko iščemo predvsem v nihanju cen pogonskega
goriva ter vedno višjih varnostnih in okoljevarstvenih zahtevah. Zračni promet
poleg nedvomnih vplivov, kot so večja mobilnost prebivalstva, zagotavljanje
delovnih mest in spodbujanje gospodarske rasti, prinaša tudi obremenitve na
okolje, ki jih mora država kot regulatorni in nadzorni organ nedvomno
upoštevati. 
Ker ima civilno letalstvo velike razvojne možnosti in ker
lahko ob primernem izkoriščanju vseh prednosti dobro vpliva tudi na razvoj
celotnega prometa in posledično širšega gospodarstva, je treba določiti
temeljne razvojne usmeritve. Pogoj za smotrno določitev prihodnjega razvoja je
ocena sedanjega stanja in predvidenega obsega zračnega prometa v prihodnosti. 
Evropska organizacija za varnost zračne plovbe EUROCONTROL
redno analizira statistične podatke o letalskem prometu v Evropi. Leta 2007 so
bile dolgoročne ocene še zelo dobre in so predvidevale podvojitev tedanjega
zračnega prometa do leta 2030. Sedanje stanje gospodarskega in finančnega
sistema v svetu in Republiki Sloveniji onemogoča pripravo zanesljive ocene
predvidene rasti obsega zračnega prometa v svetu, Evropi in Republiki
Sloveniji. EUROCONTROL predvideva, da se bo sedanje stanje negativne rasti
obrnilo leta 2010, ko se na evropski ravni pričakuje majhna pozitivna rast
obsega zračnega prometa. 
Stanje, v katerem ne moremo objektivno določiti pričakovanih
gibanj obsega zračnega prometa in celotnega civilnega letalstva, nas sili v
razmislek o temeljih slovenskega civilnega letalstva in ciljih, ki jih želimo
doseči v obdobju 2010-2020.
1.2. ANALIZA STANJA
Načine za uresničevanje zastavljenih ciljev pri razvoju
civilnega letalstva je treba določiti na podlagi razvojnih temeljev civilnega
letalstva, analize stanja in pričakovanega obsega zračnega prometa. 
Analiza prednosti, slabosti, priložnosti in nevarnosti
civilnega letalstva v Republiki Sloveniji kaže, da možnosti slovenskega
civilnega letalstva niso izkoriščene. Prav tako se kažejo šibke točke, ki bi
lahko, če ne bodo odpravljene, močno omejile možnosti za nadaljnji razvoj
civilnega letalstva v Republiki Sloveniji. 
Preglednica
1: Analiza SWOT civilnega letalstva v Republiki Sloveniji


PREDNOSTI 

SLABOSTI 


– geostrateški položaj
  Republike Slovenije
– visoka stopnja
  izobraženosti in strokovne usposobljenosti osebja v civilnem letalstvu in
  drugih z letalstvom povezanih področij
  gospodarstva
– visoka stopnja
  prilagodljivosti relativno majhnega sistema civilnega letalstva
– proste letališke zmogljivosti
– znanje in izkušnje pri
  načrtovanju ter izdelavi zrakoplovov 

– pomanjkanje strateških
  usmeritev razvoja civilnega letalstva
– deloma neprilagojena
  pravna ureditev
– šibkost pristojnega
  organa za civilno letalstvo
– neobstoj prostorskih
  aktov za območja javnih letališč
– neumeščenost javnih
  letališč v druge prometne sisteme (pomanjkanje intermodalnosti)
– nepovezanost civilnega
  letalstva z drugimi gospodarskimi panogami
– pomanjkanje kritične mase
  izvajalcev dejavnosti civilnega letalstva, ki bi omogočala tržne razmere
  delovanja in preprečevala monopolni položaj posameznih ponudnikov dejavnosti
  civilnega letalstva
– neizkoriščenost
  geostrateškega položaja
– pomanjkanje
  infrastrukturnih možnosti za razvoj logističnih centrov in letalske
  industrije na javnih letališčih ali v njihovi bližini
– neobstoj mreže heliportov
  za nujno zdravniško pomoč
– neurejenost odnosov
  lastnikov in uporabnikov infrastrukture 


PRILOŽNOSTI 

NEVARNOSTI 


– povečanje zmogljivosti
  zračnega prostora 
– izkoriščanje prostih
  letaliških zmogljivosti in zmogljivosti zračnega prostora 
– vzpostavitev logističnih
  centrov na javnih letališčih ali v njihovi bližini 
– intenzivna povezava
  civilnega letalstva s turizmom 
– razvoj splošnega
  letalstva (športne in ljubiteljske dejavnosti civilnega letalstva) predvsem
  na javnih letališčih regionalnega pomena 
– razvoj letalske
  industrije 
– razvoj vzdrževalne
  dejavnosti 
– razvoj gospodarskih
  dejavnosti, ki zahtevajo letalski prevoz 

– nezadostno zagotavljanje
  varnosti v civilnem letalstvu 
– nepriznavanje slovenskih
  dovoljenj, dokazil in certifikatov s področja civilnega letalstva v EU 
– zmanjšanje povpraševanja
  po izvajanju dejavnosti zaradi selitve civilnega letalstva v konkurenčnejše
  okolje v tujini 


2. TEMELJI RAZVOJA CIVILNEGA LETALSTVA
Ob upoštevanju varnosti, nemotenosti in rednosti zračnega
prometa, vplivov zračnega prometa na okolje ter druga področja gospodarstva in
družbe (npr. na uporabnike, socialne dejavnike, letalsko industrijo, turizem
itd.) moramo jasno določiti temelje, na katerih se bo razvijalo slovensko
civilno letalstvo. 
Država in izvajalci dejavnosti civilnega letalstva morajo pri
razvoju in delovanju slediti trem jasnim temeljem sedanjosti in prihodnosti
civilnega letalstva: 
1 - varnost in zmanjšanje tveganj v civilnem
letalstvu, 
2 - trajnostni razvoj, 
3 - konkurenčnost.
2.1. VARNOST IN ZMANJŠANJE TVEGANJ V CIVILNEM LETALSTVU
Varnost v civilnem letalstvu (varnost izvajalcev in
uporabnikov civilnega letalstva ter tretjih oseb) je v javnem interesu
Republike Slovenije. Koncept varnosti zračnega prometa temelji na treh stebrih:
1.     
predpisana pravila in postopki delovanja - sodobna pravna ureditev
civilnega letalstva in razvoj predpisov na evropski in ravni držav redno tekoče
sledita tehnološkemu razvoju civilnega letalstva, kar je nujni pogoj za
oblikovanje primerne regulatorne podlage, ki jo potrebujemo za varno izvajanje
dejavnosti, potrebne raziskave in razvoj; 
2.     
izobraževanje osebja v civilnem letalstvu - učinkovito, kakovostno
izobraževanje in usposabljanje zagotavljata, da osebje v civilnem letalstvu s
poznavanjem področja ter postopkov varno opravlja svojo dejavnost in ima
potrebno znanje za razvojne naloge; 
3.     
sistem nadzora kakovosti - sistem nadzora, zagotavljanje kakovosti na
državni ravni in predvsem na ravni izvajalcev dejavnosti civilnega letalstva,
zagotavlja stalno ocenjevanje sedanjih postopkov delovanja ter tekoče
odpravljanje morebitnih pomanjkljivosti v predpisih ter sistemu izobraževanja. 
Varnost civilnega letalstva se zagotavlja s pravnimi,
tehnološkimi, socialnimi in drugimi način na mednarodni in nacionalni ravni.
Civilno letalstvo je mednarodna dejavnost in se lahko kot tako ureja le z
mednarodnim sodelovanjem in določanjem skupnih standardov. Republika Slovenija
je kot članica mednarodne skupnosti zavezana k sodelovanju pri oblikovanju in
posledičnem upoštevanju standardov in priporočil Mednarodne organizacije
civilnega letalstva (ICAO), Evropske konference civilnega letalstva (ECAC) in
Evropske organizacije za varnost zračne plovbe (EUROCONTROL). Posebno pozornost
bo treba nameniti sodelovanju v strokovnih in političnih telesih Evropske
skupnosti, ki oblikujejo letalske predpise, predvsem pa stalnemu in strokovnemu
spremljanju ugotovitev Evropske agencije za letalsko varnost (EASA). Navedena
agencija ima pomembno vlogo, saj kot najvišji letalski strokovni nadzorni organ
v Skupnosti stalno nadzira raven zagotavljanja letalske varnosti pri posameznih
organih, pristojnih v posameznih državah za zagotavljanje letalske varnosti.
2.2. TRAJNOSTNI RAZVOJ
Razvoj civilnega letalstva v Republiki Sloveniji mora
temeljiti na upoštevanju okoljskih standardov ter zagotavljanju uravnoteženosti
pozitivnih in negativnih posledic civilnega letalstva na širše družbeno okolje.
Ta cilj bomo lahko zagotovili izključno z upoštevanjem teh treh parametrov: 
-       
dober vpliv na širše družbeno okolje - mobilnost prebivalstva, delovna
mesta kot neposredna in posredna posledica dejavnosti civilnega letalstva; 
-       
ekonomski učinek - rast komercialne letalske dejavnosti; 
-       
vpliv na okolje - upoštevanje vpliva hrupa in izpustov v lokalno okolje
ter upoštevanje celostnih toplogrednih učinkov.
2.3. KONKURENČNOST
Slovenija ima dolgo tradicijo civilnega letalstva.
Inovativnost Edvarda Rusjana, ki je leta 1909 prvič poletel z letalom lastne
izdelave, je treba nadaljevati in spodbujati. Slovenska letalska industrija je
svetovno priznana in igra pomembno vlogo v evropskem prostoru. Za nadaljnjo
rast in razvoj slovenske letalske industrije bodo potrebne ustrezne razmere,
pri čemer bo svojo vlogo odigrala tudi država. Vzpostavitev ustrezne zakonodaje
ter primernega pristojnega organa bo industriji omogočala čim hitrejše
prilagajanje zahtevam trga in konkurence ter temu primerno hitro reševanje
postopkov certifikacije. Prav tako bo država sprožila postopke za pripravo
državnih prostorskih izvedbenih aktov, ki so nujni za gradnjo ustrezne
infrastrukture na območjih sedanjih letališč. Z vsem navedenim bo komercialni
letalski dejavnosti dan okvir nadaljnjega razvoja, ki ga potrebuje za izvedbo
razvojnih pobud in nadaljnjih vlaganj.
3. CILJI RAZVOJA CIVILNEGA LETALSTVA
Obstoj civilnega letalstva temelji na varnosti in
učinkovitosti ter upoštevanju odnosa do okolja in oseb, ki so neposredno
soočene z negativnimi vplivi civilnega letalstva. Razvoj tehnologije in vedno
večje potrebe po mobilnosti prebivalstva zahtevajo in spodbujajo rast obsega
civilnega letalstva. 
V prihodnosti bo treba zagotoviti razvoj, ki bo omogočil
zadovoljevanje vedno večjih potreb in zahtev prebivalstva po varni mobilnosti
ter upoštevanju okoljevarstvenih zahtev in pravic subjektov, ki so
izpostavljeni negativnim vplivom letalskega prometa. To bo mogoče le z
vzporednim razvojem strokovnega znanja in rešitev na področjih, ki spodbujajo
razvoj civilnega letalstva v Republiki Sloveniji, in sicer: 
1.     
zagotoviti je treba stalen razvoj predpisov, ki bodo omogočali varno in
učinkovito implementacijo tehničnih inovacij in izboljšanih operativnih
postopkov; 
2.     
zagotoviti je treba stalen, strokoven in učinkovit nadzor nad izvajanjem
vseh dejavnosti civilnega letalstva ter implementirati sistem upravljanja
varnosti (angl. Safety Management System) in s tem okrepiti preventivno
delovanje pri zagotavljanju varnosti civilnega letalstva; 
3.     
potreben je stalen razvoj sistema vodenja in kontrole zračnega prometa,
ki bo omogočil varno in učinkovito nadziranje predvidenega obsega zračnega
prometa; 
4.     
treba je določiti dolgoročne cilje razvoja osrednjih javnih letališč
zaradi zagotavljanja njihove mednarodne konkurenčnosti ter javnih letališč za
notranji promet, ki zagotavljajo razvoj športne in ljubiteljske dejavnosti
civilnega letalstva in turizma; 
5.     
treba je zagotoviti možnosti, ki bodo slovenskim letalskim prevoznikom
omogočali konkurenčno izvajanje varnega, učinkovitega in rednega javnega
zračnega prevoza ter s tem zagotoviti učinkovito mobilnost prebivalstva; 
6.     
treba je izkoristiti prednosti geostrateškega položaja Slovenije in
javna letališča intenzivno vključiti v sedanje in prihodnje prometne tokove ter
z ustreznim vlaganjem v prometno infrastrukturo zagotoviti intermodalnost
državne prometne mreže; 
7.     
treba je okrepiti povezovanje letalske industrije in
raziskovalno-izobraževalnih ustanov, kar bo na podlagi namenskih raziskav in
razvoja omogočilo hitro in učinkovito vključevanje visoko strokovno izobraženih
ter uvajanje novih tehnologij in postopkov v letalsko industrijo; 
8.     
treba je spodbujati povezovanje širšega gospodarskega okolja in predvsem
turizma s civilnim letalstvom, v katerem lahko sinergijski učinki pozitivno
vplivajo na gospodarski razvoj ter hkrati zagotovijo obstoj in rast regionalne
letalske dejavnosti.
4. UKREPI ZA URESNIČEVANJE ZASTAVLJENIH CILJEV
4.1. STALEN RAZVOJ PREDPISOV IN USTREZNO ZAGOTAVLJANJE
UČINKOVITEGA IN STROKOVNEGA NADZORA
Iz opisanega stanja v civilnem letalstvu jasno izhaja, da bo
vloga države pri določanju smeri in kakovosti prihodnjega razvoja civilnega
letalstva ključnega pomena. Republika Slovenija mora zagotoviti zahtevano raven
varnosti civilnega letalstva ter kakovosten in učinkovit servis, ki bo omogočal
hitro odzivanje na spremembe na trgu ter s tem povezano konkurenčnost na
evropskem in svetovnem trgu. 
Republika Slovenija je kot članica Evropske unije pod stalnim
nadzorom strokovnih teles Unije, ki ugotavljajo in ocenjujejo kakovost nadzora
držav članic v civilnem letalstvu. Ugotovitve nadzorov o varnosti in varovanju
v civilnem letalstvu so pokazale, da ima sedanja organizacijska struktura v
civilnem letalstvu v Republiki Sloveniji nekaj pomanjkljivosti. Kot rdeča nit
se pojavlja težava zagotavljanja zadostnega števila ustrezno usposobljenih
strokovnjakov glede na obseg dodeljenih nalog (število letal, osebja, letališč
in drugo). Stalna rast obsega civilnega letalstva v preteklih letih je ob
sočasnem pomanjkanju strokovnjakov v državnih nadzornih in certifikacijskih
ustanovah povzročila stanje, v katerem država težko zagotavlja zahtevano
varnost zračnega prometa, kot jo zahteva javni interes, in kot jo izrecno
določajo evropski predpisi s področja letalstva. Javni interes zagotavljanja
varnosti rednosti in nemotenosti zračnega prometa od države zahteva, da ustrezno
zagotovi učinkovit in strokoven nadzor nad izvajanjem dejavnosti civilnega
letalstva. Domače in tuje izkušnje kažejo jasno in neposredno povezavo med
ustreznim strokovnim nadzorom nad izvajanjem dejavnosti civilnega letalstva in
varnostjo v civilnem letalstvu. Država mora v skladu z mednarodnimi standardi
in evropsko zakonodajo zagotoviti, da nadzor opravljajo primerno strokovno
usposobljene, izkušene ter motivirane pooblaščene osebe. Republika Slovenija je
sposobna zagotoviti z evropskimi predpisi zahtevano raven varnosti v civilnem
letalstvu izključno z ustreznim zagotavljanjem učinkovitega in strokovnega
nadzora. 
V civilnem letalstvu se prepletata dva temeljna interesa: 
-       
javni interes, ki vključuje: 
-   
potrebo po zagotavljanju varnosti v civilnem letalstvu, 
-   
potrebo po omogočanju konkurenčnega izvajanja javnega zračnega prometa, 
-   
potrebo po varovanju okolja in 
-       
interes izvajalcev dejavnosti v civilnem letalstvu. 
Država mora s svojo regulatorne in nadzorno nalogo
zagotavljati varen in trajnosten razvoj civilnega letalstva, ki bo spodbujal
rast ponudbe in povpraševanja po javnem letalskem prevozu. Pri tem je treba
upoštevati tudi učinke razvoja in rasti civilnega letalstva na celotno
gospodarstvo. 
Ob upoštevanju, da so izvajalci dejavnosti civilnega letalstva
v zasebnem lastništvu, in ob upoštevanju evropskih pravil o omejitvah državnih
pomoči, bo osnovno financiranje razvoja dejavnosti civilnega letalstva izviralo
iz zasebnega sektorja, ki pa v zameno potrebuje jasen in čvrst pravni in
razvojni okvir. 
Država bo zagotovila pravne možnosti za rast dejavnosti
civilnega letalstva z razvojem ustreznih prostorskih aktov, ki bodo določili
okvire za rast in prostorsko širitev dejavnosti civilnega letalstva in drugih
področij gospodarstva, predvsem na območjih letališč. 
Prav tako bo država zagotovila učinkovito in strokovno
izvajanje nadzornih ter regulatornih nalog, predvsem pa: 
-       
spremljanje stanja v civilnem letalstvu in posledično stalen razvoj
predpisov, ki bodo omogočali varno in učinkovito implementacijo tehničnih
inovacij in izboljšanih operativnih postopkov; 
-       
delovanje na ravni mednarodnih letalskih organizacij, ki bo predvsem na
ravni Evropske unije zagovarjalo razvoj varnosti in interesov civilnega
letalstva v Republiki Sloveniji; 
-       
certificiranje izvajalcev dejavnosti civilnega letalstva ter izvajanje
stalnega nadzora nad civilnim letalstvom zaradi ugotavljanja skladnosti z
zahtevami predpisov in ustreznih mednarodnih standardov. 
Posebno pozornost bo potrebno nameniti financiranju
učinkovitega in strokovnega nadzora. V skladu s prepletanjem javnega interesa
zagotavljanja varnosti in interesa izvajalcev dejavnosti civilnega letalstva
morajo biti stroški zagotavljanja učinkovitega in strokovnega nadzora nad
letalsko dejavnostjo porazdeljeni med davkoplačevalci na eni strani ter
izvajalci dejavnosti civilnega letalstva na drugi strani. Izključno javno
financiranje nadzora nad izvajalci dejavnosti civilnega letalstva je
neprimerno, ker davkoplačevalci krijejo popoln strošek upravnega servisiranja
visoko strokovne komercialne dejavnosti. Prav tako je sporno popolno
financiranje strokovnega nadzora civilnega letalstva izvajalcev dejavnosti
civilnega letalstva, ker gre za zagotavljanje javnega interesa varnosti
civilnega letalstva. Na podlagi navedenega bo država uredila sistem deljenega
financiranja stalnega nadzora nad civilnim letalstvom med davkoplačevalce na
eni strani ter izvajalce dejavnosti civilnega letalstva na drugi strani z
uvedbo pristojbin za nadzorne in certifikacijske naloge v civilnem letalstvu. S
tem bo zagotovljen dodaten vir financiranja za zagotavljanje učinkovitega in
strokovnega nadzora nad izvajalci dejavnosti civilnega letalstva. 
Ustrezno zagotavljanje učinkovitega in strokovnega nadzora,
kot ga zahtevajo evropski predpisi, bo imelo dva bistvena ugodna učinka: 
-       
višjo raven varnosti civilnega letalstva; 
-       
skrajšanje nadzornih in certifikacijskih postopkov, s čimer bo
zagotovljeno hitrejše odzivanje na trenutne potrebe izvajalcev dejavnosti
civilnega letalstva. 
Poleg zagotavljanja učinkovitega in strokovnega nadzora ter
certifikacijskih nalog, bo država v prihodnosti posebno pozornost namenila: 
-       
pripravi podzakonskih aktov za letalstvo; 
-       
izvedbi sistema upravljanja varnosti (»Safety Management System«) na
ravni države in letalskih podjetij; najprej bo treba pripraviti pravne podlage
za sprejetje Nacionalnega programa upravljanja varnosti v civilnem letalstvu,
nato pa pripraviti, sprejeti in implementirati Nacionalni program upravljanja
varnosti v civilnem letalstvu, ki bo s stalnim spremljanjem in analiziranjem
dogodkov v civilnem letalstvu in posledičnimi izboljšavami sistema preventivno
deloval na letalsko varnost; 
-       
posodobitvi sistema delovanja, ki bo z uporabo novih tehnologij
državljanom olajšal postopke opravljanja izpitov za pridobitev in podaljšanje
licenc letalskega osebja, s čimer bodo odpravljene nekatere administrativne
ovire, posledično pa bo zagotovljena večja preglednost delovanja pristojnega
nadzornega/certifikacijskega organa.
4.2. TRAJNOSTNI RAZVOJ
Ob stalnem razvoju svetovnega gospodarstva ter osebnih in
poslovnih potreb prebivalstva po mobilnosti lahko dolgoročno pričakujemo razvoj
in rast obsega zračnega prometa. Izkušnje so pokazale, da izključno ekonomska
rast v letalstvu ne more biti edino merilo uspešnosti. Prav tako ne moremo
trajnostnega razvoja enačiti z varstvom okolja. Razvoj civilnega letalstva v
Republiki Sloveniji bo temeljil na zagotavljanju uravnoteženosti dobrih in
slabih posledic razvoja in rasti civilnega letalstva na širše družbeno okolje.
Civilno letalstvo se mora razvijati skladno z okoljskimi omejitvami in
doseganjem uravnoteženosti družbenega okolja. 
Ob nedvomno pozitivnih vplivih in dosežkih civilnega
letalstva se je treba zavedati tudi negativnih učinkov. Republika Slovenija in
izvajalci dejavnosti civilnega letalstva morajo posebno pozornost nameniti
varstvu okolja ter razvoj civilnega letalstva graditi v okvirih okoljevarstvene
zakonodaje. Hrup in kakovost zraka na lokalni ravni ter vpliv izpustov
toplogrednih plinov na svetovni ravni zahtevajo ustrezno pozornost in
oblikovanje prihodnjih ukrepov. 
Dolgoročno reševanje te problematike lahko najučinkoviteje
poteka na mednarodni ravni. Republika Slovenija bo kot članica mednarodnih
letalskih organizacij, ki določajo standarde za prihodnjo letalsko tehnologijo
in metodologijo, podpirala nadaljnji razvoj ekoloških standardov. Slednji
določajo standarde za hrup in izpuste kot neposredno posledico delovanja
letalskih motorjev. 
Reševanje problematike vpliva hrupa na lokalno okolje bo
država uredila s pripravo ustrezne zakonodaje in zagotavljanjem stalnega nadzora.
Vzpostavljena bo zakonsko predvidena sistemska rešitev za urejanje
onesnaževanja s hrupom, ki bo temeljila na ugotavljanju dejanskih vplivov ter
stalnemu nadziranju in spremljanju. 
Uravnoteženost in celostna obravnava na mednarodni in državni
ravni bosta ob upoštevanju načela, da onesnaževalec krije tudi zunanje oziroma
mejne družbene stroške, povzročene z izvajanjem prometne dejavnosti: 
-       
postopoma vplivala na tehnično-tehnološke postopke, ki pri samem izvoru
omejujejo hrup in izpuste letalskih motorjev; 
-       
spodbujala vse subjekte v civilnem letalstvu k izdelavi in uporabi
smotrnejših postopkov in praks; 
-       
spodbujala zamenjavo starih zrakoplovov z novejšimi, ki bodo
izpolnjevali višje okoljske standarde; 
-       
omogočala uporabo ekonomskih ukrepov za doseganje zastavljenih ciljev
zmanjševanja hrupa in izpustov v zračnem prometu; 
-       
spodbujala razvoj civilnega letalstva, ustreznih izobraževalnih ustanov
in raziskovalnih centrov zaradi nadaljnjega razvoja ekonomsko sprejemljivejših,
manj hrupnih, čistejših in kakovostnejših tehnologij.
4.3. RAZVOJ SISTEMA NAVIGACIJSKIH SLUŽB ZRAČNEGA PROMETA
Sedanje stanje sistema navigacijskih služb zračnega prometa v
Republiki Sloveniji izpolnjuje ustrezne varnostne standarde ter primerno
obvladuje njegov trenutni obseg. Za obvladovanje njegovega predvidenega obsega
in predvsem optimizacijo izrabe zračnega prostora bosta potrebni stalno
posodabljanje postopkov, opreme in sistemov ter zagotavljanje zadostnega
števila strokovno usposobljenega osebja. Republika Slovenija bo kot članica
EUROCONTROLA dejavno sodelovala pri evropskem načrtu reorganizacije zračnega
prostora, katere namen sta večanje zmogljivosti in racionalizacija zračnih poti
v okviru projektov: 
-       
Funkcionalni blok zračnega prostora Srednje Evrope (angl. Functional
Airspace Block - Central Europe) (FAB-CE) in 
-       
Celica upravljanja zračnega prostora (angl. Airspace Management
Cell)(AMC). 
Cilja projekta FAB-CE je optimizacija poti v zračnem prostoru
sodelujočih držav (Republika Slovenija, Češka republika, Slovaška republika,
Madžarska, Avstrija, Hrvaška, Bosna in Hercegovina) ter skupno vzdrževanje
nalog sistema vodenja in nadzora zračnega prometa. Z delitvijo izkušenj,
združljivostjo infrastrukture ter sodelovanjem pri izobraževanju bo
vzpostavljen sistem, ki bo ob ohranitvi nacionalnih centrov za vodenje in
kontrolo zračnega prometa omogočal enotno delovanje. Pozitivne posledice bodo
nižji stroški delovanja in višja kakovost obvladovanja zračnega prometa, ki
prinaša višjo raven varnosti v civilnem letalstvu. 
Projekt AMC je namenjen zagotavljanju usklajevanja med
civilnimi in vojaškimi organi vodenja in nadzora zračnega prometa na strateški,
predtaktični in taktični ravni. S formalno potrditvijo navedenega sodelovanja
in vzpostavitvijo postopkov usklajenega delovanja bodo vzpostavljene možnosti
za višjo raven varnosti civilnega in vojaškega letalstva. Usklajeno delovanje
bo vodilo v večjo zmogljivost zračnega prostora ter izboljšavo učinkovitosti in
prilagodljivosti operacij. 
Republika Slovenija mora zagotavljati navigacijske službe
zračnega prometa in bo v skladu s svojimi pristojnostmi podpirala politiko
gradnje in nadgradnje infrastrukture sistema navigacijskih služb zračnega
prometa, ki je potrebna za obvladovanje predvidene rasti zračnega prometa. Z
obnovo obstoječih in nabavo novih sodobnih sistemov komunikacij, navigacije in
vodenja se bo zagotavljala vzpostavitev učinkovitega sistema zagotavljanja
varnosti zračnega prometa in pretočnosti zračnega prostora Republike Slovenije
v zahtevanem obsegu. 
Prav tako bo Republika Slovenija ob zagotavljanju
navigacijskih služb zračnega prometa posebno pozornost namenila dolgoročni
sistemski ureditvi službe iskanja in reševanja ter nadaljnjemu razvoju službe
letalske meteorologije.
4.4. IZKORIŠČANJE PREDNOSTI GEOSTRATEŠKEGA POLOŽAJA IN VPETOST
V LOGISTIČNE POSTOPKE
Geografski položaj Republike Slovenije je prednost, ki v
civilnem letalstvu ni izkoriščena. Poleg tega da je Republika Slovenija na
križišču evropskih transportnih koridorjev 5 in 10, je tudi na območju dobro
razvitega cestnega omrežja in bližine več severnojadranskih pristanišč. Ob
upoštevanju zelo dobre lege, izobrazbene strukture prebivalstva in možnosti
hitre prilagodljivosti na spreminjajoče se tržne razmere so nujno potrebna
vlaganja v razvoj domačih in privabljanje tujih izvajalcev dejavnosti civilnega
letalstva ter letalske proizvodnje. 
V tem trenutku se pojavljata predvsem dve temeljni težavi: 
-       
okornost nadzornega/certifikacijskega organa in 
-       
pomanjkanje železniških povezav do osrednjih javnih letališč za
mednarodni promet. 
Država bo v skladu z že odprtimi prostorskimi akti pripravila
podlago in začrtala smernice za nadaljnji razvoj letališč ter zgradila že
predvideno železniško infrastrukturo. Komunikacijska tehnologija ter prometne
povezave, ki so na voljo v Republiki Sloveniji med pristanišči, letališči in
drugimi logističnimi centri, so dobra podlaga za prihodnja vlaganja in razvoj
civilnega letalstva, saj omogočajo hiter in kakovosten prevoz ljudi in blaga.
Prav tako bodo primerno načrtovanje, gradnja potrebne in predvidene železniške
infrastrukture dobro vplivali na interes logističnih podjetij po naložbah ter
posledično na oblikovanje osrednjih javnih letališč v logistične centre. 
Poleg tega bo država utrdila položaj in kadrovsko strukturo
nadzornega/certifikacijskega organa. S tem bo domačim in tujim izvajalcem
dejavnosti civilnega letalstva na voljo strokoven servis, ki bo v hitrih in
strokovnih postopkih ugotavljal izpolnjevanje predpisanih zahtev, ki so pogoj
za ustanovitev in delo posameznih letalskih dejavnosti, kot so vzdrževanje,
načrtovanje, proizvodnja, prevoz tovora ipd. Navedene dejavnosti lahko dobro
izkoristijo tržne zmožnosti geografske umeščenosti Republike Slovenije v
Evropski uniji in bližini držav srednje in jugovzhodne Evrope.
4.5. RAZVOJ LETALIŠČ
Javna letališča v Republiki Sloveniji so eden izmed temeljev
civilnega letalstva in so zelo pomembna za obstoj in nadaljnji razvoj civilnega
letalstva. So eden pomembnejših dejavnikov za gospodarski razvoj države, regij
in lokalnih skupnosti. Njihova povezanost s svetom privablja številne
vlagatelje, ki so prvi pogoj za komercialni in industrijski razvoj območja, h
katerim se nagibajo, ter posledično za naraščanje števila zaposlenih. V večini
primerov postajajo letališča z vso potrebno prometno infrastrukturo in
ustreznimi zmogljivostmi za dodajanje vrednosti tovoru in blagu pomembna
zbirališča za logistične storitve. Tuje izkušnje kažejo, da razvoj letališke in
logistične panoge v bližino letališč privablja različne veje gospodarstva, kot
so hotelska, trgovinska dejavnost in različna predstavništva podjetij, ki lahko
izkoristijo vse prednosti letališča kot gospodarskega in logističnega središča.
Vlada Republike Slovenije je s Sklepom o opredelitvi sistema
javnih letališč (Uradni list RS, št. 78/2006) jasno določila sistem javnih
letališč, namenjenih za javni zračni promet, ki naj bi zagotavljal enakomeren
regionalni razvoj civilnega letalstva in povezanost z drugimi prometnimi
sistemi. Navedeni sklep temelji na dejanskem stanju obstoječih javnih letališč.
Kljub temu se bo v Republiki Sloveniji ob upoštevanju okoljskih omejitev
spodbujalo nastajanje novih javnih letališč, ki pozitivno vplivajo na razvoj
civilnega letalstva, širšega gospodarskega okolja in predvsem turizma. 
V skladu s svojo regulatorno nalogo mora država poskrbeti, da
bo upravljavcem in obratovalcem letališča omogočen nadaljnji razvoj dejavnosti,
kar bo utrjevalo konkurenčni položaj slovenskih letališč na evropskem trgu.
Veljavna zakonodaja določa, da je vsakršna gradnja na območju javnih letališč
odvisna od državnega ali občinskega izvedbenega prostorskega akta za javna
letališča. Ker izvedbeni prostorski akti za javna letališča še niso
pripravljeni in ker so nujni pogoj za nadaljnji razvoj, si bo država
prizadevala sprejeti državne izvedbene prostorske akte za tri osrednja javna
letališča za mednarodni promet. Pri pripravi navedenih prostorskih aktov bo
treba slediti tem splošnim izhodiščem: 
-       
treba je omogočiti nadaljnji razvoj letališke infrastrukture, kar bo
povečalo sedanje proste zmogljivosti letalskih dejavnosti na javnih letališčih;
-       
treba je zagotoviti nadaljnji razvoj prometne infrastrukture, ki bo
letališča in ustrezne prometne točke povezala z vsemi oblikami prevoza, kar bo
omogočilo izkoriščanje učinkov intermodalnosti; 
-       
upoštevati je treba sorazmerno obravnavo vseh obratovalcev
infrastrukture na javnih letališčih in s tem omogočiti razvoj in naložbe v
dejavnost in infrastrukturo letalskim prevoznikom, vzdrževalnim organizacijam,
letalski proizvodnji, organizacijam za vodenje stalne plovnosti, šolski
dejavnosti idr.; 
-       
treba je omogočiti razvoj infrastrukture, potrebne za celostno obdelavo
in prevoz tovora, kar bo slovenskim osrednjim letališčem omogočalo izvajanje
dejavnosti logističnih centrov. 
4.5.1. Javna letališča za mednarodni zračni promet 
Omrežje javnih letališč sestavljajo osrednja javna letališča
za mednarodni promet in javna letališča za notranji zračni promet. Namen
celostnega oblikovanja omrežja javnih letališč je vzpostavitev enakomerne
razporeditve, ki zagotavlja najugodnejšo državno prostorsko pokritost z
letališkimi storitvami. 
Zasnova osrednjih letališč za mednarodni zračni promet na
državni ravni se ohranja in razvija na podlagi javnih letališč za mednarodni
zračni promet: 
-       
Letališča Jožeta Pučnika Ljubljana, 
-       
Letališča Edvarda Rusjana Maribor in 
-       
Letališča Portorož. 
Republika Slovenija si bo prizadevala, da bodo vzpostavljene
možnosti za nadaljnji razvoj infrastrukture na javnih letališčih, kar je
temeljni pogoj za nastopanje na konkurenčnem trgu. To bo zagotovila s
spodbujanjem postopkov za pripravo izvedbenih prostorskih aktov, ki bodo
obratovalcem letališč omogočili ustrezna vlaganja v gradnjo in nadgradnjo
letališke infrastrukture. Pri pripravi državnih izvedbenih prostorskih aktov bo
treba upoštevati predvideni obseg prometa in na podlagi analize posameznih
delov letalske infrastrukture ugotoviti obstoječe zmogljivosti ter pripraviti
dolgoročne strokovne podlage za razvoj letališke in druge infrastrukture.
Stalno razvijanje tehnologije, metodologije in uvajanje novih tehnoloških
rešitev ob sočasni nadgradnji infrastrukture so bistveni pogoji za višjo
kakovostno raven obravnave potnikov in tovora ter servisiranje letalskih
prevoznikov ob sočasnem nižanju stroškov. Ker so prostorski akti velika
finančna naložba, bo Republika Slovenija v podporo izvajalcem civilnega
letalstva redno preverjala možnosti za financiranje iz evropskih skladov. 
Ob upoštevanju razvojnih možnosti slovenskih letališč bo
Republika Slovenija določila vplivna območja letališč. 
Pri obravnavanju stroškov upravljavcev javnih letališč v
Evropi je treba posebno skrb nameniti stroškom, ki nastajajo neposredno zaradi
zagotavljanja ukrepov varovanja civilnega letalstva. Podatki kažejo, da so se
stroški varovanja od leta 2002 do 2008 v nekaterih državah članicah tudi
podvojili. Zaradi zagotavljanja konkurenčnosti in upravičenosti stroškov, ki
jih krijejo uporabniki, si bo država v skladu s priporočilom Evropske unije
prizadevala vzpostaviti sistem, ki bo zagotavljal, da se vse pristojbine, takse
ali druge oblike obračunavanja neposrednih stroškov ukrepov varovanja uporabijo
izključno za financiranje ukrepov varovanja. 
4.5.2. Temeljni razvojni cilji na osrednjih letališčih
za mednarodni zračni promet 
Glavna razvojna naloga na osrednjih letališčih je spodbujanje
in utrjevanje primarne letališke dejavnosti, ki na javna letališča posledično privablja
sekundarno dejavnost (logistika, hotelirstvo ipd.) in pozitivno vpliva na
gospodarsko dejavnost v okolici. Upravljavci letališč morajo vlagati v stalen
razvoj letališke infrastrukture, ki pogojuje izvajanje letalske in drugih
gospodarskih dejavnosti na javnih letališčih, ter ob zagotavljanju varnosti
vzpostaviti zadosten obseg letalskega prometa, ki zagotavlja komercialno
delovanje javnih letališč. Razvojno dejavnost upravljavcev letališč lahko
dopolni država, ki ob upoštevanju smernic Skupnosti pri financiranju letališč
in državni pomoči letalskim družbam z odhodi z regionalnih letališč in načela
enakomernega regionalnega razvoja države spodbuja rast in razvoj civilnega
letalstva. Ob upoštevanju, da je komercialno sodelovanje v civilnem letalstvu povezano
tudi s stalnimi in dobrimi meddržavnimi odnosi, bo Republika Slovenija z lastno
mednarodno dejavnostjo in v okviru svojih pristojnosti podpirala, omogočala in
spodbujala sodelovanje slovenskih izvajalcev v civilnem letalstvu z letalsko
industrijo držav članic EU ter tretjih držav. 
4.5.3. Letališče Jožeta Pučnika Ljubljana 
Republika Slovenija je že sprožila postopek za izdelavo
Glavnega načrta letališča z železniško povezavo letališča z Ljubljano in
Kranjem, ki bo predvidel dolgoročni razvoj infrastrukture na letališču.
Priprava glavnega načrta na bi bila končana v letu 2010. Glavni načrt je
strokovna podlaga, ki se bo uporabila pri pripravi državnega prostorskega
načrta (DPN). Republika Slovenija si bo prizadevala, da bo v najkrajšem času
sprožen postopek za njegovo pripravo, ki je nujni pogoj za pridobitev dovoljenj
za gradnjo na letališču. Pri pripravi navedenih dokumentov bo treba posebno
pozornost nameniti morebitni potrebi po dodatni vzletno-pristajalni stezi,
najboljši umestitvi predvidene železniške in druge infrastrukture na letališču
ter razvoju poslovnih con na južni strani letališča. 
Republika Slovenija bo v skladu z interesom razvoja in rasti
civilnega letalstva ter ekonomskim interesom oblikovanja logističnih centrov
podpirala nadaljnji razvoj letališke in obletališke infrastrukture, ki ga
načrtuje upravljavec letališča. Ob gradnji dodatnega potniškega terminala se
predvideva tudi gradnja ob severni strani letališča, ki se bo izvedla na
podlagi občinskih prostorskih aktov. Projekti upravljavca letališča, ki naj bi
bili dokončani do leta 2015, predvidevajo gradnjo poslovno-logističnega centra,
ki bo povezal turizem, skladiščenje, trgovino, logistiko in druge dejavnosti,
povezane z letališčem, ter objektov, namenjenih vzdrževanju letal in vzdrževalni
dejavnosti letališča. Izdelava potrebnih državnih izvedbenih prostorskih aktov,
ki bo omogočila podlago za celovito ureditev letališča, ter navedene načrtovane
naložbe upravljavca letališča bodo postavile temelje, na katerih lahko
letališče postane vodilni ponudnik potniških in tovornih letalskih povezav in
storitev v regiji. 
4.5.4. Letališče Edvarda Rusjana Maribor 
Trenutno se pospešeno posodablja infrastruktura v okviru
projekta Posodobitev letališke infrastrukture na letališču Edvarda Rusjana
Maribor v programskem obdobju 2007-2013 kohezijske politike EU. V okviru tega
projekta bo Republika Slovenija kot lastnica infrastrukture obnovila in
dogradila obstoječi potniški terminal, ki je podlaga za nadaljnje obratovanje
letališča. Prav tako projekt v letu 2010 predvideva izdelavo glavnega načrta
letališča, ki mora razčleniti predvsem možnosti za podaljšanje
vzletno-pristajalne steze in najugodnejšo umestitev preostale letališke
infrastrukture. 
Republika Slovenija si bo prizadevala sprožiti postopek za
izdelavo državnega prostorskega načrta letališča, ki je nujen pogoj za
pridobitev dovoljenj za gradnjo na letališču. 
Tekoča in nadaljnja vlaganja v infrastrukturo letališča so
nujen pogoj za omogočanje močnega tržnega nastopanja ob konkurenci bližnjih
letališč za mednarodni promet. Poleg infrastrukturnega razvoja je prva naloga
države dolgoročna zagotovitev obratovalca letališča, ki bo v skladu z
razčlenjenim načrtom razvoja dejavnosti na letališču zagotavljal stabilno
obratovanje letališča, ki lahko igra pomembno vlogo spodbujevalca gospodarske
rasti regije. 
4.5.5. Letališče Portorož 
Posebna lega letališča je velika možnost za okoliško
gospodarstvo, ki temelji predvsem na turistični dejavnosti, hkrati pa lega
pomeni tudi omejitve pri razvoju letališke infrastrukture. Postopek za pripravo
državnega prostorskega načrta letališča, bo jasno določil usmeritve in podlage
za nadaljnji razvoj infrastrukture na letališču. Posebno pozornost bo treba
nameniti optimizaciji in ustrezni nadgradnji sedanje infrastrukture s poudarkom
na podaljšanju vzletno-pristajalne steze, ob upoštevanju prostorskih danosti in
zakonodaje s področja varstva okolja. Navedene možnosti so pogoj za razvoj
letalske dejavnosti na letališču, ki je lahko v povezavi z gospodarsko dejavnostjo
zaledja in predvsem s turizmom eden od spodbujevalcev nadaljnjega gospodarskega
razvoja celotne regije. 
Republika Slovenija bo v skladu s svojimi pristojnostmi
podpirala nadaljnje delovanje letališča kot enega izmed osrednjih letališč za
mednarodni letalski promet. Letališče Portorož lahko ob ustreznih vlaganjih v
infrastrukturo ter na podlagi geografske umeščenosti v razvito turistično
okolje in blagega celoletnega podnebja pospešeno razvija dejavnost rednega in
čarterskega letalskega prevoza, dejavnost poslovnega letalstva, splošnega
letalstva in šolsko letalsko dejavnost. 
4.5.6. Letališče Cerklje ob Krki 
Poleg treh osrednjih letališč za mednarodni zračni promet je
treba posebno pozornost nameniti letališču Cerklje ob Krki, kjer bo v glavnem
vojaška letalska dejavnost. Državni prostorski načrt letališča je bil sprejet
in predvideva razvoj civilnega dela letalske dejavnosti na severni strani
letališča. 
Ob upoštevanju vojaških zmogljivosti Republika Slovenija
podpira razvoj civilnega dela letališča. S tem bi bile izkoriščene vse
prednosti geografske lege letališča in omogočeni dobri vplivi na gospodarski
razvoj regije. Ob upoštevanju lokacije in prostih zmogljivosti bi bilo treba
privabiti vlagatelje, ki bi ob osnovni civilni letališki dejavnosti razvijali
komercialno letalsko dejavnost s poudarkom na letalski industriji in logistični
dejavnosti. Navedeni razvoj bi lahko ob usklajenem sodelovanju z okoliškim
gospodarstvom pomembno vplival na gospodarsko rast regije. Na podlagi
navedenega bi morali upravljavci civilnega dela letališča, ob upoštevanju
izvajanja vojaške dejavnosti, čim prej opredeliti strategijo razvoja civilnega
dela letališča in z njim povezanih gospodarskih dejavnosti, kar bo
zainteresirani gospodarski javnosti dalo temeljne pogoje za pripravo ustreznih
investicijskih vlaganj v infrastrukturo. 
4.5.7. Javna letališča za domači zračni promet 
Za notranji in šengenski zračni promet, predvsem pa za
športno letenje, šolanje pilotov in turistične dejavnosti letalskih prevozov se
na državni ravni razvijajo javna letališča za notranji zračni promet, pri čemer
se upoštevajo tudi potrebe služb nujne zdravniške pomoči. Osnovo tega omrežja
sestavljajo javna letališča lokalnega pomena. Republika Slovenija bo podpirala
razvoj sedanjih in prihodnjih javnih letališč za domači zračni promet, saj so
lahko ob dobrem sodelovanju z okoliškim prebivalstvom in predvsem turističnimi
organizacijami velika gospodarska razvojna možnost za posamezne regije. Ob tem
je treba poudariti, da so javna letališča za domači zračni promet in posebna
območja na osrednjih letališčih za mednarodni promet, ki so namenjena za
splošno letalstvo, osnova za izvajanje dejavnosti splošnega letalstva. 
V neposrednem zaledju velikih slovenskih mest in bližini
velikih mest sosednjih držav je treba omogočiti razvoj javnih letališč za
mednarodni zračni promet nižje kategorije, če so za to zagotovljene prostorske
možnosti. Pri umeščanju navedenih letališč in letališke infrastrukture v
prostor se upoštevajo lokacije obstoječih letališč, možnosti za zagotavljanje
navezanosti na posamezna urbana središča z javnim potniškim prometom ter
prostorske možnosti in omejitve, ki izhajajo iz značilnosti načrtovanega
poselitvenega razvoja in zagotavljanja kakovostnega bivalnega okolja. Ob
upoštevanju občinskih prostorskih izvedbenih aktov mesta Ljubljana ter
zakonodaje s področja varstva okolja bo treba proučiti možnost za gradnjo
javnega letališča v bližini glavnega mesta, ki bi se uporabljalo za splošno
letalstvo. 
Ob upoštevanju razvojnih možnosti obstoječih slovenskih
letališč bo Republika Slovenija določila vplivna območja letališč. 
4.5.8. Heliporti za nujno zdravniško pomoč ter zaščito
in reševanje 
Republika Slovenija si bo prizadevala, da se za helikoptersko
nujno zdravniško pomoč ter zaščito in reševanje na primernih krajih ter v
bližini bolnišnic in ambulant za nujno zdravniško pomoč zagotovijo heliporti,
ki bodo omogočali pristajanje in vzletanje po pravilih, ki veljajo na območjih
javnega interesa. Prav tako bo posebna pozornost namenjena omogočanju pogojev
za varno izvajanje navedene dejavnosti. S tem namenom bo ministrstvo, pristojno
za promet, v sodelovanju z ministrstvom, pristojnim za zdravje, ter
ministrstvom, pristojnim za varstvo pred naravnimi in drugimi nesrečami,
pripravilo predlog mreže heliportov za nujno zdravniško pomoč ter zaščito in
reševanje.
4.6. INTERMODALNOST
Sedanje stanje in pričakovanje razvoja civilnega letalstva
kažeta, da bo treba zagotoviti boljši dostop do javnih letališč za mednarodni
promet. Obstoječe cestno omrežje zadovoljuje sedanje potrebe. Ob pričakovanju
prihodnje rasti zračnega prometa bo treba zagotoviti enostaven in zanesljiv
dostop do javnih letališč. Z zagotovitvijo primerljivih prometnih sredstev, ki
se bodo dopolnjevala, bomo dosegli najugodnejšo ponudbo prometnih sredstev za
potrebe prebivalstva in predvsem prevoza blaga. 
Na podlagi navedenega bo glede na potrebe in obseg potniškega
in tovornega prometa na posameznih javnih letališčih poleg cestnega omrežja
treba zagotoviti železniško povezavo, ki bo večja mestna središča povezala z
javnimi letališči za mednarodni promet. Vzpostavitev ustreznih prometnih
povezav z javnimi letališči je tudi del trajnostnega razvoja, ker: 
-       
zmanjšamo negativne vplive na okolje, 
-       
znižamo stroške prevozov in 
-       
preprečimo nepotrebne prometne zastoje. 
Popolna vpetost letališč v celostno prometno infrastrukturo
bo omogočila izkoriščanje vseh gospodarskih možnosti mednarodnih letališč s
primarno in sekundarno dejavnostjo. Omogočanje kombinirane uporabe in
medsebojnega dopolnjevanja prometnih sredstev neposredno vpliva na krajši čas
potovanja, boljše izkoriščanje prometnih sredstev ter večjo prilagodljivost in
ekonomičnost javnega prometa.
4.7. JAVNI ZRAČNI PREVOZ - LETALSKI PREVOZNIKI
Javni zračni prevoz je z razvojem postal dostopen širokemu
krogu prebivalstva. Spodbujati je treba nadaljnjo rast in razvoj slovenskih
letalskih prevoznikov. Zagotavljanje rednega zračnega prevoza je temeljni pogoj
za zahtevano mobilnost prebivalstva in povezanost Republike Slovenije z Evropo
in svetom. Trenutno stanje zelo konkurenčnega trga letalskih prevoznikov, ki
imajo visoke stroške poslovanja, zahteva hitro odzivanje na spreminjajoče se
okoliščine. Država si bo prizadevala ustvariti okolje, ki bo letalskim
prevoznikom omogočalo najugodnejše razmere delovanja. V ta namen bo država
zagotovila hitro in strokovno opravljanje nadzornih in certifikacijskih nalog
in tako letalskim prevoznikom omogočila hitrejše odzivanje na zahteve trga.
Prav tako si bo država z ustrezno ureditvijo, z izvajanjem področne evropske
zakonodaje in postopki certifikacije upravljavcev letališč in izvajalcev
navigacijskih služb zračnega prometa prizadevala, da ne bo izkoriščanja
monopolov ter da bodo letališke takse in preletno/priletne pristojbine
letalskim prevoznikom omogočale najvišjo mogočo kakovost in odzivnost zemeljske
oskrbe ter pretočnost zračnega prostora. 
Ob upoštevanju navedenih podatkov in upoštevanju trajnostnega
razvoja bodo morali letalski prevozniki v prihodnjih letih izrabiti obstoječe
zmogljivosti in vlagati v racionalno posodobitev sredstev, ki so nujno potrebna
za vzdrževanje in boljši tržni položaj slovenskih letalskih prevoznikov na
evropskem in svetovnem trgu.
4.8. RAZVOJ DEJAVNOSTI SPLOŠNEGA LETALSTVA (ZASEBNE, ŠPORTNE
IN LJUBITELJSKE DEJAVNOSTI CIVILNEGA LETALSTVA)
V razvoju civilnega letalstva v Republiki Sloveniji je poleg
komercialne letalske dejavnosti veliko vlogo igrala nekomercialna dejavnost
splošnega letalstva, ki vključuje letalsko dejavnost zasebne, športne in
ljubiteljske narave, kar potrjujejo priznani uspehi posameznikov na evropski in
svetovni ravni. 
Republika Slovenija je kot članica Mednarodne organizacije
civilnega letalstva vzpostavila razmere za zasebno letalsko dejavnost, ki
vključuje predvsem uporabo zrakoplovov za zasebne namene, gradnjo letališč in
heliportov za lastne potrebe ter vzletišč. Ker zasebna letalska dejavnost
nedvomno vpliva na splošno stanje civilnega letalstva in domačo letalsko
industrijo, bo država podpirala in omogočala razvoj, ki bo upošteval vse v
začetku postavljene temelje civilnega letalstva. Ob upoštevanju, da je uporaba
letal za lastne potrebe v Republiki Sloveniji že ustaljena praksa, lahko v
prihodnosti pričakujemo rast predvsem pri uporabi helikopterjev za lastne
potrebe. Uporaba slednjih je zanimiva predvsem zato, ker je postopek gradnje
zasebnih heliportov hitrejši in cenejši. Republika Slovenija razvoj
helikopterske dejavnosti za komercialno in zasebno rabo podpira in bo navedeno
področje s pravnega in upravnega vidika tudi ustrezno uredila. 
Dejavnost splošnega letalstva vključuje predvsem: 
-       
motorno letenje z: 
-   
letali 
-   
helikopterji 
-   
žirokopterji 
-   
ultralahkimi letalnimi napravami 
-   
eksperimentalnimi letali 
-       
padalstvo 
-       
balonarstvo 
-       
jadralno letenje 
-       
modelarstvo 
-       
jadralno padalstvo in zmajarstvo. 
Republika Slovenija si bo prizadevala, da bo razvoj
komercialnega dela civilnega letalstva omogočal in dopuščal tudi možnosti za
izvajanje in razvoj športne in ljubiteljske dejavnosti, ki civilno letalstvo
približuje celotni družbi. Sočasno izvajanje športnih in ljubiteljskih
dejavnosti civilnega letalstva ter drugih dejavnosti civilnega letalstva na
območjih z visoko gostoto zračnega prometa je lahko sporno z vidika
zagotavljanja varnosti. Z ustreznimi predpisi in navodili je treba določiti
način in pogoje sočasnega izvajanja dejavnosti civilnega letalstva, ki bodo
zagotavljali varnost neposredno vpletenih in tretjih oseb. Poleg tega si bo
Republika Slovenija prizadevala, da bodo imele osebe, ki opravljajo navedene
dejavnosti, in osebe, ki so odgovorne za zagotavljanje vzdrževanja zrakoplovov,
ki se v ta namen uporabljajo, možnost za izobraževanje in usposabljanje. S tem
bomo dvignili raven usposobljenosti in strokovnosti ter posledično varnosti
civilnega letalstva. Ob upoštevanju vedno večjega števila ljudi, ki se ukvarjajo
z dejavnostmi splošnega letalstva, bo Republika Slovenija z učinkovitim in
strokovnim nadzorom zviševala zahtevan nivo letalske varnosti. 
Republika Slovenija bo zaradi pomoči nekomercialni dejavnosti
civilnega letalstva proučila možnost za posebno ureditev, ki bi ločeno
obravnavala trošarine za letalsko gorivo v nekomercialni dejavnosti civilnega
letalstva. Cena letalskega goriva je trenutno velik del stroškov in lahko slabo
vpliva na nadaljnjo rast in širitev nekomercialne dejavnosti civilnega letalstva,
ki je eden izmed temeljev civilnega letalstva v Republiki Sloveniji. Ob
upoštevanju javnofinančne vzdržnosti rešitve bi bilo treba ugotoviti, ali bi
lahko znižali trošarine za letalsko gorivo za zrakoplove za nekomercialno rabo.
Predvsem v športni in ljubiteljski dejavnosti civilnega
letalstva bo v prihodnosti treba okrepiti vlogo krovne organizacije slovenskih
letalcev, Letalske zveze Slovenije, ki lahko v skladu s svojim poslanstvom
bistveno vpliva na rast, nadaljnji razvoj in predvsem varnost civilnega
letalstva v Republiki Sloveniji. Poleg tega je treba spodbujati delovanje
strokovnih združenj z letalskega področja, ki lahko pripomorejo k razvoju
splošnega letalstva, povezanosti z gospodarstvom, popularizaciji letalske
tehnične kulture in negovanju slovenske letalske dediščine.
4.9. SPODBUJANJE SODELOVANJA MED CIVILNIM LETALSTVOM IN ŠIRŠIM
GOSPODARSKIM OKOLJEM
Civilno letalstvo, predvsem letališča, je eno pomembnejših
dejavnikov za ekonomski razvoj države, regij in lokalnih skupnosti. Letališča
postajajo pomembna prometna središča in vozlišča za logistične storitve. Poleg
temeljnih dejavnosti so v neposredni bližini letališč tudi številne druge
spremljajoče dejavnosti. Poleg možnosti, ki jih nudijo ožja območja letališč,
so letališča neposredno povezana s širšo gospodarsko dejavnostjo v zaledju.
Zagotavljajo eno temeljnih prevoznih rešitev, ki je bila v preteklosti
zapostavljena. Letalski prevoz tovora v Republiki Sloveniji je začel v
preteklih letih rasti in bo v prihodnosti ena temeljnih dejavnosti na osrednjih
javnih letališčih za mednarodni promet. Ob upoštevanju, da je cestna
infrastruktura s poudarkom na avtocestah v bližini letališč v Republiki
Sloveniji dobro razvita, slovenska letališča izpolnjujejo enega bistvenih
pogojev za prevoz letalskega tovora, ki se delno prevaža tudi po cestah. 
Republika Slovenija bo zaradi širjenja obsega prevoza
letalskega tovora zagotovila manjkajoče železniške povezave do osrednjih javnih
letališč, ki imajo možnosti za razvoj tovrstne panoge. S kakovostnejšim in cenejšim
dostopom do javnih letališč bo omogočeno aktivnejše sodelovanje širšega
gospodarstva z letalsko industrijo. 
Druga, prav tako pomembna panoga, ki je tesno povezana z
letalsko industrijo, je turizem. Sedanje sodelovanje obeh panog kaže
sinergijske učinke, vendar vse možnosti še niso bile izčrpane. Javna letališča
za mednarodni zračni promet in javna letališča za domači promet, ki je po
vstopu Republike Slovenije v šengensko območje postal domači promet za
prebivalstvo Evropske unije, nudijo velike priložnosti. Treba je zagotoviti
močnejše sodelovanje med turistično dejavnostjo in civilnim letalstvom ter na
podlagi narave in vrste turistične dejavnosti na posameznih območjih Republike
Slovenije razvijati projekte sodelovanja. Pri tem bosta potrebni sodelovanje in
usklajeno nastopanje državne in regionalnih turističnih organizacij z
upravljavci letališč in zainteresiranimi letalskimi prevozniki. 
Letalska proizvodnja ima posebno mesto v slovenskem
gospodarstvu zaradi visoko izobraženega osebja in sodobne tehnologije, ki jih
zaposluje in uporablja. Slovenska podjetja so se na mednarodnem letalskem trgu
že dokazala z razvojem in proizvodnjo letal in navigacijskih sistemov.
Republika Slovenija bo podprla ta del gospodarstva z ustrezno strokovno pomočjo
za certifikacijo izdelkov in tako omogočila še naprej uspešno delovanje na
mednarodnem trgu letalskih proizvodov. 
Republika Slovenija bo podprla tudi projekte razvoja in
proizvodnje brezpilotnih zrakoplovov, tudi z ustrezno strokovno pomočjo pri
certifikacijskem organu. 
Ob upoštevanju že navedenih omejitev glede državnih pomoči v
civilnem letalstvu lahko tesno povezovanje civilnega letalstva s širšim
gospodarskim okoljem neposredno močno vpliva na obseg dejavnosti civilnega
letalstva. Ta možnost je izražena predvsem v turizmu. Ob tem bo treba posebno
pozornost nameniti financiranju dejavnosti, povezanih z letalstvom, s sredstvi
iz evropskih skladov. Slednja so lahko poleg gradnje letalske infrastrukture
namenjena tudi drugim dejavnostim, ki sicer ne spadajo v civilno letalstvo, a
so z njim neposredno povezana. Republika Slovenija bo v prihodnosti večjo
pozornost namenjala možnostim za sistematično črpanje evropskih sredstev za
financiranje gradnje in nadgradnje letalske infrastrukture ter spodbujanja
gospodarskih dejavnosti in predvsem turizma, ki so neposredno povezane s
civilnim letalstvom.
4.10. SPODBUJANJE SODELOVANJA MED IZOBRAŽEVALNIMI USTANOVAMI
IN CIVILNIM LETALSTVOM
Republika Slovenija ima tradicijo letalskih šol, ki so
predvsem v letalskih klubih in pri posameznih letalskih prevoznikih. Ob
upoštevanju, da letalska dejavnost sloni na kombinaciji človeškega faktorja in
visoke tehnologije, je dobra strokovna usposobljenost bistvenega pomena za
zagotavljanje varnosti v civilnem letalstvu. Na podlagi navedenega je treba
zagotoviti, da bosta šolanje in usposabljanje na vseh področjih letalstva
visokokakovostni, in tako civilnemu letalstvu zagotavljali trajni priliv
usposobljenega osebja. Poleg tega je treba izkoristiti stanje
visokoizobraženega, strokovno usposobljenega in izkušenega osebja v letalski
stroki, ki ga Slovenija v tem trenutku ima. Majhnost države z dobro
usposobljenim osebjem, ki se lahko hitro odziva na spremembe trga, je naša
prednost. Republika Slovenija si bo prizadevala, da bodo zahteve civilnega
letalstva po strokovno usposobljenem osebju zagotovljene z zadostnim številom
primernih organizacij za usposabljanje letalskega osebja. Iz dosedanjih
izkušenj izhaja, da je Republika Slovenija glede na geografsko lego, strokovno
usposobljeno osebje in primerno infrastrukturo, ustrezna država za šolanje za
pilote in zagotavljanje vzdrževalne dejavnosti za celotno Evropsko unijo ter
države vzhodne in jugovzhodne Evrope. 
Navedene cilje si bo država prizadevala doseči s spodbujanjem
certifikacijske dejavnosti za letalske šole in trajnega dialoga med letalsko
industrijo in izobraževalnimi ustanovami, ki so del državnega izobraževalnega
sistema. 
Prav tako si bo država prizadevala vzpostaviti letalski
izobraževalni center, v katerem bodo sodelovali izkušeni strokovnjaki za
letalstvo, ki bodo poleg razvijanja teoretičnega znanja skrbeli predvsem za
povezavo med potrebami civilnega letalstva in razvojem evropske in domače
zakonodaje. Stranke, ki sodelujejo v upravnih postopkih s področja civilnega
letalstva, morajo biti v skladu z evropskimi in notranjepravnimi predpisi
strokovno usposobljene stranke. To je temeljni pogoj za zagotavljanje varnosti
civilnega letalstva, ki temelji na državnem in notranjem nadzoru kakovosti
izvajanja dejavnosti. Tem strankam je nujno treba zagotoviti možnost za
usposabljanje predvsem pri razvoju zakonodaje po zgledu podobnih ustanov v
tujini. Intenziven prenos znanja med letalskimi strokovnjaki in zainteresirano
javnostjo bo dvignil raven strokovnega znanja pri strankah. S tem bo dosežen
dvojni učinek: 
-       
višja raven znanja in zavedanja pomeni višjo raven zagotavljanja
varnosti civilnega letalstva in 
-       
višja raven znanja pomeni kakovostnejše zahtevke, ki se vlagajo pri
nadzornem/certifikacijskem organu, in s tem krajše postopke, ki so bistvenega
pomena za hitro odzivnost na trgu izvajalcev dejavnosti civilnega letalstva. 
Ob upoštevanju, da Republika Slovenija v tem trenutku ne
zagotavlja možnosti za praktično šolanje letalskega osebja v javnem
izobraževalnem sistemu, bo treba proučiti možnost za oblikovanje izobraževalne
ustanove, ki bi zagotavljala šolanje letalskega osebja, vključujoč pilote,
vzdrževalce letal, kontrolorje zračnega prometa, dispečerje ter drugo osebje,
pomembno za varnost civilnega letalstva. Rešitev, ki bi povezala potrebe
izvajalcev dejavnosti civilnega letalstva ter letalske industrije po ustrezno
šolanem osebju s slovensko letalsko stroko, bi bila nedvomno pomemben delež pri
nadaljnjem kakovostnem in količinskem razvoju civilnega letalstva v Republiki
Sloveniji.
5. OPERATIVNI CILJI, PROJEKTNI UKREPI IN ROKI
Z namenom doseganja zastavljenih ciljev so Republika
Slovenija in izvajalci dejavnosti civilnega letalstva določili projektne
ukrepe, ki bodo izvedeni do leta 2020. V spodnji preglednici so poleg
operativnih ciljev in projektnih ukrepov navedeni še predvideni roki izvedbe,
ki bodo pripomogli k ugotavljanju uspešnosti izvajanja Resolucije o Nacionalnem
programu razvoja civilnega letalstva Republike Slovenije do leta 2020. 
Preglednica
2: Operativni cilji, projektni ukrepi in roki


Operativni cilji 

Projektni ukrepi 

Rok izvedbe 


zagotavljanje pravnih podlag, ki bodo omogočale varno in učinkovito
  implementacijo tehničnih inovacij in izboljšanih operativnih postopkov 

▪ zagotoviti usposobljenost pristojnega organa 

▪ junij 2010 


▪ novelacija Zakona o letalstvu 

▪ april 2010 


▪ posodobitev pravilnikov SFRJ, ki se še upora­bljajo (20 pravilnikov)
  

▪ julij 2011 


zagotavljanje varnosti civilnega letalstva in zmanjšanje tveganj 

▪ ustrezno zagotavljanje učinkovitega in strokov­nega nadzora nad
  izvajanjem dejavnosti civilne­ga letalstva 

▪ oktober 2010 


▪ sprejetje Nacionalnega programa upravljanja varnosti v civilnem
  letalstvu 

▪ december 2010 


▪ implementacija sistema upravljanja varnosti v civilnem letalstvu 

▪ julij 2012 


trajnostni razvoj civilnega letalstva 

▪ izvajanje evropskih predpisov o dovoljenem hrupu in emisij letalskih
  motorjev 

▪ poteka 


▪ priprava in sprejetje pravilnika o hrupu na javnih letališčih 

▪ januar 2010 


▪ učinkovitejša raba zračnega prostora (glej ukre­pe za povečanje
  zmogljivosti zračnega prostora) 

▪ 2010–2015 


povečanje zmogljivosti zračnega prostora 

▪ implementacija AMC 

▪ januar 2010 


▪ ustrezno zagotavljanje učinkovitega in strokov­nega nadzora nad
  izvajanjem dejavnosti civilne­ga letalstva 

▪ oktober 2010 


▪ izgradnja novega centra za kontrolo zračnega prometa 

▪ januar 2012 


▪ implementacija FAB-CE 

▪ januar 2012 (1. faza)
▪ januar 2015 (2. faza) 


razvoj infrastrukture na javnih letališčih in posledično povečanje
  letaliških zmogljivosti 

▪ priprava in sprejetje izvedbenih prostorskih aktov za javna
  letališča državnega pomena 

▪ januar 2014 


▪ gradnja potniškega terminala na Letališču Edvarda Rusjana Maribor 

▪ 2012 


▪ gradnja, posodobitev in dograditev letališke infrastrukture 

▪ glede na naložbe upra­vljavcev javnih letališč 


▪ posodobitev infrastrukture, namenjene za druge dejavnosti, ki se
  izvajajo na javnih letališčih 

▪ glede na naložbe upra­vljavcev javnih letališč in vlagateljev iz
  logistične dejavnosti 


▪ gradnja potniškega terminala na letališču Jožeta Pučnika Ljubljana 

▪ 2012 


 

▪ gradnja tovornega terminala na letališču Jožeta Pučnika Ljubljana 

▪ 2014 


povečanje konkurenčnosti slovenskih letalskih prevoznikov 

▪ hitro in strokovno reševanje postopkov certifika­cije z ustreznim
  zagotavljanjem učinkovitega in strokovnega nadzora nad izvajanjem dejavnosti
  civilnega letalstva 

▪ oktober 2010 


▪ implementacija evropskih predpisov, ki zahteva­jo preglednost pri
  določanju letaliških pristojbin in taks 

▪ januar 2011 


▪ posodobitev in prilagajanje prevoza potnikov zahtevam trga 

▪ glede na potrebe in naložbe lastnikov letalskih prevoznikov 


celostna navezava javnih letališč na obstoječo in predvideno javno
  prometno infrastrukturo in zagotovitev možnosti za intermodalni dostop do
  javnih letališč 

▪ gradnja železniške povezave do Letališča Jože­ta Pučnika Ljubljana 

▪ 2019 


povezovanje izvajalcev dejavnosti civilnega letal­stva in
  raziskovalno-izobraževalnih ustanov, ki bo na podlagi namenskih raziskav in
  razvoja omogo­čilo hitro in učinkovito vključevanje visokostrokov­no
  izobraženega osebja ter implementacijo novih tehnologij in postopkov v
  letalsko industrijo 

▪ organizacija strokovnih usposabljanj v pristoj­nem organu 

▪ januar 2011 


▪ organizacija rednih srečanj izvajalcev letalske dejavnosti in
  raziskovalno-izobraževalnih usta­nov pod pokroviteljstvom pristojnega organa 

▪ julij 2010 


6. SKLEPNE UGOTOVITVE
Nacionalni program razvoja civilnega letalstva določa
smernice razvoja civilnega letalstva in ukrepe za uresničevanje ciljev razvoja
civilnega letalstva v Republiki Sloveniji. Razvojne priložnosti in predvsem
vpliv na širše gospodarstvo, ki ga civilno letalstvo ima, je treba izkoristiti
in temu nameniti ustrezno pomoč. Bistvene razvojne naloge so: 
-       
zagotavljanje varnosti in trajnostnega razvoja civilnega letalstva z
ustreznim zagotavljanjem učinkovitega in strokovnega nadzora; 
-       
razvoj letališke infrastrukture in letališke dejavnosti, ki bo letališča
postavila v ospredje prometne, logistične in splošne gospodarske dejavnosti; 
-       
razvoj infrastrukture izvajalcev navigacijskih služb zračnega prometa; 
-       
intenzivna povezava civilnega letalstva z drugimi gospodarskimi
panogami. 
Navedene cilje bo mogoče doseči le ob usklajenem delovanju
države, izvajalcev dejavnosti civilnega letalstva in gospodarstva kot celote. 
Ministrstvo, pristojno za promet, bo kot nosilec in glavni
izvajalec prometne politike, ki vključuje tudi civilno letalstvo, pripravilo
navedene pravne podlage in v skladu z zakonsko pristojnostjo sodelovalo pri
postopkih priprave ustreznih prostorskih aktov. Ob upoštevanju smernic tega
programa in ob tesnem sodelovanju z drugimi pristojnimi ministrstvi in
lokalnimi skupnostmi bo ministrstvo, pristojno za promet, izvajalo politiko
razvoja civilnega letalstva v Republiki Sloveniji. 
Ministrstvo, pristojno za promet, bo vsaki dve leti
pripravilo vmesno poročilo o stanju izvajanja Nacionalnega programa razvoja
civilnega letalstva. 
Civilno letalstvo lahko s celostnim načrtovanjem in
strateškim razvojem infrastrukture poleg zagotavljanja javnega interesa varnega
zračnega prevoza potnikov in blaga pozitivno vpliva na rast in razvoj
slovenskega gospodarstva in blaginjo vseh prebivalcev Republike Slovenije.
Št. 326-06/09-16/35
Ljubljana, dne 2. februarja 2010
EPA 747-V
Državni zbor 
Republike Slovenije 
dr. Pavel Gantar l.r. 
Predsednik