I.
Državni zbor ugotavlja, da zakonodajnega referenduma o Zakonu
o spremembi in dopolnitvah Zakona o začasnih ukrepih v zvezi s sodnimi,
upravnimi in drugimi javnopravnimi zadevami za obvladovanje širjenja nalezljive
bolezni SARS-CoV-2 (COVID-19) (ZZUSUDJZ-A, EPA 1121-VIII) ni dopustno razpisati,
ker gre za zakon iz prve alineje drugega odstavka 90. člena Ustave
Republike Slovenije (Uradni list RS, št. 33/91-I, 42/97, 66/00, 24/03,
69/04, 68/06, 47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 35. izredni seji, dne 28. 4. 2020, sprejel Zakon o
spremembi in dopolnitvah Zakona o začasnih ukrepih v zvezi s sodnimi, upravnimi
in drugimi javnopravnimi zadevami za obvladovanje širjenja nalezljive bolezni
SARS-CoV-2 (COVID-19) (ZZUSUDJZ-A, EPA 1121-VIII; v nadaljnjem besedilu:
ZZUSUDJZ-A).
Vlada Republike Slovenije (v nadaljnjem besedilu: Vlada) je
dne 22. 4. 2020 Državnemu zboru v skladu s prvim odstavkom 21.a člena
Zakona o referendumu in o ljudski iniciativi (Uradni list RS, št. 26/07 –
uradno prečiščeno besedilo, 6/18 – odl. US in 52/20; v nadaljnjem besedilu:
ZRLI) predlagala sprejem Sklepa o nedopustnosti razpisa zakonodajnega
referenduma o Zakonu o spremembi in dopolnitvah Zakona o začasnih ukrepih v
zvezi s sodnimi, upravnimi in drugimi javnopravnimi zadevami za obvladovanje
širjenja nalezljive bolezni SARS-CoV-2 (COVID-19).
Prva alineja drugega odstavka 90. člena Ustave Republike
Slovenije določa, da referenduma ni dopustno razpisati o zakonih o nujnih
ukrepih za zagotovitev obrambe države, varnosti ali odprave posledic naravnih
nesreč. V skladu z določbo prvega odstavka 21.a člena ZRLI Državni zbor na
predlog Vlade sprejme sklep, s katerim ugotovi, da referenduma ni dopustno
razpisati, ker gre za zakon o nujnih ukrepih za zagotovitev obrambe države,
varnosti ali odprave posledic naravnih nesreč, takoj po preteku sedmih dni od
sprejetja zakona. Če Državni svet odloči, da glede zakona ne bo zahteval, da Državni
zbor pred razglasitvijo zakona o njem še enkrat odloča, Državni zbor sprejme
sklep takoj po prejemu obvestila o takšni odločitvi Državnega sveta. Sklep mora
vsebovati razloge, zaradi katerih referenduma ni dopustno razpisati.
ZZUSUDJZ-A, glede katerega je Vlada v skladu z drugim
odstavkom 90. člena Ustave Republike Slovenije in 21.a členom ZRLI
Državnemu zboru predlagala sprejetje sklepa o nedopustnosti zakonodajnega
referenduma, varuje ustavno pravico do sodnega varstva in zakonitost delovanja
upravnih organov, tako da omogoča postopno delovanje sodstva po nastopu naravne
nesreče, v danem primeru epidemije nalezljive bolezni SARS-CoV-2 (COVID-19; v
nadaljnjem besedilu: epidemija COVID-19). V skladu z 8. členom Zakona o
varstvu pred naravnimi in drugimi nesrečami (Uradni list RS, št. 51/06 –
uradno prečiščeno besedilo, 97/10 in 21/18 – ZNOrg) se za naravno nesrečo šteje
tudi množičen pojav nalezljive bolezni.
ZZUSUDJZ-A določa pravno podlago, da lahko sodišča tudi v
postopkih, ki niso nujni, odločajo in vročajo pisanja, če sodišča lahko
zagotavljajo opravljanje teh dejanj v skladu s pogoji, ki jih predpiše
predsednik Vrhovnega sodišča Republike Slovenije na način iz tretjega odstavka
83.a člena Zakona o sodiščih (Uradni list RS, št. 94/07 – uradno
prečiščeno besedilo, 45/08, 96/09, 86/10 – ZJNepS, 33/11, 75/12 – ZSPDSLS-A,
63/13, 17/15, 23/17 – ZSSve, 22/18 – ZSICT in 16/19 – ZNP-1), in tako, da se ne
širi virusna okužba in je zagotovljeno zdravje in življenje ljudi. S tem se
omogoči postopna aktivacija sodstva. Poleg tega se postopna aktivacija določa
tudi za upravne organe. S tem se omogoča postopen začetek delovanja sodstva in
upravnih organov in ne hipno, kar bi bilo posledično lahko tako v škodo strank,
še posebej tistih najšibkejših. Poleg postopnega delovanja sodstva omogoča tudi
postopno delovanje upravnih organov z določitvijo načina delovanja teh organov
v t.i. nenujnih zadevah. Na drugi strani se s tem prepreči tudi nastanek večjih
kasnejših obremenitev za sodišča in upravne enote, ki bodo morali odločati tudi
o vlogah, ki so bile vložene pred in med epidemijo COVID 19.
ZZUSUDJZ-A tako predstavlja nujni ukrep, s katerim bo
omogočeno, da se že v tem omejenem dvomesečnem obdobju začne tudi v nenujnih
zadevah izvajati sodna in upravna oblast, pri čemer morajo sodišča in upravne
enote še vedno zagotavljati vse ukrepe, ki so namenjeni preprečitvi širjenja
nalezljive bolezni in zagotavljanju zdravja in življenja ljudi pri opravi teh
dejanj. Določitev začasnega ukrepa, da je mogoče vložiti vlogo, predlog,
ugovor, izjavo ali drugo procesno dejanje oziroma listino tudi po roku v
insolvenčnih postopkih, če stranka izkaže, da je to neposredno povezano z
epidemijo COVID 19, pa odpravlja procesno strogost v tem postopku za navedeno
obdobje in s tem omogoči, da stranka še v razumnem času in v primeru tega
opravičljivega razloga lahko prepreči nastanek zanjo neugodnih posledic v tem
postopku.
Iz navedenega Državni zbor ugotavlja, da se ZZUSUDJZ-A nanaša
na vsebino, glede katerega v skladu s prvo alinejo drugega odstavka
90. člena Ustave razpis zakonodajnega referenduma ni dopusten, ker zadevni
zakon predstavlja zakon o nujnih ukrepih za zagotovitev odprave posledic
naravnih nesreč v smislu prve alineje drugega odstavka 90. člena Ustave.
Št. 700-01/20-9/18
Ljubljana, dne 30. aprila 2020
EPA 1121-VIII
Državni zbor
Republike Slovenije
Igor Zorčič
predsednik