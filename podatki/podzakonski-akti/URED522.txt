I. SPLOŠNI POGOJI
1. člen
Ta uredba določa merila, pogoje in postopek za dodeljevanje sredstev
za ustvarjanje gospodarske osnove za avtohtoni narodni skupnosti.
2. člen
Pravico kandidiranja za sredstva iz 1. člena imajo fizične
osebe, pripadniki avtohtone narodne skupnosti in pravne osebe v večinski lasti
pripadnikov avtohtone narodne skupnosti oziroma je njihov ustanovitelj narodna
skupnost, za naložbe na območjih, kjer živijo pripadniki avtohotnih
narodnostnih skupnosti.
3. člen
Sredstva za ustvarjanje gospodarske osnove se sorazmerno delijo
med obe avtohtoni narodni skupnosti in se usmerjajo v naložbe v razvoj kmetij,
dopolnilnih dejavnosti na kmetijah, zadružnih organizacij, malega
gospodarstva ter naložbe v druge proizvodne in storitvene objekte
in opremo v gospodarstvu.
Za namene iz prejšnjega odstavka lahko investitorji pridobijo
posojila iz proračunskih sredstev, ki se zbirajo na posebnem računu pri
Ministrstvu za ekonomske odnose in razvoj iz sredstev pridobljenih na podlagi
zakona o uporabi sredstev pridobljenih iz naslova kupnine na podlagi zakona o
lastninskem preoblikovanju podjetij (Uradni list RS, št. 45/95).
4. člen
Sredstva za ustvarjanje gospodarske osnove za avtohtoni narodni
skupnosti se namenijo za isti projekt le enkrat. 
Investitorji, ki so jim bila sredstva v letih 1991, 1992, 1993
in 1994 odobrena v okviru natečajev za spodbujanje razvoja demografsko
ogroženih območij, ne morejo sodelovati na javnem razpisu za dodelitev sredstev
po tej uredbi z istimi projekti.
5. člen
Projekt, s katerim prosilec kandidira za sredstva iz 3. člena,
mora izpolnjevati kriterije iz 10. člena zakona o uporabi sredstev pridobljenih
iz naslova kupnine na podlagi zakona o lastninskem preoblikovanju podjetij.
II. POSOJILA
6. člen
Sredstva iz 3. člena lahko v obliki posojila pridobi prosilec,
ki ima med viri financiranja najmanj 15 odstotkov lastnih sredstev.
Posojila za posamezne vrste investicij se dodeljujejo največ
do 60 odstotkov predračunske vrednosti naložbe.
Obrestno mero, dobo vračanja posojila ter pogoje in čas
moratorija, določi pristojni minister v javnem razpisu za dodelitev sredstev za
ustvarjanje gospodarske osnove za avtohtoni narodni skupnosti.
7. člen
Za pridobitev sredstev v obliki posojila pod pogoji iz 6.
člena mora prosilec predložiti naslednjo dokumentacijo:
-       
prijavo,
-       
izpolnjen obrazec, poslovni načrt oziroma investicijski program,
-       
dokazilo o poravnanih davkih in prispevkih. 
Za pridobitev posojila do 2 mio tolarjev predloži prosilec:
-       
izpolnjen obrazec,
-       
dokazilo o poravnanih davkih in prispevkih.
Prednost pri pridobivanju sredstev ima prosilec, ki ima pozitivno
mnenje pristojne območne enote kmetijsko pospeševalne službe, oziroma pozitivno
mnenje lokalnega pospeševalnega centra za razvoj malega gospodarstva oziroma
svetovalca pospeševalne mreže za malo gospodarstvo z licenco Ministrstva za
gospodarske dejavnosti o gospodarski upravičenosti investicije s področja
malega gospodarstva in sklenjeno pogodbo s poslovno banko o odobrenem kreditu.
III. POSTOPEK
8. člen
Sredstva za ustvarjanje gospodarske osnove za avtohtoni narodni
skupnosti dodeljuje Ministrstvo za ekonomske odnose in razvoj na podlagi
javnega razpisa najmanj enkrat letno.
9. člen
Vse vloge prispele na javni razpis obravnava komisija, ki jo
sestavljajo predstavniki Ministrstva za ekonomske odnose in razvoj, Ministrstva
za kmetijstvo, gozdarstvo in prehrano, Ministrstva za gospodarske dejavnosti in
Urada za narodnosti.
Pred obravnavo vlog komisija pridobi mnenje Obalne samoupravne
skupnosti italijanske narodnosti in Pomurske madžarske narodne samoupravne
skupnosti o pomenu predlaganih projektov za zagotavljanje gospodarske osnove za
avtohtoni narodni skupnosti.
10. člen
Prosilec v vlogi, naslovljeni na Ministrstvo za ekonomske odnose
in razvoj predloži:
(1) Za projekte s področja spodbujanja razvoja kmetij in dopolnilnih
dejavnosti: obrazec A iz 11. člena te
uredbe; investicijski program ali poslovni načrt; mnenje pristojne območne
kmetijsko pospeševalne službe; potrdilo občinskega upravnega organa o
priglasitvi dopolnilne dejavnosti, če gre za investicijo v dopolnilni
dejavnosti; lokacijsko dovoljenje oziroma odločbo o priglasitvi nameravanih
del, če gre za naložbo, za katero je po zakonu treba pridobiti enega navedenih
dokumentov. 
(2) Za projekte s področja spodbujanja razvoja malega gospodarstva
na področju proizvodnje in storitev: 
obrazec B iz 11. člena te uredbe;
investicijski program izdelan smiselno po metodologiji iz navodila za izdelavo investicijskega
programa manjših naložbenih projektov (Institut za ekonomiko investicij,
Ljubljanska banka d.d., marec 1992) ali poslovni načrt; finančno konstrukcijo z
dokumentiranimi viri financiranja (že sklenjene pogodbe z drugimi financerji,
če so taki viri predvideni) in časovno dinamiko financiranja; lokacijsko
dovoljenje oziroma odločbo o priglasitvi nameravanih del, če gre za naložbo, za
katero je po zakonu treba pridobiti enega navedenih dokumentov; mnenje lokalnega
pospeševalnega centra za razvoj malega gospodarstva oziroma svetovalca
pospeševalne mreže za malo gospodarstvo z licenco Ministrstva za gospodarske
dejavnosti o gospodarski upravičenosti investicije, sklenjeno pogodbo s
poslovno banko o odobrenem kreditu.
(3) Za projekte s področja spodbujanja naložb v druge proizvodne
in storitvene objekte in opremo v gospodarstvu: 
obrazec B iz 11. člena te uredbe,
investicijski program, izdelan po metodologiji, objavljeni v priročniku za
izdelavo investicijskega programa (Inštitut za ekonomiko investicij, Ljubljanska
banka d.d., Ljubljana 1991 ali poslovni načrt; finančno konstrukcijo z
dokumentiranimi viri financiranja (že sklenjene pogodbe z drugimi financerji,
če so taki viri predvideni) in časovno dinamiko financiranja; sklep organa
upravljanja o zagotovljenih lastnih virih za naložbo; lokacijsko dovoljenje
oziroma odločbo o priglasitvi nameravanih del, če gre za naložbo, za katero je
treba pridobiti enega navedenih dokumentov; mnenje lokalnega pospeševalnega
centra za razvoj malega gospodarstva oziroma svetovalca pospeševalne mreže za
malo gospodarstvo z licenco Ministrstva za gospodarske dejavnosti, sklenjeno
pogodbo s poslovno banko o odobrenem kreditu.
11. člen
Obrazca A in B določi z odredbo minister za ekonomske odnose
in razvoj in ju objavi v Uradnem listu Republike Slovenije.
12. člen
Prosilci, ki jim bodo sredstva dodeljena na podlagi 3. in 6.
člena te uredbe, bodo sklenili kreditno pogodbo o črpanju sredstev z banko, s
katero Ministrstvo za ekonomske odnose in razvoj sklene pogodbo o poslovanju po
pooblastilu. Uporabniki kreditov so ob podpisu pogodbe dolžni predložiti pogodbo
z zavarovalnico o zavarovanju kredita oziroma zastavo premoženja.
13. člen
Ministrstvo za ekonomske odnose in razvoj preko pooblaščene
banke spremlja porabo dodeljenih sredstev po javnem razpisu. Investitorji
morajo ministrstvu oziroma pooblaščeni banki omogočiti nadzor nad porabo
sredstev tako, da je vsak čas možna kontrola realizacije investicije ter
vpogled v poslovne knjige in listine, ki se nanašajo na porabo dodeljenih sredstev.
14. člen
Če Ministrstvo za ekonomske odnose in razvoj ali pooblaščena
banka ugotovi, da sredstva niso bila porabljena za namen, za katerega so bila
dodeljena, ali se je sredstva kakorkoli odtujilo, ali je bil kredit izdan na
podlagi neresničnih podatkov, ima pravico takoj zahtevati od investitorja, da
vsa nenamensko porabljena ali odtujena sredstva vrne v enkratnem znesku.
Investitor vrne sredstva s pripadajočimi zamudnimi obrestmi od dneva nakazila,
do dneva vračila po zakonu o obrestni meri zamudnih obresti (Uradni list RS,
št. 14/ 92, 13/93 in 45/95)) ter po odredbi o načinu obračunavanja zamudnih
obresti (Uradni list RS, št. 14/92 in 17/92).

Uredba o merilih, pogojih in postopku za
dodelitev sredstev za ustvarjanje gospodarske osnove za avtohtoni narodni
skupnosti (Uradni list RS, št. 33/97) vsebuje naslednji končni določbi:
»15. člen
Z dnem uveljavitve te uredbe preneha veljati uredba o merilih,
pogojih in postopku za dodelitev sredstev za ustvarjanje gospodarske osnove za
avtohtoni narodni skupnosti (Uradni list RS, št. 69/95).
16. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembi in dopolnitvi uredbe o
merilih, pogojih in postopku za dodelitev sredstev za ustvarjanje gospodarske
osnove za avtohtoni narodni skupnosti (Uradni list RS, št. 16/99) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.