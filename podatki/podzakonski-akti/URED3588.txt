I. SPLOŠNE DOLOČBE
1. člen
(1) Ta uredba določa obveznost plačevanja
okoljske dajatve za onesnaževanje okolja (v nadaljnjem besedilu: okoljska
dajatev), ki je posledica uporabe mazalnih olj, tekočin in njim sorodnih
proizvodov (v nadaljnjem besedilu: mazalna olja), osnovo za obračun okoljske
dajatve, njeno višino, zavezance za plačilo okoljske dajatve, plačnike okoljske
dajatve, način njenega obračunavanja, odmere in plačevanja.
(2) Ta uredba določa tudi merila in
pogoje za vračilo plačane okoljske dajatve.
2. člen
Okoljska dajatev se plačuje zaradi
onesnaževanja okolja zaradi uporabe mazalnih olj in je prihodek proračuna
Republike Slovenije (v nadaljnjem besedilu: RS).
3. člen
(1) Mazalna olja po tej uredbi so olja
mineralnega ali sintetičnega izvora, ki so glede na odmero okoljske dajatve
razvrščena v dva razreda in imajo po kombinirani nomenklaturi naslednjo tarifno
oznako:
-      
prvi razred: 2710 19 81, 2710 19 87 in 3403 19
90;
-      
drugi razred: 2710 19 83, 2710 19 85, 2710 19
91, 2710 19 93, 2710 19 99, 3403 99 00 in 3819 00 00.
(2) Za mazalna olja po tej uredbi se
ne štejejo tista mazalna olja, ki so rastlinskega ali živalskega izvora, če je
biološka razgradljivost njihovih sestavin in dodatkov najmanj 60%, kar
ugotavlja s preizkušanjem akreditiran laboratorij za ugotavljanje vsebnosti olj
rastlinskega oziroma živalskega izvora.
4. člen
(1) Okoljska dajatev se ne plačuje pri
uporabi mazalnih olj, če so namenjena kot surovina za proizvodnjo drugih
mazalnih olj ali so kot proizvod namenjena za mehčanje materialov in po uporabi
ostanejo v teh materialih ali so vgrajena v druge končne izdelke, ki so kot
taki iznešeni iz ozemlja RS ali izvoženi iz območja EU.
(2) Okoljska dajatev se tudi ne
plačuje za mazalna olja, ki se izvozijo iz območja EU ali iznesejo v druge
države članice Evropske unije (v nadaljnjem besedilu: EU), ne glede na to, ali
so proizvedena v RS, uvožena iz tretjih držav ali pridobljena iz drugih držav
članic EU.
II. OBRAČUNAVANJE IN PLAČEVANJE OKOLJSKE DAJATVE
5. člen
(1) Obveznost za obračun okoljske
dajatve nastane, ko je mazalno olje prvič dano v promet na ozemlju RS, če gre
za proizvodnjo, oziroma ob pridobitvi mazalnega olja iz druge države članice EU
oziroma ob uvozu mazalnega olja iz tretjih držav.
(2) Zavezanec za plačilo okoljske
dajatve je pravna ali fizična oseba, ki rabi mazalna olja (v nadaljnjem besedilu:
zavezanec).
(3) Zavezancu okoljsko dajatev
zaračunava oseba, ki daje mazalna olja v promet (v nadaljnjem besedilu: plačnik
okoljske dajatve), in je:
-      
proizvajalec mazalnih olj (v nadaljnjem
besedilu: proizvajalec),
-      
oseba, ki zaradi opravljanja svoje dejavnosti
pridobi mazalna olja iz druge države članice EU in jih vnese na ozemlje RS (v
nadaljnjem besedilu: pridobitelj),
-      
uvoznik mazalnih olj (v nadaljnjem besedilu:
uvoznik).
(4) Plačnik okoljske dajatve
zaračunano okoljsko dajatev vplača v proračun Republike Slovenije.
(5) Če je zavezanec oseba iz prve
oziroma druge alinee tretjega odstavka tega člena, obračuna okoljsko dajatev
sam in jo sam vplača v proračun Republike Slovenije.
6. člen
(1) Osnova za obračunavanje okoljske
dajatve je masa mazalnega olja, izražena v kilogramih. Za preračun
prostor­ninskih enot v masne se za vsa mazalna olja po tej uredbi uporablja
faktor 0.9.
(2) Okoljska dajatev se plačuje v
določenem znesku na kilogram mazalnega olja. Glede na razvrstitev mazalnega
olja v razreda iz 3. člena te uredbe se okoljska dajatev plača v višini, ki
znaša:
-      
50% zneska, določenega za kilogram mazalnega
olja iz druge alinee prvega odstavka 3. člena te uredbe oziroma
-      
100% zneska, določenega za kilogram mazalnega
olja iz prve alinee prvega odstavka 3. člena te uredbe.
(3) Znesek okoljske dajatve določi
Vlada Republike Slovenije s sklepom, ki se objavi v Uradnem listu RS.
7. člen
(1) Proizvajalec oziroma pridobitelj
mora voditi evidenco proizvedenih ali pridobljenih mazalnih olj ločeno po
vrsti, količini in po namenu porabe, tako da je razvidno, za katera mazalna
olja je nastala obveznost za obračun okoljske dajatve v skladu s 5. členom te
uredbe, katera mazalna olja so bila porabljena za namene iz prvega odstavka 4.
člena te uredbe ter za katera mazalna olja ni potrebno obračunati in plačati
okoljske dajatve zaradi razlogov iz drugega odstavka 4. člena te uredbe.
(2) Na podlagi evidenc iz prejšnjega
odstavka sestavi proizvajalec oziroma pridobitelj mesečni obračun okoljske
dajatve, ki ga mora predložiti carinskemu organu do 25. dne meseca po poteku
meseca, v katerem je nastala obveznost za obračun okoljske dajatve.
(3) Iz obračuna iz prejšnjega odstavka
morajo biti razvidni naslednji podatki:
-      
obdobje, za katero se plačuje okoljska dajatev,
-      
znesek obračunane okoljske dajatve po vrstah
mazalnih olj,
-      
količina mazalnih olj po vrstah mazalnih olj,
ki so bila proizvedena ali pridobljena,
-      
količina mazalnih olj po vrstah mazalnih olj,
ki jih je plačnik izvozil iz območja EU ali iznesel v drugo državo članico EU
in za njih v skladu z drugim odstavkom 4. člena te uredbe ni treba plačati
okoljske dajatve oziroma za njih uveljavlja vračilo okoljske dajatve,
-      
količina mazalnih olj po vrstah mazalnih olj,
ki jih plačnik uporabi ali proda v skladu s prvim odstavkom 4. člena in za
katere ni treba plačati okoljske dajatve,
-      
končni znesek za plačilo okoljske dajatve v
obdobju, za katero se plačuje okoljska dajatev.
(4) Proizvajalec oziroma pridobitelj
mora obračunano okoljsko dajatev plačati do zadnjega dne meseca po poteku meseca,
v katerem je nastala obveznost za obračun okoljske dajatve.
(5) Proizvajalec oziroma pridobitelj
mora predložiti carinskemu organu mesečni obračun okoljske dajatve na obrazcu
iz Priloge 1, ki je sestavni del te uredbe.
(6) Proizvajalec oziroma pridobitelj,
ki mazalna olja uporabi ali proda osebi, ki mazalna olja uporabi za namen iz
prvega odstavka 4. člena, mora carinskemu organu poleg obračuna iz prejšnjega
odstavka predložiti tudi mesečni pregled prometa na obrazcu iz Priloge 2, ki je
sestavni del te uredbe. Če proizvajalec oziroma pridobitelj mazalna olja
uporabi ali proda za več namenov iz prvega odstavka 4. člena te uredbe, mora
obrazec iz Priloge 2 te uredbe izpolniti za vsak namen posebej.
(7) Proizvajalec oziroma pridobitelj,
ki mazalna olja iznese v drugo državo članico EU ali jih izvozi izven območja
EU v svojem imenu in za svoj račun, lahko vračilo plačane okoljske dajatve iz
12. člena te uredbe uveljavlja na obrazcu iz Priloge 1 te uredbe.
(8) Proizvajalec oziroma pridobitelj,
ki mazalna olja uporabi ali proda osebi, ki mazalna olja uporabi za namene iz
prvega odstavka 4. člena, lahko oprostitev plačila oziroma vračilo plačane
okoljske dajatve uveljavlja na obrazcu iz Priloge 1 te uredbe.
8. člen
(1) Uvoz po tej uredbi je sprostitev
blaga v prost promet ali katerikoli drug carinski postopek ali ravnanje, pri
katerem nastane carinski dolg v skladu s carinskimi predpisi.
(2) Uvoznik je carinski dolžnik,
določen v skladu s carinskimi predpisi.
(3) Pri uvozu mazalnih olj obračunava
okoljsko dajatev pristojni carinski organ, okoljska dajatev pa se obračunava in
plačuje kot uvozna dajatev po carinskih predpisih.
(4) V skladu s prejšnjim odstavkom se
okoljska dajatev ne plačuje za mazalna olja, sproščena v prost promet, za
katera je v skladu s carinskimi predpisi uveljavljena oprostitev plačila
carinskih dajatev.
(5) Uvoznik mora voditi evidenco, iz
katere je razvidno, katera mazalna olja porabi ali proda proizvajalcu za namene
iz prvega odstavka 4. člena te uredbe.
9. člen
Za obračunavanje obresti, doplačilo in
vračilo vplačane okoljske dajatve, postopek prisilne izterjave, uporabo pravnih
sredstev in za vsa druga vprašanja postopka, stvarne in krajevne pristojnosti
carinskega organa se uporabljajo predpisi, ki urejajo davčni postopek, oziroma
predpisi, ki urejajo carinske postopke in carinsko službo.
III. PRIJAVA DEJAVNOSTI IN EVIDENTIRANJE PROIZVAJALCEV
OZIROMA PRIDOBITELJEV
10. člen
(1) Proizvajalec oziroma pridobitelj
je dolžan carinskemu organu prijaviti, kdaj se dejavnost, zaradi katere je
zavezan obračunavati in plačevati okoljsko dajatev, prične, spremeni ali
preneha.
(2) Proizvajalec oziroma pridobitelj,
ki prvič postane plačnik okoljske dajatve, mora pri carinskem organu vložiti
prijavo za evidentiranje najmanj 15 dni pred začetkom opravljanja dejavnosti.
(3) V primerih iz prvega in drugega
odstavka tega člena mora proizvajalec oziroma pridobitelj predložiti carinskemu
organu prijavo na obrazcu iz Priloge 3, ki je sestavni del te uredbe.
(4) Če proizvajalec ali pridobitelj
preneha obstajati ali preneha opravljati dejavnost, zaradi katere je dolžan
obračunati in plačevati okoljsko dajatev, mora v roku 15 dni pred predvidenim
prenehanjem opravljanja dejavnosti carinskemu organu predložiti obvestilo o
prenehanju obstoja oziroma opravljanja dejavnosti na obrazcu iz Priloge 3 te
uredbe. Prekinitev oziroma prenehanje opravljanja dejavnosti zaradi
nepredvidenih razlogov pa mora carinskemu organu prijaviti nemudoma na obrazcu
iz Priloge 3 te uredbe.
(5) Če proizvajalec oziroma
pridobitelj preneha obstajati ali preneha opravljati dejavnost, carinski organ
odloči o izbrisu iz evidence iz 11. člena te uredbe na zahtevo proizvajalca
oziroma pridobitelja, pri čemer hkrati odloči tudi o obveznosti plačila
zapadlih obveznosti okoljske dajatve.
11. člen
(1) Carinski organ vzpostavi in vodi
posebno evidenco proizvajalcev oziroma pridobiteljev mazalnih olj.
(2) Evidenca iz prejšnjega odstavka
vsebuje naslednje podatke:
-      
ime in naslov oziroma firmo in sedež
proizvajalca oziroma pridobitelja ter davčno številko,
-      
vrsto mazalnih olj, na katere se nanaša prijava
dejavnosti, zaradi katere je zavezan obračunavati in plačevati okoljsko
dajatev,
-      
datum začetka, spremembe in prenehanja
opravljanja dejavnosti.
IV. VRAČILO PLAČANE OKOLJSKE DAJATVE
12. člen
(1) Do vračila okoljske dajatve je
upravičen proizvajalec, pridobitelj, uvoznik ali druga pravna oseba, ki mazalna
olja, za katera je bila okoljska dajatev plačana, ali avtomobile, stroje in
druge naprave, ki vsebujejo mazalna olja, za katera je bila okoljska dajatev
plačana, iznese v drugo državo članico EU ali jih izvozi.
(2) Razen v primerih iz sedmega
oziroma osmega odstavka 7. člena te uredbe oseba iz prejšnjega odstavka (v
nadaljnjem besedilu: vlagatelj) predloži carinskemu organu zahtevek za vračilo
okoljske dajatve v roku 60 dni po poteku meseca, v katerem je nastal vzrok za
vračilo okoljske dajatve. Zahtevek za vračilo okoljske dajatve mora vsebovati
naslednje podatke:
-      
vrsto mazalnega olja,
-      
datum uvoza, pridobitve ali proizvodnje
mazalnega olja,
-      
znesek in datum plačila okoljske dajatve,
-      
navedbo dokumenta, ki dokazuje, da je bilo
mazalno olje iznešeno iz ozemlja RS ali izvoženo iz območja EU,
-      
izjavo, da kazensko in materialno odgovarja za
resničnost navedb in da razpolaga z ustrezno dokumentacijo, ki dokazuje, da je
bila okoljska dajatev plačana in da so bila mazalna olja iznešena iz ozemlja RS
ali izvožena iz območja EU.
-      
navedbo banke in transakcijskega računa, na
katerega naj se izvrši izplačilo vračila.
(3) Vlagatelj je dolžan hraniti in na
zahtevo carinskega organa predložiti dokumente, ki dokazujejo upravičenost do
vračila okoljske dajatve skladno s predpisi, ki urejajo davčni postopek.
V. NADZOR
13. člen
Nadzor nad izvajanjem te uredbe opravlja
pristojni carinski organ.
VI. KAZENSKA DOLOČBA
14. člen
(1) Z globo od 1.000.000 tolarjev do
10.000.000 tolarjev se za prekršek kaznuje pravna oseba, ki je zavezanec za
plačilo okoljske dajatve, če pri uvozu mazalnih olj carinskemu organu ne
predloži pravilnih podatkov o uvoženem mazalnem olju, če to povzroči ali bi
povzročilo, da se okoljska dajatev ne plača ali da bi se plačala v manjšem
znesku, kot je določeno s to uredbo.
(2) Z globo od 1.000.000 tolarjev do
10.000.000 tolarjev se kaznuje pravna oseba, ki stori prekršek, če kot
proizvajalec ali pridobitelj:
-      
proda mazalno olje brez plačila okoljske
dajatve,
-      
ne prijavi dejavnosti, za katero je zavezana
plačevati okoljsko dajatev,
-      
ne predloži pravočasno obračuna okoljske
dajatve,
-      
z obračunom ne predloži podatkov, ki so
potrebni za obračun okoljske dajatve, oziroma predloži neresnične podatke.
(3) Z globo od 1.000.000 tolarjev do
10.000.000 tolarjev se kaznuje tudi samostojni podjetnik posameznik, če stori
prekršek iz prvega ali drugega odstavka tega člena.
(4) Z globo od 30.000 tolarjev do
150.000 tolarjev se za prekršek iz prvega in drugega odstavka tega člena
kaznuje tudi odgovorna oseba pravne osebe oziroma odgovorna oseba samostojnega
podjetnika.

Priloga
1: Obrazec MO-OBR: Obračun okoljske dajatve za uporabo mazalnih
olj
Priloga
2: Obrazec MO-POR: Pregled prometa mazalnih olj za namene
oproščene uporabe
Priloga
3: Obrazec MO-Prijava: Prijava dejavnosti proizvajalcev oziroma
pridobiteljev mazalnih olj

Uredba o okoljski dajatvi za onesnaževanje
okolja zaradi uporabe mazalnih olj in tekočin (Uradni list RS, št. 53/05)
vsebuje naslednje prehodne in končni določbi:
»VII. PREHODNE IN KONČNI DOLOČBI
15. člen
Vračilo okoljske dajatve, ki je bila
zaračunana pred uveljavitvijo te uredbe, se izvrši v skladu z Uredbo o taksi za
obremenjevanje okolja zaradi uporabe mazalnih olj in tekočin (Uradni list RS,
št. 97/04). 
16. člen
Do sprejema sklepa iz tretjega odstavka 6.
člena te uredbe se za znesek okoljske dajatve uporablja znesek iz Sklepa o
znesku takse za obremenjevanje okolja zaradi uporabe mazalnih olj in tekočin
(Uradni list RS, št. 3/02 in 97/04). 
17. člen
(1) Ne glede na 7. člen te uredbe
vložijo zavezanci obračune okoljske dajatve za mesec maj 2005 pri davčnem
organu v skladu z Uredbo o taksi za obremenjevanje okolja zaradi uporabe
mazalnih olj in tekočin (Uradni list RS, št. 97/04).
(2) Ne glede na 10. člen te uredbe se
postopki prijave začetka opravljanja dejavnosti ali spremembe opravljanja
dejavnosti, začeti pred uveljavitvijo te uredbe, dokončajo v skladu z Uredbo o
taksi za obremenjevanje okolja zaradi uporabe mazalnih olj in tekočin (Uradni
list RS, št. 97/04).
(3) Ne glede na 13. člen te uredbe
opravljata nadzor nad obračunavanjem okoljske dajatve, za katero je obveznost
obračuna nastala pred uveljavitvijo te uredbe, carinski oziroma davčni organ v
okviru pristojnosti v skladu z Uredbo o taksi za obremenjevanje okolja zaradi
uporabe mazalnih olj in tekočin (Uradni list RS, št. 97/04).
18. člen
Z dnem uveljavitve te uredbe preneha
veljati Uredba o taksi za obremenjevanje okolja zaradi uporabe mazalnih olj in
tekočin (Uradni list RS, št. 97/04).
19. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. junija 2005.«.

Uredba o spremembah Uredbe o okoljski dajatvi
za onesnaževanje okolja zaradi uporabe mazalnih olj in tekočin (Uradni list RS,
št. 19/10) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.