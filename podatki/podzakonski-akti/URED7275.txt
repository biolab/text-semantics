1. člen
(1) S to uredbo se določajo pristojni organi za izvajanje
Uredbe (EU) št. 98/2013 Evropskega parlamenta in Sveta z dne 15. januarja
2013 o trženju in uporabi predhodnih sestavin za eksplozive (UL L št. 39 z dne
9. 2. 2013, str. 1; v nadaljnjem besedilu: Uredba 98/2013/EU), pristojni
organi za nadzor nad izvajanjem Uredbe 98/2013/EU in prekrški v zvezi z njo.
(2) Uredba določa tudi pogoje, pod katerimi so predhodne
sestavine za eksplozive iz tretjega odstavka 4. člena Uredbe 98/2013/EU lahko
dostopne splošnim uporabnikom ali jih ti posedujejo ali uporabljajo.
2. člen
Pristojna organa za izvajanje Uredbe 98/2013/EU sta Urad
Republike Slovenije za kemikalije (v nadaljnjem besedilu: Urad) in Policija.
3. člen
Naloge kontaktne točke za prijavo sumljivih transakcij,
izginotij in tatvin snovi iz prilog Uredbe 98/2013/EU opravlja Policija, ki v
ta namen določi telefonsko številko in elektronski poštni naslov.
3.a člen
Predhodne sestavine iz drugega odstavka 1. člena te uredbe so
lahko dostopne splošnim uporabnikom ali jih ti posedujejo ali uporabljajo pod
pogojem, da gospodarski subjekti, ki splošnim uporabnikom te snovi dajejo na
voljo, vsako transakcijo evidentirajo na obrazcu za vodenje evidence o izdaji
nevarnih kemikalij, ki je v skladu z drugim odstavkom 4. člena Pravilnika o
obveščanju uporabnikov, vodenju evidence in posebnih pogojih za promet z
nevarnimi kemikalijami (Uradni list RS, št. 48/12 in 32/16) objavljen na
spletni strani Urada.
4. člen
(1) Urad izvaja nadzor nad:
-       
dobavo in omejitvami pri dobavi predhodnih sestavin za eksplozive v
skladu s 4. členom Uredbe 98/2013/EU,
-       
označevanjem predhodnih sestavin za eksplozive v skladu s 5. členom
Uredbe 98/2013/EU.
(2) Nadzor nad vnosom omejenih predhodnih sestavin za
eksplozive na ozemlje Republike Slovenije (v nadaljnjem besedilu: ozemlje RS) v
skladu s svojimi pooblastili izvajata Finančna uprava Republike Slovenije (v
nadaljnjem besedilu: FURS) in Policija.
(3) Nadzor nad posedovanjem ali uporabo omejenih
predhodnih sestavin za eksplozive na ozemlju RS v skladu s prvim odstavkom 4.
člena Uredbe 98/2013/EU izvajata Policija in FURS.
(4) Nadzorni organi po tem členu ob ugotovljeni kršitvi
odločajo po hitrem postopku.
5. člen
(1) Pravna oseba se kaznuje za prekršek z globo od 5.000
do 125.000 eurov, samostojni podjetnik posameznik in posameznik, ki samostojno
opravlja dejavnost, pa z globo od 4.000 do 85.000 eurov, če:
-       
da na voljo splošnemu uporabniku predhodne sestavine za eksplozive v
nasprotju s 4. členom Uredbe 98/2013/EU ali 3.a členom te uredbe,
-       
ne namesti ustrezne oznake ali ne preveri, da je ustrezna oznaka
nameščena oziroma da je ta nameščena ustrezno (5. člen Uredbe 98/2013/EU),
-       
ugotovi oziroma bi iz okoliščin lahko prepoznal sumljivo transakcijo,
tatvino ali izginotje predhodnih sestavin za eksplozive, pa tega ne sporoči
kontaktni točki iz 3. člena te uredbe.
(2) Splošni uporabnik se kaznuje za prekršek z globo od
600 do 5.000 eurov, če:
-       
poseduje ali uporablja predhodne sestavine za eksplozive v nasprotju s
4. členom Uredbe 98/2013/EU ali 3.a členom te uredbe oziroma omogoči
posest ali uporabo teh sestavin tretjim osebam,
-       
poseduje ali uporablja predhodne sestavine za eksplozive v nasprotju s
4. členom Uredbe 98/2013/EU oziroma omogoči posest ali uporabo teh sestavin
tretjim osebam,
-       
gospodarskemu subjektu pri evidentiranju transakcije poda neresnične
podatke.
(3) Z globo od 1.500 do 4.500 eurov se za prekrške iz
prvega odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.

Uredba o izvajanju Uredbe (EU) o trženju in
uporabi predhodnih sestavin za eksplozive (Uradni list RS, št. 28/16) vsebuje naslednjo končno določbo:
»6. člen
Ta uredba začne veljati petnajsti dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
izvajanju Uredbe (EU) o trženju in uporabi predhodnih sestavin za eksplozive
(Uradni list RS, št. 54/17) vsebuje naslednjo končno določbo:
»4. člen
Ta uredba začne veljati petnajsti dan po objavi v Uradnem
listu Republike Slovenije.«.