1. člen
(vsebina)
(1) Ta pravilnik določa podrobnejše pogoje glede načina in
postopka zaustavljanja vozil, ki prevažajo živali v cestnem prometu na območju
Republike Slovenije, usposabljanja uradnih veterinarjev Veterinarske uprave
Republike Slovenije, ki ustavljajo takšna vozila (v nadaljnjem besedilu:
mobilna enota), ter pogoje glede opreme in označb mobilne enote ter njenih
vozil. 
(2) Če s tem pravilnikom ni drugače določeno, se za
ustavljanje vozil iz prejšnjega odstavka uporabljajo določbe pravilnika, ki
ureja znake, ki jih dajejo policisti udeležencem v cestnem prometu.
2. člen
(oznaka vozil)
Mobilna enota uporablja za ustavljanje vozil posebej označena
službena vozila bele barve. Vozila imajo na levi in desni zunanji bočni strani
viden napis »VETERINARSKA INŠPEKCIJA REPUBLIKE SLOVENIJE« in znak Veterinarske
uprave Republike Slovenije.
3. člen
(pripomočki za ustavljanje vozil)
Mobilna enota uporablja za ustavljanje vozil v cestnem
prometu naslednje pripomočke: 
-       
lopar za urejanje prometa brez lastnega vira svetlobe, 
-       
lopar za urejanje prometa z lastnim virom svetlobe, 
-       
ročno svetilko, 
-       
svetlobno tablo v vozilu in 
-       
triopan znak.
4. člen
(opis pripomočkov)
(1) Lopar za urejanje prometa brez lastnega vira svetlobe ima
obliko kroga z rumeno osnovo, rdečim robom in je prevlečen z odsevno snovjo. 
(2) Lopar za urejanje prometa z lastnim virom svetlobe ima na
sredini kroga svetilko s filtrom rdeče barve, premera najmanj 10 cm. 
(3) Ročna svetilka za ustavljanje vozil ponoči ima svetlobni
filter rdeče barve. 
(4) Svetlobna tabla v službenem vozilu je elektronski zaslon,
na katerem se lahko izpiše statična ali premikajoča se odredba iz drugega
odstavka 7. člena tega pravilnika. Odredba je sestavljena iz črk velikosti
najmanj 8 cm in se daje iz vozečega ali ustavljenega službenega vozila. 
(5) Triopan znak je prometni znak v obliki tristrane
piramide. V nočnem času se na vrh triopana namesti rumena utripajoča luč.
5. člen
(ostala oprema)
Kadar mobilna enota ustavlja vozila na določenem mestu,
morajo uradni veterinarji nositi brezrokavnik rumene barve z belimi odsevnimi
trakovi in napisom »VURS – VETERINARSKA INŠPEKCIJA« na sprednji in hrbtni
strani.
6. člen
(ustavljanje vozil na določenem mestu)
(1) Če mobilna enota ustavlja vozila na določenem mestu
kategorizirane ceste, mora pred mestom, kjer ustavlja, na vidno mesto na robu
vozišča postaviti triopan znak, tako da ga vozniki pravočasno in zlahka
opazijo. Pri tem mora paziti, da ga postavi na mesto, kjer ne ovira prometa in
kjer je dovolj prostora, da voznik varno ustavi vozilo zunaj vozišča, ne da bi
ogrožal preostali promet. 
(2) Če ustavlja mobilna enota vozila na določenem mestu
ponoči, mora za ustavljanje vozil poleg triopan znaka uporabiti lopar z lastnim
virom svetlobe, ročno svetilko ali svetlobno tablo.
7. člen
(ustavljanje vozil med vožnjo)
(1) Če mobilna enota ustavlja vozilo med vožnjo, mora
uporabiti lopar in svetlobno tablo, ki mora biti nameščena znotraj službenega
vozila, ponoči pa lopar z lastnim virom svetlobe in svetlobno tablo. 
(2) Ustavljanje med vožnjo s svetlobno tablo se izvede tako,
da mobilna enota vključi vse smernike, zapelje pred vozilo, ki ga želi
ustaviti, in vključi svetlobno tablo, na kateri se izmenično izpisuje odredba
»STOP – INSPEKCIJA VETERINE« ali »INSPEKCIJA VETERINE – SLEDITE MI«. Kadar
ustavlja mobilna enota vozilo s tujo registracijo, mora biti odredba v
angleškem jeziku »STOP – VETERINARY INSPECTION« ali »VETERINARY INSPECTION –
FOLLOW ME«. 
(3) Voznik vozila mora ravnati po odredbi, izpisani na
svetlobni tabli, in ustaviti vozilo ali slediti službenemu vozilu na najbližje
mesto, kjer je možno vozilo varno ustaviti zunaj vozišča.
8. člen
(usposabljanje)
Za varno ustavljanje vozil na določenem mestu ali ustavljanje
vozil med vožnjo se mora mobilna enota udeležiti usposabljanja o varnem
ustavljanju vozil v cestnem prometu pri policiji.
9. člen
(pomoč policije in carinskih organov)
Če voznik ne upošteva odrejenega ukrepa in ne ustavi vozila,
mobilna enota sporoči podatke o vozilu policiji ali carinskemu organu na mejnem
prehodu.
10. člen
(prehodna določba)
Usposabljanje iz 8. člena tega pravilnika je treba opraviti v
dveh mesecih od uveljavitve tega pravilnika.
11. člen
(uveljavitev)
Ta pravilnik začne veljati osmi dan po objavi v Uradnem listu
Republike Slovenije.
Št. 007-84/2006
Ljubljana, dne 6. novembra 2006
EVA 2006-2311-0025
Marija Lukačič l.r. 
Ministrica 
za kmetijstvo, gozdarstvo 
in prehrano
Soglašam!
Dragutin Mate l.r. 
Minister 
za notranje zadeve
Soglašam!
mag. Janez Božič l.r. 
Minister 
za promet