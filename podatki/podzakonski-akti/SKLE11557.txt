1. SPLOŠNE DOLOČBE
1. člen
(Splošno)
(1) Ta sklep določa obveznost poročanja podatkov monetarnih
finančnih institucij Banki Slovenije v skladu z zahtevami Evropskega sistema
centralnih bank (ESCB) in drugimi potrebami Banke Slovenije, vključno s
potrebami nadzora bančnega poslovanja, izvajanja makrobonitetnega nadzora in
analize finančne stabilnosti.
(2) S tem sklepom se podrobneje določajo obveznosti poročanja
monetarnih finančnih institucij v skladu z Uredbo (EU) št. 2016/867 (ECB
2016/13) z dne 18. maja 2016 o zbiranju podrobnih podatkov o kreditih in
kreditnem tveganju, Priporočilom Evropskega odbora za sistemska tveganja z dne
31. oktobra 2016 o odpravljanju vrzeli v podatkih o nepremičninah
(ESRB/2016/14) in njegovo spremembo z dne 21. marca 2019 (ESRB/2019/3), Zakona
o makrobonitetnem nadzoru finančnega sistema (Uradni list RS, št. 100/13) z dne
30. avgusta 2016, Uredbe (EU) št. 1384/2016 (ECB/2016/22) z dne 2. avgusta 2016
o spremembi Uredbe (EU) št. 1011/2012 (ECB/2012/24) o statistiki imetij
vrednostnih papirjev, Uredbo (EU) št. 1071/2013 ECB z dne 24. septembra 2013 o
bilanci stanja sektorja denarnih finančnih institucij (prenovitev)
(ECB/2013/33), Uredbo (EU) št. 1375/2014 ECB z dne 10. decembra 2014 o spremembi
Uredbe (EU) št. 1071/2013 (ECB/2013/33) o bilanci stanja sektorja denarnih
finančnih institucij (ECB/2014/51), Uredbo (EU) št. 1072/2013 ECB z dne 24.
septembra 2013 o statistiki obrestnih mer, ki jih uporabljajo denarne finančne
institucije (prenovitev) (ECB/2013/34), Uredbo ECB z dne 8. julija 2014 o
spremembi Uredbe (EU) št. 1072/2013 (ECB/2013/34) o statistiki obrestnih mer,
ki jih uporabljajo denarne finančne institucije (ECB/2014/30), Smernico ECB z
dne 4. aprila 2014 o denarni in finančni statistiki (prenovitev) (ECB/2014/15),
Smernico ECB (EU) 2015/571 z dne 6. novembra 2014 o spremembi Smernice
ECB/2014/15 o denarni in finančni statistiki (ECB/2014/43), Uredbo Evropskega
parlamenta in Sveta št. 1606/2002/ES z dne 19. junija 2002 o uporabi mednarodnih
računovodskih standardov in Uredbo Komisije št. 1126/2008/ES z dne 3. novembra
2008 o sprejetju nekaterih mednarodnih računovodskih standardov v skladu z
Uredbo Evropskega parlamenta in Sveta št. 1606/2002/ES.
2. OBVEZNIKI POROČANJA IN OBVEZNOST POROČANJA
2. člen
(Obvezniki poročanja)
(1) Obvezniki poročanja v skladu s tem sklepom so
monetarne finančne institucije (MFI), ki za namene poročanja obsegajo naslednje
institucije oziroma opravljajo dejavnosti:
-       
banke s sedežem v Republiki Sloveniji, ki imajo dovoljenje Banke
Slovenije za opravljanje bančnih storitev;
-       
podružnice bank tretjih držav, ki imajo dovoljenje Banke Slovenije za
ustanovitev;
-       
hranilnice s sedežem v Republiki Sloveniji, ki imajo dovoljenje Banke
Slovenije za opravljanje bančnih storitev;
-       
družbe za izdajo elektronskega denarja s sedežem v Republiki Sloveniji,
ki za opravljanje storitev izdaje elektronskega denarja pridobijo dovoljenje
Banke Slovenije in katerih glavna dejavnost je finančno posredništvo v obliki
izdajanja elektronskega denarja;
-       
družbe za izdajo elektronskega denarja držav članic Evropske unije, ki
so pooblaščene opravljati storitve izdaje elektronskega denarja in katerih
glavna dejavnost je finančno posredništvo v obliki izdajanja elektronskega
denarja;
-       
podružnice družb za izdajo elektronskega denarja tretjih držav, ki so
pridobile dovoljenje Banke Slovenije in katerih glavna dejavnost je finančno
posredništvo v obliki izdajanja elektronskega denarja;
-       
banka, ki jo je Svet ECB določil kot del dejanske poročevalske populacije
in je bila s strani Banke Slovenije uradno obveščena o obveznostih poročanja o
imetjih vrednostnih papirjev po skupinah v skladu z merili iz Uredbe (EU)
št. 2016/1384 (ECB/2016/22).
(2) Med obveznike poročanja po tem sklepu ne sodijo
skladi denarnega trga, ki so opredeljeni kot tisti vzajemni skladi, katerih
točke so po likvidnosti bližnji substituti za vloge in, ki investirajo predvsem
v instrumente denarnega trga in/ali v delnice/točke skladov denarnega trga
in/ali v druge prenosne dolžniške instrumente s preostalo zapadlostjo do
vključno enega leta in/ali v bančne vloge in/ali dosegajo stopnjo donosa, ki se
približuje obrestnim meram instrumentov denarnega trga. Tako opredeljeni skladi
denarnega trga so obvezniki poročanja na podlagi Sklepa o poročanju investicijskih
skladov (Uradni list RS, št. 51/08, 97/08 in 79/11).
(3) Iz obveznikov poročanja iz drugega odstavka tega
člena, niso izvzeti skladi denarnega trga, ki sodijo v bančno skupino iz sedme
alinee prvega odstavka tega člena.
3. člen
(Obveznost poročanja podatkov)
Obvezniki poročanja iz 2. člena tega sklepa morajo
zagotavljati podatke o:
-       
knjigovodskih postavkah z obrestnimi merami (poročilo BS1S), ki
vključujejo finančne informacije v zvezi z računovodskimi izkazi in podrobnejše
podatke iz pogodb o sklenjenih poslih s komitenti na nivoju posameznega posla
in/ali komitenta, po stanju konec vsakega meseca;
-       
parametrih v zvezi s kreditnim tveganjem (poročilo BS1K), ki vključujejo
parametre iz Smernic Banke Slovenije, ki urejajo izračun stopnje neplačila in
stopnje izgube, v zvezi z naložbami v dolžniške finančne instrumente in
prevzetimi/pogojnimi zunajbilančnimi obveznostmi ter v zvezi z dolžniki po teh
instrumentih, po stanju konec vsakega četrtletja;
V poročilo BS1K obvezniki poročanja vključijo tudi podatke o
kumulativnih poplačilih od neplačila naprej za pogodbe, ki so na referenčni
mesec vključene v poročilo BS1S ali v poročilo komisijske podbilance
servisiranih poslov (poročilo BS1KP).
-       
dogodkih v zvezi z dolžniki iz finančnih instrumentov (poročilo BDOG),
nastalih v referenčnem mesecu, ki niso vključeni že v poročilo BS1S;
-       
bilanci prevrednotenj s transakcijami (poročilo BS1V), ki vključuje
podatke o prevrednotenjih finančnih instrumentov in transakcijah v zvezi s
finančnimi instrumenti, izvršenih v referenčnem mesecu.
-       
kreditnih poslih, ki jih banka vodi, administrira in servisira za račun
tretjih oseb, ki so poslovni subjekti (poročilo BS1KP), po stanju konec vsakega
meseca;
-       
zavarovanjih, ki jih kreditodajalec prejme v zavarovanje
izpostavljenosti v referenčnem mesecu, ki se poročajo na nivoju posamezne
pogodbe (poročilo BSZAV);
-       
alokacijski vrednosti prejetih zavarovanj (poročilo BSIVZ), po stanju
konec vsakega meseca;
-       
razmerjih med poslovnimi subjekti v skladu z opredelitvijo nadrejene
osebe (poročilo BSPOV), po stanju konec vsakega meseca;
-       
obveznostih solidarnih obveznikov (poročilo BSSOL), po stanju konec
vsakega meseca;
-       
karakteristikah novih posojil prebivalstvu (poročilo BSMAP), za posle,
sklenjene v referenčnem četrtletju;
-       
imetjih vrednostnih papirjev za izbrane bančne skupine (poročilo SHSG),
po stanju konec vsakega četrtletja;
-       
o odlogih in nedonosnih poslih iz poročila BSMAP (poročilo BSZAM), po
stanju konec vsakega četrtletja.
4. člen
(Izdaja navodila)
Guverner Banke Slovenije izda navodilo za izvajanje tega
sklepa, ki se objavi na javni spletni strani Banke Slovenije.

Sklep o poročanju monetarnih finančnih
institucij (Uradni list RS, št. 44/18) vsebuje naslednjo prehodno in
končno določbo:
»3. PREHODNA IN KONČNA DOLOČBA
5. člen
(Prenehanje veljavnosti
predpisa)
(1) Z dnem uveljavitve tega sklepa preneha veljati Sklep
o poročanju monetarnih finančnih institucij (Uradni list RS, št. 21/16).
(2) Obvezniki poročanja posredujejo poročila vključno za
avgust 2018 še v skladu s Sklepom o poročanju monetarnih finančnih institucij
(Uradni list RS, št. 21/16).
6. člen
(Veljavnost sklepa)
(1) Ta sklep začne veljati naslednji dan po objavi v
Uradnem listu Republike Slovenije.
(2) Banka prva poročila po tem sklepu posreduje s
podatki od 1. septembra 2018 dalje v skladu z Navodilom za izvajanje
Sklepa o poročanju monetarnih finančnih institucij iz 4. člena tega sklepa.«.

Sklep o spremembi Sklepa o poročanju
monetarnih finančnih institucij (Uradni list RS, št. 140/20) vsebuje naslednjo končno določbo:
»3. člen
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2021.«.