1. člen
(vsebina pravilnika)
Ta pravilnik ureja organizacijo, obveščanje
in delo Specializiranega državnega tožilstva Republike Slovenije (v nadaljnjem
besedilu: SDT).
2. člen
(uporaba Državnotožilskega reda)
Če s tem pravilnikom ni drugače določeno,
se za organizacijo, obveščanje in delo SDT uporabljajo določbe Državnotožilskega
reda (v nadaljnjem besedilu: DTR).
3. člen
(organizacija SDT)
(1) SDT ima potrebno število državnih
tožilcev, ki je določeno z Odredbo o številu mest državnih tožilcev.
(2) SDT ima potrebno število
državnotožilskega osebja, ki je določeno z aktom o organizaciji in
sistemizaciji delovnih mest.
(3) Oddelek za preiskovanje in pregon
uradnih oseb s posebnimi pooblastili (v nadaljnjem besedilu: Posebni oddelek),
ki v skladu z zakonom, ki ureja državno tožilstvo, deluje pri SDT, ima potrebno
število delovnih mest policistov, določeno z Odredbo o številu delovnih mest
policistov.
4. člen
(sedež SDT)
Sedež SDT je v Ljubljani.
5. člen
(organizacija dela SDT)
(1) V SDT se delo organizira tako, da
so zagotovljeni specializacija, boljša učinkovitost in usklajeno delovanje
zlasti v zadevah kaznivih dejanj s področja gospodarstva in korupcije ter v
zadevah organiziranega kriminala.
(2) Državnim tožilcem, imenovanim ali
dodeljenim na SDT (v nadaljnjem besedilu: državni tožilci SDT), se določi ena
ali več specializacij po posameznih vrstah zadev in se lahko razporedijo v
enega ali več oddelkov.
6. člen
(pooblastilo vodji Posebnega oddelka)
Vodja SDT lahko v skladu z določbami DTR
prenese na vodjo Posebnega oddelka izvrševanje svojih pooblastil in
odgovornosti, zlasti glede ustanavljanja specializiranih preiskovalnih skupin
iz prejšnjega člena in izvrševanja drugih nalog, s katerimi se zagotavlja
operativna učinkovitost delovanja Posebnega oddelka.
7. člen
(policisti, začasno premeščeni v Posebni
oddelek)
(1) Določbe tega pravilnika in DTR se
smiselno uporabljajo tudi za policiste, začasno premeščene v Posebni oddelek (v
nadaljnjem besedilu: policisti).
(2) V razmerju do policistov naloge
predstojnika po zakonu, ki ureja javne uslužbence, izvršuje vodja Posebnega
oddelka.
(3) Delo policistov v posameznih
zadevah neposredno usmerja pristojni državni tožilec SDT s pisnimi odredbami,
če so odredbe ustne, pa mora državni tožilec SDT takoj izdelati uradni
zaznamek.
8. člen
(organizacija dela policistov)
Zaradi boljše učinkovitosti in usklajenega
delovanja lahko vodja Posebnega oddelka z aktom o notranji organizaciji in
sistemizaciji delovnih mest določi posebne notranje organizacijske enote, v
katere razporedi policiste.
9. člen
(izobraževanje in usposabljanje
policistov)
Izobraževanje in usposabljanje policistov
na predlog vodje Posebnega oddelka organizira Strokovno informacijski center
pri Vrhovnem državnem tožilstvu Republike Slovenije v okviru programa
izobraževanja v sodelovanju s Centrom za izobraževanje v pravosodju pri
ministrstvu, pristojnem za pravosodje, ter Policijsko akademijo Generalne
policijske uprave.
10. člen
(obveščanje SDT)
(1) Obvestilo, s katerim vodja
krajevno pristojnega okrožnega državnega tožilstva oziroma vodja pristojne
uprave oziroma enote Policije obvesti vodjo SDT o zadevah, glede katerih je
podana pristojnost SDT po določbah zakona, ki ureja državno tožilstvo, mora
vsebovati vse podatke o zadevi, ki so bili zbrani in pridobljeni do
posredovanja obvestila.
(2) Obvestilo iz prejšnjega odstavka
mora v okviru razpoložljivih podatkov obsegati zlasti:
1.    
opis kaznivega dejanja, pravno opredelitev in navedbo osumljencev
oziroma obdolžencev ter oškodovancev;
2.    
razloge oziroma navedbo dokazov za sum storitve kaznivega dejanja;
3.    
podatke in okoliščine, iz katerih izhaja, da je za uspešno odkrivanje in
pregon potrebna posebna organiziranost in usposobljenost, kot so primeroma
zlasti:
- 
stopnja organiziranosti ali nevarnosti kriminala, stopnja ogroženosti
zavarovanih dobrin, premoženjska škoda, korist ali vrednost ogrožena ali
pridobljena s kaznivim dejanjem,
- 
obseg hudodelske združbe, razširjenost njenega delovanja in morebitna
povezanost s tujino,
- 
poseben pomen dejanja, poseben položaj ali ogroženost oškodovancev in
prič,
- 
strokovna zapletenost preiskovanja zaradi potrebe po specializiranem
znanju s področja informacijsko-komunikacijskih tehnologij, finančnega
poslovanja, računovodenja in drugih področij,
- 
preiskovanje in pregon zlorab položaja nosilcev najvišjih javnih funkcij
ali pooblastil v javnem sektorju,
- 
vsebinska povezanost z dejanji, ki jih SDT že obravnava, ali bi bilo
smotrno, da se zaradi učinkovitosti pregona obravnavajo v istem postopku,
- 
vložitev predloga za začasno zavarovanje in odvzem premoženja
nezakonitega izvora ter vlaganje in zastopanje ustreznih aktov pred sodišči,
skladno z zakonom.
(3) Kadar gre za zadeve iz
pristojnosti Posebnega oddelka, se obvestilo iz prvega odstavka tega člena pošlje
vodji Posebnega oddelka. Obvestilo o podatkih iz 3. točke prejšnjega odstavka
obsega podatke in okoliščine, iz katerih izhaja, da:
-      
je kaznivo dejanje storila uradna oseba s posebnimi pooblastili, oziroma
-      
je zadeva vsebinsko povezana z dejanji, ki jih Posebni oddelek že
obravnava, oziroma
-      
bi bilo smotrno, da se zaradi učinkovitosti pregona zadeve obravnavajo v
istem postopku.
11. člen
(dodatna obvestila)
Vodja SDT ali od njega pooblaščeni državni
tožilec SDT lahko po prejemu obvestila iz prejšnjega člena:
-      
pisno zahteva dodatne podatke, pojasnila ali poročila v dopolnitev
obvestila iz prejšnjega člena ter določi rok za njihovo posredovanje,
-      
se posvetuje z osebo, ki je posredovala obvestilo, ter osebami, ki so
neposredno pristojne za obravnavanje zadeve, in o tem izdela uradni zaznamek.
12. člen
(način pošiljanja obvestil)
(1) Obvestila iz 10. in 11. člena tega
pravilnika se pošljejo pisno ali z uporabo varnih sredstev elektronskih
komunikacij ali informacijske tehnologije, tako da se pri pošiljatelju in naslovniku
shrani zapis celotnega obvestila.
(2) V nujnih primerih je obvestilo
zaradi zagotovitve pripravljenosti SDT lahko predhodno ustno napovedano, vendar
mora biti nato čimprej poslano na način iz prejšnjega odstavka.
(3) Če zadevo obravnava krajevno pristojno
državno tožilstvo, mora do dodelitve zadeve SDT nadaljevati z obravnavo v
skladu s svojimi zakonskimi pooblastili.
(4) Če zadevo obravnava SDT, pa niso
več izpolnjeni pogoji za dodelitev zadeve SDT, mora SDT do dodelitve zadeve
krajevno pristojnemu državnemu tožilstvu nadaljevati z obravnavo v skladu s
svojimi zakonskimi pooblastili.
13. člen
(obveščanje sodišča)
Če v zadevi iz tretjega ali četrtega
odstavka prejšnjega člena že teče kazenski postopek, vodja SDT o dodelitvi
obvesti pristojno sodišče. Po potrebi obvesti o dodelitvi zadeve tudi druge
pristojne organe.
14. člen
(kraj opravljanja dela)
(1) Vodja SDT in imenovani državni
tožilci opravljajo svojo funkcijo praviloma na sedežu SDT. Dodeljeni državni
tožilci opravljajo delo iz pristojnosti SDT na sedežu SDT ali na sedežu
okrožnega državnega tožilstva, pri katerem so imenovani.
(2) Ne glede na prejšnji odstavek
lahko vodja SDT glede na obseg in posebne zahteve za obravnavanje posamezne
zadeve ali skupine zadev ali če to narekujejo organizacijski razlogi, odloči,
da državni tožilec SDT v posamezni zadevi opravlja delo na okrožnem državnem
tožilstvu, ki bi bilo krajevno pristojno za obravnavanje zadeve.
15. člen
(pomoč pri opravljanju nalog SDT)
(1) Vodja okrožnega državnega
tožilstva, kjer državni tožilec SDT opravlja delo v posamezni zadevi, po
dogovoru z vodjo SDT sodeluje s SDT pri opravljanju njegovih nalog, zagotavlja
potrebno administrativno in tehnično pomoč ter druge pogoje za delo.
(2) Pomoč pri opravljanju nalog SDT na
podlagi dogovora med državnim tožilcem SDT in vodjo okrožnega državnega
tožilstva iz prejšnjega odstavka zagotavljajo državni tožilci oziroma
državnotožilsko osebje po odredbi vodje tega okrožnega državnega tožilstva.
16. člen
(ločenost vodenja v informacijskem
sistemu)
Na sedežu SDT se vložišče in vpisniki
organizirajo s sistemom pravic, ki za potrebe SDT in Posebnega oddelka
omogočajo ločeno vodenje podatkov v informacijskem sistemu.
KONČNI DOLOČBI
17. člen
(razveljavitev predpisa)
Z dnem uveljavitve tega pravilnika preneha
veljati Navodilo o delu skupine državnih tožilcev za pregon organiziranega
kriminala (Uradni list RS, št. 53/06, 70/08 in 58/11 – ZDT-1).
18. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-313/2011
Ljubljana, dne 25. januarja 2012
EVA 2011-2011-0013
Aleš Zalar l.r.
Minister
za pravosodje