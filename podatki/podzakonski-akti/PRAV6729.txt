I. SPLOŠNE DOLOČBE
1. člen
Pravilnik o notranji organizaciji in sistemizaciji delovnih
mest Sodnega sveta Republike Slovenije (v nadaljevanju: sodni svet) ureja: 
1.     
notranjo organizacijo, s katero je določena strokovna služba sodnega
sveta, njena delovna področja, način vodenja strokovne službe, naloge,
pooblastila, odgovornosti, pravice in dolžnosti zaposlenih in 
2.     
sistemizacijo delovnih mest, s katero so določeni podatki posameznih
delovnih mest ter število in vrsta uradniških delovnih mest.
II. NOTRANJA ORGANIZACIJA
2. člen
Sodni svet ima strokovno službo, v okviru katere je urad
sodnega sveta. 
Strokovno službo sestavljajo: 
-       
sekretar sodnega sveta – višji sodnik dodeljen v strokovno službo
sodnega sveta (v nadaljevanju: sekretar) 
-       
svetovalec v strokovni službi sodnega sveta (v nadaljevanju:
svetovalec). 
Urad sodnega sveta sestavljajo: 
-       
vodja urada sodnega sveta (v nadaljevanju: vodja urada) 
-       
tajnik sodnega sveta (v nadaljevanju: tajnik). 
V pravilniku uporabljeni izrazi zapisani v moški obliki, se
uporabljajo za osebe obeh spolov.
3. člen
Strokovna služba sodnega sveta opravlja zadeve uprave sodnega
sveta ter administrativno delo, potrebno za delovanje sodnega sveta. 
Urad sodnega sveta opravlja naloge poslovanja z dokumentarnim
gradivom in vložišča, kurirske naloge, telefonske povezave, preskrbo
pisarniškega materiala in blagajniških sredstev ter opravlja tajniška dela za
predsednika in člane sodnega sveta, sekretarja ter svetovalca. 
Opisi delovnih nalog osebja strokovne službe so natančneje
navedeni v katalogu delovnih mest, ki je sestavni del tega pravilnika.
4. člen
Sekretar sodnega sveta vodi in nadzira delo strokovne službe
sodnega sveta. 
Sekretar vodi in odgovarja za popolno in smotrno izvrševanje
delovnih nalog strokovne službe sodnega sveta. 
Sekretar ima v razmerju do zaposlenih v strokovni službi
položaj predstojnika, razen glede imenovanj in razrešitev, ki so v pristojnosti
predsednika sodnega sveta oziroma sodnega sveta in odgovarja za izvrševanje
svojih delovnih nalog predsedniku in sodnemu svetu.
5. člen
Sekretar zagotavlja javnost dela sodnega sveta z dajanjem
uradnih sporočil ter na druge načine, ki omogočajo javnosti, da se seznani z
delom sodnega sveta in reševanjem vprašanj z njegovega delovnega področja. 
Svetovalec lahko daje podatke in informacije z delovnega
področja sodnega sveta samo v okviru svojih pooblastil in ob soglasju
sekretarja oziroma predsednika sodnega sveta.
6. člen
Svetovalec, vodja urada in tajnik odgovarjajo za izvrševanje
svojih delovnih nalog neposredno sekretarju.
PRAVICE IN OBVEZNOSTI OSEBJA STROKOVNE SLUŽBE
7. člen
Osebje strokovne službe sodnega sveta opravlja delo, določeno
z zakoni, poslovnikom in pravilniki sodnega sveta ter drugimi predpisi. 
Osebje strokovne službe sodnega sveta se mora v službi in
izven nje vselej vesti tako, da varuje dostojanstvo sodnega sveta, njegovo
nepristranskost in ugled. 
Osebje strokovne službe sodnega sveta ima pravico in
dolžnost, da se strokovno izpopolnjuje. 
Osebje strokovne službe sodnega sveta ne sme sprejemati
funkcij ali opravljati drugih dejavnosti, če niso združljive z neodvisnostjo in
ugledom sodnega sveta. O sprejemu funkcije ali dejavnosti mora predhodno
seznaniti predsednika. 
O združljivosti odloča predsednik s sklepom. O pritožbi zoper
sklep odloča sodni svet. 
Kršitev določb iz drugega in četrtega odstavka tega člena
predstavlja disciplinsko kršitev.
8. člen
Osebje strokovne službe mora ohraniti kot tajnost vse podatke
za katere zve pri svojem delu v sodnem svetu in imajo naravo zaupnih ali
osebnih podatkov. 
Kršitev varovanja tajnosti in kršitev varovanja osebnih
podatkov sta hujši kršitvi delovnih obveznosti, za katere je osebje strokovne
službe sodnega sveta disciplinsko odgovorno. 
Za izvajanje postopkov in ukrepov za varovanje zaupnih in
osebnih podatkov sta v okviru svojih pristojnosti odgovorna sekretar in vodja
urada sodnega sveta. 
Osebje strokovne službe sodnega sveta ne sme izražati svojega
mnenja o vprašanjih, ki so predmet zadeve, ki je v postopku odločanja ali
obravnavanja pred sodnim svetom. Prav tako ne smejo javno komentirati odločitev
sodnega sveta.
9. člen
Strokovna služba in urad sodnega sveta posluje pet delovnih
dni v tednu in sicer ob ponedeljkih, torkih, sredah, četrtkih in petkih. 
V strokovni službi in uradu sodnega sveta velja premakljiv
delovni čas med 7.30 in 18. uro tako, da se zagotovi obvezna prisotnost na delu
v času od 9. do 15. ure oziroma v petek do 14.30 ure. Ob dnevih, ko so seje
sodnega sveta, traja za osebje strokovne službe in urada, za katero tako odredi
sekretar, obvezna prisotnost na delu od 9. ure do zaključka seje sodnega sveta.
V okviru premakljivega razpona delovnega časa mora osebje
strokovne službe sodnega sveta, upoštevajoč naravo dela sodnega sveta, opraviti
40-urno tedensko delovno obveznost. 
Sekretar lahko določi posameznemu delavcu strokovne službe
sodnega sveta krajši delovni čas, drugačen razpored delovnega časa z namenom,
da opravi določene naloge ali če to zahteva in dopušča nemoteno opravljanje
dela strokovne službe in urada sodnega sveta.
10. člen
Vsa pisanja, ki prihajajo na sodni svet po pošti, prevzema na
pošti oseba, ki ima pooblastilo sekretarja sodnega sveta. 
Pisanja, ki prihajajo na sodni svet po pošti, lahko na
podlagi dogovora z Vrhovnim sodiščem Republike Slovenije, prevzema oseba
sodnega sveta iz prvega odstavka tega člena v vložišču navedenega sodišča. 
Pisanja sodnega sveta odpravlja urad sodnega sveta po pošti,
lahko pa se na podlagi dogovora z Vrhovnim sodiščem Republike Slovenije
odpravljajo preko vložišča navedenega sodišča.
11. člen
Pošto, kakor tudi vsa druga pisanja, ki so neposredno
dostavljena v strokovno službo sodnega sveta, prevzema vodja urada ali tajnik
urada sodnega sveta, ki potrdi prevzem v dostavni knjigi, na drugopisu pisanja
ali o prevzemu izda posebno potrdilo. 
Vodja ali tajnik urada sodnega sveta odpre ovojnice pošiljk
in odtisne na prvo stran izvirnika pisanja prejemno štampiljko, v kateri označi
datum prejema vloge in se podpiše. 
Vodja ali tajnik urada sodnega sveta ne odpirata pošiljk, na
katerih je prvo naslovljen predsednik, posamezni član sodnega sveta, sekretar
ali delavec strokovne službe ali urada ter pošiljk, ki so označene kot zaupne
oziroma iz ovojnice pošiljke izhaja, da po predpisih sodnega sveta ali posebnih
zakonov veljajo za zaupne. Na te pošiljke odtisne prejemno štampiljko na
ovojnico in jo izroči naslovniku, zaupno pošto pa sekretarju ali svetovalcu, s
tem, da na ovojnico odtisne štampiljko »ZAUPNO«. 
Prejeta pisanja predloži vodja ali tajnik urada sodnega sveta
sekretarju ali svetovalcu, ki odredi vrsto vpisnika ter odredi način postopanja
z vlogami.
12. člen
Če se pisanje nanaša na novo zadevo se vpiše v ustrezen
vpisnik in odpre spis in opremi z opravilno številko. 
Vsak nov spis se opremi z ovitkom, na katerem je na naslovni
strani označba vpisnika zadeve, ime in priimek udeleženca v postopku, če se
zadeva nanaša na sodnika pa tudi ime in sedež sodišča. 
Pisanja, ki se nanašajo na že obstoječe spise se vpišejo v
popis spisa ter vložijo v ustrezen spis. 
Spis se uredi tako, da se pisanja vložijo kronološko, kot so
vpisana v popis spisa. 
Pri računalniško podprtem načinu vodenja vpisnika lahko
predstavlja ovitek spisa računalniški izpis, ki se vloži v poseben plastični
ovitek ali nalepi na ovitek spisa. 
V vsakem spisu se vodi popis spisa. Popis spisa vsebuje kratko
vsebino posameznega pisanja, njegovo redno in listovno številko, označbo prilog
ter datum prejema pisanja. 
Pisanja se vpisujejo v popis spisa sproti.
13. člen
Označba vpisnika: 
-       
s številko 1 se označijo predlogi sodnega sveta za izvolitev sodnikov,
ki so naslovljeni na Državni zbor Republike Slovenije; 
-       
s številko 2 se označijo odločbe sodnega sveta; 
-       
s številko 3 se označijo dopisi sodnega sveta in dopisi, ki so
naslovljeni na sodni svet; 
-       
s številko 4 se označijo akti sodnega sveta; 
-       
s številko 5 se označijo osebni spisi sodnikov; 
-       
s številko 6 se označijo pritožbe strank in pisanja strankam. 
Vpisniki se vodijo v šestih vpisnih knjigah za vsako
koledarsko leto z naslednjimi oznakami: 
-       
vpisna knjiga številka 1/ letnik 
-       
vpisna knjiga številka 2/ letnik 
-       
vpisna knjiga številka 3/ letnik 
-       
vpisna knjiga številka 4/ letnik 
-       
vpisna knjiga številka 5/ letnik 
-       
vpisna knjiga številka 6/ letnik
14. člen
Vloge strank in pisanja sodnega sveta se opremijo z opravilno
številko. 
Prva številka predstavlja označbo vpisnika, druga predstavlja
letnico in tretja številko zaporednega vpisa (Številka: 1/2003-13). 
Dokumenti, ki imajo naravo zaupnih dokumentov imajo poleg
označbe vpisnika tudi označbo »zaupno«.
15. člen
Vsaka vloga oziroma pisanje sodnega sveta se vpiše v vpisno
knjigo, kjer se zapiše: datum prejema vloge, ime stranke oziroma naziv organa
(pošiljatelj vloge), kratko vsebino pisanja ter datum odprave odgovora oziroma
odločbe sodnega sveta. V zadevah, kjer je pomemben datum prejema pošiljke, se
zabeleži tudi datum, ko je naslovnik sprejel odločbo sodnega sveta ter
pravnomočnost odločbe. Zadeve, ki imajo naravo zaupnih dokumentov se v vpisni
knjigi označijo z oznako »zaupno«. 
Vidno se označijo vloge, ki so vpisane v vpisno knjigo in v
katerih je sodni svet izdal končno odločbo ter vloge, v katerih je odločal
sodni svet in je bil sprožen sodni postopek.
16. člen
Spis se vloži v arhiv, ko je v zadevi izdan končni sklep ali
odločba ali je zadeva zaključena na podlagi dokončnega odgovora ali mnenja
sodnega sveta in so izvršena vsa opravila. 
Ko vodja urada ali tajnik urada sodnega sveta ugotovi, da so
izpolnjeni pogoji po prvem odstavku tega člena, odtisne na ovitku spisa
štampiljko »vložiti v arhiv in hraniti do…..«, zaznamek datira in ga podpiše. 
Če obstajajo spisi z oznako zaupnosti, se navedeni spisi po
preteku roka hranjenja komisijsko uničijo. Komisija ima tri člane, ki jo
imenuje in vodi sekretar sodnega sveta. 
Roki hranjenja dokumentarnega gradiva sodnega sveta so
naslednji: 
1.     
zadeve vodene pod vpisnikom številka 1 - eno leto po odločitvi Državnega
zbora Republike Slovenije, 
2.     
zadeve vodene pod vpisnikom številka 2, 3, 4 in 5 – trajno; 
3.     
zadeve vodene pod vpisnikom številka 6–5 let od zadnje odločitve oziroma
odgovora sodnega sveta stranki; 
4.     
dokumentacija, ki je priložena kandidacijskim postopkom – se hrani 1
leto od dokončne odločitve sodnega sveta, v primeru sprožitve sodnega postopka
pa trajno 
5.     
poslovne knjige – 10 let; 
6.     
končni obračuni plač ter izplačilne liste za obdobje, za katera ni
končnih obračunov plač – trajno; 
7.     
evidenčni kartoni o izrabi delovnega časa – 5 let; 
8.     
delovne knjižice – dokler traja delovno razmerje. 
Če je za posamezne dokumente določen na podlagi drugih
predpisov krajši ali daljši rok hranjenja, se upoštevajo določbe navedenih
predpisov.
17. člen
Vpogled v spis oziroma drugo dokumentacijo sodnega sveta je
prosilcem dovoljen v skladu z Zakonom o dostopu do informacij javnega značaja. 
Prosilec lahko zahteva dostop do informacije javnega značaja
z ustno ali pisno zahtevo. O dostopu odloča predsednik. 
Prosilec mora podpisati izjavo o varovanju osebnih podatkov,
s katerimi se ob vpogledu seznani. 
Pravica do vpogleda v spis se ne nanaša na pripravljalni del
spisa, ki obsega osnutke poročil, odločb in sklepov, predlogov in druge
dokumentacije (tabele, povzetki predlogov in vlog udeležencev v postopku ter
osebni podatki zaupne narave) ter na listine, ki so označene oziroma imajo
značaj poslovne, uradne ali druge tajnosti. 
Vpogled se opravi v uradu sodnega sveta, pod nadzorom
sekretarja, svetovalca ali vodje oziroma tajnice urada sodnega sveta. 
O vpogledu spisa ali dela dokumentacije v spisu se naredi
uradni zaznamek, v katerem se navede datum in uro vpogleda dokumentacije, ime
in priimek osebe, ki je spis vpogledala ter ime in priimek osebe, ki je vršila
nadzor, ki uradni zaznamek tudi podpiše. 
Če udeležencu v postopku ni bilo dovoljeno vpogledati
posamezne dokumentacije v spisu, lahko poda predlog, o katerem odloča
predsednik. O pritožbi zoper sklep predsednika odloča sodni svet. 
Izjava o varovanju osebnih podatkov iz prvega odstavka ter
uradni zaznamek se vložita v spis, ki je bil vpogledan.
III. SISTEMIZACIJA DELOVNIH MEST
18. člen
V katalogu delovnih mest, ki je sestavni del tega pravilnika
je pri posameznih delovnih mestih navedeno: 
-       
opis nalog, 
-       
pogoji za opravljanje dela na delovnem mestu, 
-       
tarifni razred, 
-       
plačna skupina in podskupina, 
-       
plačni razred delovnega mesta oziroma naziva in dodatki k osnovni plači,
-       
ali se delo opravlja s krajšim delovnim časom od polnega delovnega časa,
-       
katerih nalog skladno s predpisi ne smejo opravljati ženske in mladina, 
-       
katere naloge lahko opravljajo invalidi, 
-       
oznaka skupine, v katero spada delovno mesto glede na oceno tveganja
skladno z zakonom, ki ureja varstvo in zdravje pri delu, 
-       
pooblastilo za dostop do tajnih podatkov. 
Za uradniško delovno mesto ali položaj so določeni tudi
nazivi, v katerih se lahko skladno s predpisi opravlja delo na tem delovnem
mestu. 
Za delovno mesto se po potrebi določijo druge posebnosti
delovnega mesta. 
V katalogu delovnih mest je določeno število in vrsta
uradniških delovnih mest v strokovni službi in uradu sodnega sveta. 
Sistemizacija je v skladu z obsegom sredstev, ki so v
finančnem načrtu predvidena za plače in druge osebne prejemke, ki jih plačuje
delodajalec.
19. člen
O izbiri kandidatov, ki so se prijavili na javni natečaj
odloča predsednik. Na predlog predsednika lahko sodni svet sestavi tričlansko
komisijo, ki odloča o izbiri kandidatov na prosto delovno mesto. 
O dodelitvi višjega sodnika v strokovno službo sodnega sveta,
na mesto sekretarja, odloča sodni svet na seji.
20. člen
Sistemizacija je v skladu s kadrovskim načrtom, tako da
število sistemiziranih delovnih mest ni višje od števila delovnih mest,
dovoljenih v kadrovskem načrtu.
21. člen
Za delovna mesta oziroma nazive, za katere se ne zahteva
univerzitetna izobrazba ali visoka strokovna izobrazba s specializacijo oziroma
magisterijem, se predpisane delovne izkušnje skrajšajo za tretjino v primeru,
da naloge na tem delovnem mestu opravlja javni uslužbenec, ki ima univerzitetno
izobrazbo ali visoko strokovno izobrazbo s specializacijo oziroma magisterijem.
Predpisane delovne izkušnje za nazive VIII. stopnje se pod istimi pogoji
skrajšajo na 8 mesecev. 
Za delovna mesta oziroma nazive, za katera se ne zahteva magisterij
ali doktorat, zahteva pa se univerzitetna izobrazba ali visoka strokovna
izobrazba s specializacijo oziroma magisterijem, se predpisane delovne izkušnje
skrajšajo za tretjino v primeru, da naloge na tem delovnem mestu opravlja javni
uslužbenec, ki ima magisterij, doktorat oziroma zaključen specialistični študij
iz mednarodnih odnosov.
22. člen
V sodnem svetu se lahko vsa delovna mesta opravljajo kot
delovna mesta s krajšim delovnim časom od polnega delovnega časa.
23. člen
Invalidi lahko opravljajo tista dela, ki so jih glede na
svojo delovno zmožnost sposobni opravljati, v skladu z opisom del in nalog
delovnega mesta kot izhaja iz sistemizacije delovnih mest, ki so navedene v
katalogu delovnih mest, ki je sestavni del tega pravilnika.
24. člen
Za delovna mesta se določi naslednja poskusna doba, kot
poseben pogoj, in sicer: 
-       
za delovna mesta, za katera se zahteva višja ali manj kot višja
izobrazba v trajanju štirih mesecev, 
-       
za delovna mesta, za katera se zahteva univerzitetna izobrazba, v
trajanju šestih mesecev. 
Doba trajanja poskusnega dela se opredeli v pogodbi o
zaposlitvi oziroma aktu o razporeditvi na delovno mesto.
25. člen
Odpovedni rok za delovna mesta za katera se zahteva višja ali
manj kot višja izobrazba je tri mesece, za delovna mesta za katera se zahteva
univerzitetna izobrazba je štiri mesece.
IV. PREHODNE IN KONČNE DOLOČBE
26. člen
Do začetka uporabe zakona o sistemu plač v javnem sektorju se
pri posameznih delovnih mestih v sistemizaciji namesto plačnega razreda
delovnega mesta oziroma naziva navede količnik za določitev osnovne plače za
delovno mesto oziroma nazive, v katerih se opravlja delo na delovnem mestu in
dodatke k osnovni plači.
27. člen
Akti o razporeditvi javnih uslužbencev na delovna mesta se
izdajo v skladu s tem pravilnikom in uredbo, razporeditev pa začne učinkovati z
dnem dokončnosti akta o razporeditvi, vendar ne pred začetkom uporabe
sistemizacije.
28. člen
Z dnem uporabe tega akta preneha veljati Pravilnik o notranji
organizaciji in sistemizaciji delovnih mest sodnega sveta št. 4/2003 – 2 z dne
24. 4. 2003 z vsemi spremembami.
29. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 4/2004–2
Ljubljana, dne 13. januarja 2005.
Predsednik 
Peter Hauptman l. r.