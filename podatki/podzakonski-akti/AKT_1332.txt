I. SPLOŠNI DOLOČBI
1. člen
(vsebina splošnega akta)
Ta splošni akt določa tehnične usmeritve, ki jih upoštevajo
operaterji pri oceni tveganj, vsebino varnostne politike ter tehnične in
organizacijske ukrepe, ki jih upoštevajo operaterji z namenom zmanjšanja tveganj
za varnost omrežij, informacijskih sistemov in podatkov ter usmeritve glede
načrtovanja in zagotavljanja neprekinjenega poslovanja.
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
Avtentičnost je pristna in nepotvorjena lastnost omrežja, informacijskih
sistemov, shranjenih, obdelanih ali prenesenih podatkov.
2.     
Celovitost omrežja je zmožnost sistema, da zagotovi določene lastnosti v
okviru vnaprej opredeljenih zmogljivosti in funkcionalnosti z namenom, da se
zagotovi neprekinjeno delovanje oziroma razpoložljivost.
3.     
Grožnja je potencialna nevarnost ozirom možen vzrok za varnostni
incident, ki bi lahko ob primernih okoliščinah povzročila škodo organizaciji
oziroma negativno vplivala na zaupnost, celovitost in razpoložljivost sredstva.
4.     
Kibernetska grožnja je grožnja skladno z zakonom, ki ureja informacijsko
varnost.
5.     
Ključna sredstva vključujejo elemente in funkcije omrežnih storitev in
podporne informacijske sisteme v fizični, programski ali kakršni koli
virtualizirani obliki pri operaterju ali pri ponudniku storitev v oblaku,
katerih odpoved ali zloraba bi imela velik vpliv v smislu velikega števila
prizadetih uporabnikov, daljšega izpada storitev, izgube zaupnosti,
razpoložljivosti ali celovitosti omrežja.
6.     
Kritični subjekti so upravljavci kritične infrastrukture skladno z
zakonom, ki ureja kritično infrastrukturo, izvajalci bistvenih storitev, organi
državne uprave in ostali zavezanci na podlagi zakona, ki ureja informacijsko
varnost in nosilci ključnih delov sistema varnosti države.
7.     
Ranljivost je obstoj šibkosti arhitekture ali posamezne opreme,
procesov, posledica napak v implementaciji ali upravljanju, odsotnosti
notranjih kontrol, ki lahko vodi v nepričakovane neželene dogodke, ki lahko
ogrozijo varnost omrežij, informacijskih sistemov in storitev.
8.     
Razpoložljivost pomeni pravočasen in zanesljiv dostop do sredstev,
omrežij, storitev, podatkov ali informacij na zahtevo pooblaščenega uporabnika.
9.     
Sredstvo je vse kar ima določeno vrednost za organizacijo, predvsem pa
vključuje strojno in programsko opremo, podatke, omrežno infrastrukturo in
ljudi.
10.  
Tveganje je potencial oziroma verjetnost, da bo dana grožnja izkoristila
ranljivost sredstva ali skupine sredstev in tako povzročila organizaciji škodo
oziroma negativno vplivala na zaupnost, celovitost in razpoložljivost sredstev
ali skupne sredstev.
11.  
Zaupnost je lastnost shranjenih, prenesenih ali obdelanih podatkov in
povezanih storitev, ki zagotavlja, da informacija ni na voljo ali razkrita
nepooblaščenim osebam ali procesom.
(2) Preostali izrazi, uporabljeni v tem splošnem aktu, imajo
enak pomen kot je določen v Zakonu o elektronskih komunikacijah (Uradni list
RS, št. 130/22 in 18/23 – ZDU-1O; v nadaljnjem besedilu: zakon).
II. SISTEM UPRAVLJANJA VAROVANJA INFORMACIJ IN NEPREKINJENEGA
POSLOVANJA
3. člen
(varnostna politika)
(1) Operater vzpostavi varnostno politiko, ki vsebuje
informacijsko varnostno politiko in politiko neprekinjenega poslovanja (v
nadaljnjem besedilu varnostna politika), ki obsega najmanj:
1.     
določitev obsega sistema upravljanja varovanja informacij (v nadaljnjem
besedilu: SUVI) in obsega sistema upravljanja neprekinjenega poslovanja (v
nadaljnjem besedilu: SUNP),
2.     
zahteve iz zakona in tega splošnega akta,
3.     
navedbo tveganj, nevarnosti in groženj, ki bi lahko ogrozile izvajanje
elektronskih komunikacij,
4.     
navedbo organizacijskih vlog, odgovornosti in pooblastil zaposlenih za
izvajanje ukrepov informacijske varnosti,
5.     
upravljanje in varovanje informacij, informacijskih sistemov, omrežij
ter storitev tako s strani zaposlenih kot tudi pogodbenih partnerjev.
(2) Informacijsko varnostno politiko in ukrepe za
obvladovanje tveganj sprejme vodstvo. Operater mora varnostno politiko in
ukrepe za obvladovanje tveganj sporočiti zaposlenim ter relevantnim pogodbenim
partnerjem.
(3) Poslovodstvo operaterja izkazuje zavezanost in podporo k
upravljanju in nenehnemu izboljševanju informacijske varnosti ter izpolnjevanju
veljavnih zahtev v zvezi z informacijsko varnostjo.
(4) Varnostna politika operaterja sledi bistvenim načelom,
kot jih določajo relevantni standardi in dobre prakse s področja upravljanja in
varovanja informacij ter neprekinjenega poslovanja.
4. člen
(upravljanje s tveganji)
(1) Operater z uporabo dobrih industrijskih praks, priporočil
Agencije Evropske unije za varnost omrežij in informacij (v nadaljnjem
besedilu: ENISA) in mednarodnih standardov s področja informacijske varnosti, s
tehničinimi sredstvi in z informacijami iz dostopnih virov vseskozi prepoznava,
obravnava, ocenjuje in vrednoti potencialne grožnje, vključno s kibernetskimi in
ranljivosti sredstev, informacijskih sistemov in programske opreme.
(2) V okviru upravljanja s tveganji operater prepozna,
opredeli in dokumentira:
1.     
vsa sredstva, poslovne procese in funkcije, ki so pomembne za delovanje
javnih komunikacijskih storitev operaterja,
2.     
informacije in podatke, ki omogočajo ključne poslovne procese in
aktivnosti operaterja,
3.     
verjetnost nastanka posamezne grožnje in vse potencialne negativne
posledice v primeru izrabe grožnje, ki bi lahko vplivale na varnost omrežij in
informacijskih sistemov, poslovanje operaterja in njegove storitve.
(3) Na podlagi prepoznanih sredstev, poslovnih procesov,
informacij in podatkov iz prejšnjega odstavka operater izvede analizo
obvladovanja tveganj in na njeni podlagi izvede oceno sprejemljive ravni
tveganj ter uvede ustrezne ukrepe za preprečitev ali omilitev neželenih učinkov
in zagotovi nenehno izboljševanje teh ukrepov.
(4) Upravljanje tveganj je sestavni del informacijske
varnostne politike in se upošteva tako pri implementaciji SUVI kot tudi pri
tekočem poslovanju.
5. člen
(minimalni obseg varnostnih ukrepov)
(1) Operater na podlagi izvedene analize znanih in zaznanih
tveganj z namenom zagotavljanja visoke ravni varnosti omrežij, informacijskih
sistemov in storitev ter zmanjšanja vpliva varnostnih incidentov, sprejme
ustrezne varnostne ukrepe.
(2) Varnostni ukrepi iz prejšnjega odstavka morajo biti
dokumentirani, pri čemer morajo biti upoštevani vsi vidiki informacijske
varnosti, vključno s fizično varnostjo omrežij in informacijskih sistemov.
(3) Pri določanju ciljev varnostne politike in pri
sprejemanju varnostnih ukrepov operater v največji meri upošteva vsakokrat
veljavne smernice ENISA (npr. angl. »Guideline on Security Measures under the
EECC«) ter priporočila Skupine za sodelovanje glede varnosti omrežij in
informacij (v nadaljnjem besedilu: Skupina NIS).
(4) Operater na podlagi analize tveganj vseskozi posodablja
varnostne ukrepe, kadar nastanejo bistvene spremembe v okviru SUVI ali po
težjem ali kritičnem incidentu, vendar najmanj enkrat letno.
6. člen
(vsebina SUNP)
(1) Operater v okviru SUNP ob upoštevanju njegovih lokacij,
njegove velikosti in kompleksnosti, pripravi strateški in taktični načrt in
postopke za zagotavljanje neprekinjenega poslovanja ter izvede oceno vpliva na
poslovanje in oceno tveganja, ki zajema navedbo možnih dogodkov in varnostnih
incidentov, ki vplivajo na neprekinjeno poslovanje, vključno zaradi odpovedi
elementov omrežij, informacijskih sistemov, kadrovskih razlogov, odpovedi
oskrbe z energenti, dobave opreme oziroma storitev podpore tretje ravni.
(2) Na podlagi izvedene ocene iz prejšnjega odstavka operater
določi minimalno raven neprekinjenega poslovanja tako, da sprejme naslednje
ukrepe:
1.     
ob upoštevanju pogodb in vseh ostalih pravno zavezujočih obveznosti
določi minimalen nabor in raven kakovosti javnih komunikacijskih storitev, ki
morajo prednostno delovati ob motnjah ali prekinitvah,
2.     
določi odgovorne osebe z jasnimi vlogami, pooblastili in odgovornostmi,
3.     
določi primerne in potrebne nadomestne prostore, informacijske sisteme
in elemente omrežja,
4.     
vzpostavi učinkovit proces shranjevanja oziroma varnostnega arhiviranja
(po potrebi na varno rezervno lokacijo) in obnove podatkov v primeru izgube,
kar se periodično preverja,
5.     
izdela načrt kriznega upravljanja v primeru izpada posameznih lokacij,
odpovedi informacijskih sistemov ali posameznih elementov omrežja, izpada
oskrbe z električno energijo, drugimi viri oziroma odpovedjo lastnih ali
zunanjih storitev,
6.     
izdela načrt za hitro in uspešno obnovo poslovanja ob motnjah ali
prekinitvah,
7.     
izdela načrt potrebnih sredstev in storitev podpore tretje ravni za
namen zagotavljanja neprekinjenega poslovanja.
(3) Operater redno pregleduje izvajanje in učinkovitost
ukrepov iz prejšnjega odstavka, analizira pretekle motnje oziroma prekinitve in
dokumentira podatke o preventivno izvedenih vajah.
(4) Poslovodstvo operaterja enkrat letno potrdi ustreznost in
učinkovitost SUNP. Operater dokumentira sprejete in izvedene postopke in ukrepe
iz drugega odstavka tega člena ter jih na zahtevo Agencije za komunikacijska
omrežja in storitve Republike Slovenije (v nadaljnjem besedilu: agencija)
predloži na vpogled ali jih posreduje.
(5) Operater pri pripravi in izvajanju SUNP na podlagi tega
splošnega akta poleg določbe šestega odstavka 115. člena zakona upošteva tudi
priporočila ENISA ter Skupine NIS.
7. člen
(dokumentirane informacije)
(1) Operater v zvezi s SUVI in SUNP sprejme najmanj:
1.     
dokumente, ki opredeljujejo informacijsko varnostno politiko, njene
cilje, obseg in način merjenja rezultatov njene učinkovitosti ter način
obravnavanja njenih kršitev,
2.     
dokumente, ki opisujejo postopke za ugotavljanje, ocenjevanje, analizo
in obvladovanje tveganj, vključno s tveganji zaradi nepooblaščenega razkritja
osebnih podatkov oziroma prometnih podatkov, uporabe šifriranja, kjer je to
potrebno in zapise o potrebnih ukrepih za zaščito le-teh,
3.     
dokumente, ki vsebujejo seznam poslovnih procesov, funkcij, informacij
in podatkov, ki so ključna za neprekinjeno poslovanje,
4.     
seznam in opredelitev kritičnosti sredstev, lastnih in najetih, ki so
potrebna za delovanje storitev, in njihovih lokacij ter seznam njihovih
skrbnikov in upravljavcev,
5.     
ažuren načrt fizične in logične arhitekture omrežja ter fizičnih in
logičnih povezav z drugimi operaterji,
6.     
dokumente, ki določajo postopke za upravljanje dostopa do sredstev
(omrežij, informacijskih sistemov in naprav ter spreminjanja njihovih
nastavitev), in sicer postopke za dodeljevanje in odvzemanje uporabniških
pravic in gesel ter postopke za nadzor nad njimi,
7.     
dokumente, ki določajo postopke in ukrepe za upravljanje in
posodabljanje ključnih sredstev (omrežij, informacijskih sistemov in naprav ter
spreminjanja njihovih nastavitev),
8.     
dokumente, ki določajo postopke in ukrepe za odkrivanje, prepoznavanje,
preiskovanje, obvladovanje, obveščanje in poročanje o varnostnih incidentih,
vključno z zapisi o nastalih varnostnih incidentih in oceno njihovega vpliva na
izvajanje javnih komunikacijskih storitev ter izvedenih ukrepih za njihovo
preprečevanje oziroma za omilitev posledic nastanka varnostnih incidentov,
9.     
dokumente, ki določajo postopke, organizacijske vloge, odgovornosti in
ukrepe za zagotavljanje neprekinjenosti poslovanja ter zahtevane ravni
informacijske varnosti (varnost omrežij, informacijskih sistemov in podatkov)
tudi v primeru katastrofalnega izpada ali ob naravnih in drugih nesrečah
oziroma kadar je potrebno upravljanje z varnostnimi kopijami,
10.  
kadrovsko politiko in popis konkretnih pogojev in zahtev tudi glede
usposobljenosti za zaposlene na delovnih mestih, ki so pomembna za
informacijsko varnost ter nemoteno izvajanje javnih komunikacijskih storitev,
11.  
dokumente, ki popisujejo zahteve, ki jih morajo izpolnjevati dobavitelji
in ponudniki podpore tretje ravni (izvajanje storitev zunanjih izvajalcev pri
vzpostavitvi, vzdrževanju in nadgradnjah omrežij, informacijskih sistemov ter
naprav) za blažitev tveganj, povezanih z dostopi do sredstev, vključno z
dogovori o zaupnosti in nerazkrivanju informacij,
12.  
seznam fizično varovanih komunikacijskih objektov in pasivne
komunikacijske infrastrukture, ključnih za neprekinjeno delovanje storitev
operaterjev ter zapise ukrepov v zvezi z varovanjem le-teh,
13.  
dnevnike dogodkov, ki beležijo aktivnosti, okvare in varnostne incidente
na ključnih sredstvih za vsaj šest mesecev od nastanka posameznega dogodka,
14.  
dokumente, ki opisujejo postopke za preverjanje in ocenjevanje
učinkovitosti SUVI in SUNP ter zapise o izvedenih korektivnih ukrepih.
(2) Za dokumente iz prejšnjega odstavka mora operater
vzpostaviti dokumentni sistem, ki zagotavlja:
1.     
odobritev dokumentov, preden so objavljeni,
2.     
pregledovanje in dopolnjevanje dokumentov,
3.     
uporabo najnovejših verzij ustreznih dokumentov,
4.     
da bodo dokumenti na razpolago tistim, ki jih potrebujejo oziroma morajo
biti z njimi seznanjeni ter
5.     
sledljivost in varno hrambo dokumentov.
8. člen
(varnost signalne kontrolne ravnine)
(1) Operater mora na robu omrežja in na ključnih vozliščih,
kjer se izvaja izmenjava prometa (npr. HLR/HSS, MME, SMSC itd.) izvajati
primerne in sorazmerne varnostne ukrepe za preprečevanje zlorab na ravni
signalne kontrolne ravnine, kot je prestrezanje komunikacij in drugih podatkov,
lažno predstavljanje, preprečevanje neželenih SMS sporočil, sledenje
terminalom, DDoS napadi na omrežje in uporabnike.
(2) Operaterji za preprečevanje zlorab na ravni protokola SS7
v čim večji meri upoštevajo vse veljavne smernice Združenja GSMA (v
nadaljevanju: GSMA) in ENISA.
9. člen
(varnost omrežij 5G)
(1) Poleg ostalih določb tega splošnega akta, operater, ki
upravlja z elementi in funkcijami omrežja 5G zagotovi, da:
1.     
elementi in funkcije omrežja 5G izpolnjujejo funkcionalnosti in tehnične
specifikacije, kot jih opredeljujejo mednarodni in evropski tehnični standardi
(3GPP, ETSI),
2.     
je arhitektura in varnost omrežja 5G in njenih funkcij, izvedena v
skladu z veljavnimi mednarodnimi in evropskimi tehničnimi standardi (3GPP,
ETSI) ter najnovejšimi priporočili ENISA in GSMA,
3.     
se pri pripravi ukrepov upošteva ugotovljene ranljivosti, potencialne
grožnje in zlonamerne akterje, kot so prepoznani v najnovejših dokumentih
Skupine za NIS (angl. »NIS Cooperation Group«), npr. EU usklajena ocena
tveganja za kibernetsko varnost omrežij 5G (angl. »EU Coordinated risk
assessment of the cybersecurity of 5G networks, report«, oktober 2019),
4.     
se upošteva najnovejše industrijske dobre prakse in priporočila ENISA v
zvezi z varnostjo omrežij 5G (npr. angl. »5G Supplement – to the Guideline on
Security Measures under EECC«, 7. julij 2021 in angl. »Security in 5G
Specifications – Controls in 3GPP«, 24. februar 2021) ter v zvezi z
virtualizacijo in virtualiziranimi omrežnimi funkcijami (npr. angl. »NFV
Security in 5G – Challanges and Best Practices«, 24. februar 2022),
5.     
je vzpostavljena učinkovita raven upravljanja, nadzora in varnosti
omrežja 5G, še posebej pri zaznavanju nepravilnosti, zlorab in nepooblaščenih
sprememb v omrežju ter s strani končnih naprav,
6.     
ima dolgoročno strategijo raznolikosti dobavne verige in proizvajalcev
opreme, ki upošteva tehnične omejitve in hkrati zagotavlja medsebojno skladnost
in nemoteno delovanje,
7.     
izvaja logično obrambo (testiranje ranljivosti in možnih zlorab na
omrežni in aplikativni ravni),
8.     
zagotavlja visoko raven varnosti in preprečevanja zlorab na ravni
protokola mejnega prehoda (angl. »Border Gateway Protocol (BGP)«) z
upoštevanjem najnovejših tehničnih usmeritev in z upoštevanjem najnovejše
industrijske dobre prakse (npr. Delovne skupine za internetsko inženirstvo
(IETF) in ENISE oziroma drugih pristojnih institucij (npr. ENISA, angl. »7
steps to shore up BGP«,maj 2019)),
9.     
izvaja oceno tveganja glede dobaviteljev trajno integriranih modulov za
prepoznavo in overjanje naročnikov (v nadaljnjem besedilu: eSIM/eUICC) in
zagotavljanja eSIM/eUICC,
10.  
prednostno uporablja tiste omrežne komponente 5G ter dobavitelje
varnostnih elementov in kriptografskega materiala, ki omogoča menjavo profilov
in uporabo mobilnega omrežja operaterja in njegovih storitev z uporabo
eSIM/eUICC, ki so prestali presojo s strani organov, akreditiranih za
ugotavljanje skladnosti s posamezno evropsko certifikacijsko shemo za
kibernetsko varnost, kot izhaja iz Uredbe (EU) 2019/881 Evropskega parlamenta
in Sveta z dne 17. aprila 2019 o Agenciji Evropske unije za kibernetsko varnost
(ENISA) in o certificiranju informacijske in komunikacijske tehnologije na
področju kibernetske varnosti ter razveljavitvi Uredbe (EU) št. 526/2013 (Akt o
kibernetski varnosti).
(2) Operater pri načrtovanju ukrepov iz prejšnjega odstavka
sledi dobrim praksam in splošno sprejetimi aktualnim priporočilom stroke, med
drugim GSMA.
10. člen
(upravljanje tveganj v zvezi z oskrbo električne energije)
(1) Operater z distribucijskimi podjetji za oskrbo z
električno energijo vzpostavi učinkovit postopek ažurnega obveščanja o
vzdrževanjih in morebitnih predvidenih izpadih oskrbe električne energije.
(2) Na lokacijah, kjer se nahaja strojna in programska
oprema, ki zagotavlja minimalen nabor in raven storitev iz drugega odstavka
prve točke šestega člena tega splošnega akta, operater zagotovi stalno
neprekinjeno napajanje, ki se redno preverja in testira ob delovni obremenitvi.
(3) Operater mora imeti v času največje obremenitve vsaj
dvourno avtonomijo (rezervno napajanje), na vseh večjih dostopovnih vozliščih
ter baznih postajah, ki omogočajo več kot 500 uporabnikom delovanje vsaj javno
dostopne govorne komunikacijske storitve, SMS sporočil, javnega alarmiranja in
obveščanja ter storitev komunikacij v sili, na območjih naselij s statusom
mesta z več kot 3 000 prebivalci.
(4) Operater mora imeti v času največje obremenitve vsaj dve
urno avtonomijo (rezervno napajanje), na vseh večjih dostopovnih vozliščih ter
baznih postajah, ki omogočajo več kot 250 uporabnikom delovanje vsaj javno
dostopne govorne komunikacijske storitve, SMS sporočil, javnega alarmiranja in
obveščanja ter storitev komunikacij v sili, na območjih naselij brez statusa
mesta z manj kot 3 000 prebivalci.
(5) Operater vodi popis stanja v zvezi z zagotavljanjem
redundantnega napajanja.
(6) Operater sam oziroma v sodelovanju z drugimi operaterji
pripravi, posodablja in izvaja načrt ukrepanja s prednostnim seznamom lokacij
reševanja in obnove storitev v primeru daljšega izpada električne energije.
(7) Določbe tega člena ne vplivajo na morebitne strožje
zahteve oziroma usmeritve za upravljanje tveganj v zvezi z oskrbo z električno
energijo za operaterje, ki so hkrati tudi upravljavci kritične infrastrukture sektorja
informacijskih in komunikacijskih omrežij in sistemov na podlagi zakona, ki
ureja kritično infrastrukturo.
11. člen
(obravnava varnostnih incidentov in presoja ustreznosti
ukrepov)
(1) Agencija operativno sodeluje z nacionalno skupino za
obravnavanje incidentov v skladu z zakonom, ki ureja informacijsko varnost (v
nadaljnjem besedilu: nacionalni CSIRT).
(2) Nacionalni CSIRT nudi pomoč agenciji na njeno utemeljeno
zahtevo pri razreševanju in vrednotenju varnostnih incidentov in presoji
sprejetih varnostnih ukrepov na strani operaterja.
(3) Agencija po potrebi lahko zaprosi za mnenje in pomoč v
zvezi z izvedenimi varnostnimi ukrepi ali rešitvami na strani operaterja tudi
drugo usposobljeno neodvisno inštitucijo.
12. člen
(določitev kontaktne osebe)
(1) Operater mora v organizaciji določiti kompetentno in
usposobljeno osebo, ki ima pregled nad izvajanjem varnostne politike in njenega
namestnika.
(2) Operater mora takoj po imenovanju osebe iz prejšnjega
odstavka agenciji na njen uradni naslov oziroma uradni elektronski naslov
sporočiti njegove kontaktne podatke, in sicer: ime in priimek, navedbo
funkcije, ki jo opravlja pri operaterju, kontaktno telefonsko številko in
kontaktni elektronski naslov.
13. člen
(notranja presoja SUVI in SUNP)
(1) Operater mora najmanj enkrat letno izvesti notranjo
presojo SUVI in SUNP (v nadaljnjem besedilu: notranja presoja), kjer ugotavlja
učinkovitost in ustreznost sprejetih ukrepov SUVI in SUNP na podlagi zakona in
tega splošnega akta. Za vsako notranjo presojo operater določi cilje, obseg in
kriterije.
(2) Operater mora zagotoviti, da se v treh letih od izvedbe
posamezne notranje presoje pregledajo vsi cilji ukrepov ter sprejeti oziroma
posodobljeni ukrepi.
(3) Z rezultati notranjih presoj se vsakokrat seznani
vodstvo. Operater mora o njih voditi zapise, ki jih hrani najmanj pet let.
(4) Operater agenciji na njeno zahtevo predloži na vpogled
ali ji posreduje dokazila o izvajanju obveznosti v skladu s tem členom.
14. člen
(certificiranje)
(1) Operater, ki izvaja storitve za kritične subjekte ali ima
več kot 100 000 uporabnikov, vzpostavi, izvaja, vzdržuje in nenehno izboljšuje
SUVI in SUNP v skladu s priznanimi veljavnimi mednarodnimi standardi v obsegu,
kot je določen v zakonu in tem splošnem aktu.
(2) Operater iz prejšnjega odstavka dokazuje neprekinjeno
skladnost SUVI in SUNP s certifikati, ki jih izdaja akreditiran organ za
ugotavljanje skladnosti. Operater mora vzdrževati in obnavljati izdane
certifikate skladnosti v skladu z izbranim standardom v časovnih intervalih, kot
jih določa izbrani standard.
(3) Operater agenciji na njeno zahtevo predloži na vpogled
ali posreduje dokazila o izvajanju obveznosti v skladu s tem členom.
III. PREHODNE IN KONČNA DOLOČBA
15. člen
(nov SUVI in SUNP)
Operater pripravi nov SUVI in nov SUNP skladno z zahtevami
tega splošnega akta v roku enega leta od njegove uveljavitve.
16. člen
(izpolnjevanje zahtev)
(1) Operater izpolni zahteve iz prvega in drugega odstavka
14. člena tega splošnega akta v roku treh let od njegove uveljavitve.
(2) Operater, ki pisno obvesti agencijo o začetku
zagotavljanja javnih komunikacijskih omrežij oziroma izvajanju javnih
komunikacijskih storitev v skladu s 5. členom zakona, po uveljavitvi tega
splošnega akta, izpolni zahteve iz prvega in drugega odstavka 14. člena v najmanj
treh letih od pisnega obvestila.
17. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o varnosti omrežij in storitev (Uradni list RS, št. 75/13, 64/15 in
130/22 – ZEKom-2).
18. člen
(začetek veljavnosti)
Ta splošni akt začne veljati trideseti dan po objavi v
Uradnem listu Republike Slovenije.
Št. 0073-4/2023/27
Ljubljana, dne 11. oktobra 2023
EVA 2023-3150-0016
Mag. Marko Mišmaš
direktor