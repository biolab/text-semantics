I. PREDMET IN OBSEG KONCESIJE
1. člen
(1) Ta uredba je koncesijski
akt, na podlagi katerega Vlada Republike Slovenije podeli koncesijo za rabo
podzemne vode iz vrtine JAN-1/04 za dejavnost kopališč in naravnih zdravilišč (v
nadaljnjem besedilu: vodni vir) z naslednjimi parametri:


Objekt

Kraj

Občina

k.o.

Parc. štev.

X

Y

Z
(m)

Q*
(I/s)


JAN-1/04

Janežovci

Destrnik

369-Janežovci

178/8

147328,67

567653,18

254,85

7


* Q je največji
dovoljeni odvzem.
(2) Največja celotna letna količina rabe podzemne vode iz
vrtine JAN-1/04 je 220.752 m3/leto s povprečnim letnim pretokom odvzema
7 l/s.
(3) Vodno telo, ki ga zajema vodnjak JAN-1/04, pripada vodnemu
telesu, ki obsega na površini tal območje iz priloge 1, ki je sestavni del te
uredbe (v nadaljnjem besedilu: območje koncesije).
II. POGOJI ZA PRIDOBITEV IN IZVAJANJE KONCESIJE
2. člen
Oseba, ki v skladu s to uredbo pridobi koncesijo za rabo podzemne
vode za izvajanje dejavnosti kopališč in naravnih zdravilišč, mora:
-       
biti tehnično usposobljena in opremljena za izvajanje dejavnosti
kopališč in naravnih zdravilišč,
-       
zagotoviti, da instalirani pretok vode skozi naprave za rabo podzemne
vode ne presega največjega odvzema, določenega v prejšnjem členu, in
-       
zagotoviti tak režim rabe podzemne vode, da letna količina rabe podzemne
vode in največji odvzem v litrih na sekundo ne presegata vrednosti iz
prejšnjega člena.
3. člen
(1) Koncesija za rabo podzemne vode iz vodnega vira se podeli
za dejavnost kopališč in naravnih zdravilišč za 30 let.
(2) Začetek izvajanja koncesije se šteje na dan podpisa koncesijske
pogodbe.
(3) Oseba, ki je pridobila koncesijo (v nadaljnjem besedilu: koncesionar),
mora poleg predpisanih pogojev zagotoviti tudi:
-       
varstvo zemljišč, objektov in drugih dobrin pred škodljivimi posledicami
rabe podzemne vode,
-       
varstvo opreme in objektov za rabo podzemne vode,
-       
neprekinjeno merjenje količine odvzete podzemne vode,
-       
spremljanje kakovosti vode v vodnem telesu podzemne vode,
-       
ohranjanje količin in kakovosti ter naravne vloge vodnega vira,
-       
ohranjanje biološke raznovrstnosti in varstva habitatov ter biološkega
ravnotežja, če je to ogroženo zaradi izpusta podzemne vode v okolje,
-       
vzpostavitev novega oziroma nadomestitev prejšnjega stanja po prenehanju
koncesije.
(4) Ukrepi in pogoji iz prejšnjega odstavka se podrobneje določijo
v koncesijski pogodbi.
4. člen
(1) Koncesionar mora izvajati monitoring rabe podzemne vode.
(2) Monitoring rabe podzemne vode obsega meritve obnavljanja vodnega
vira ter kemijske sestave odvzete podzemne vode in mora izpolnjevati zahteve iz
priloge 2, ki je sestavni del te uredbe.
(3) Monitoring rabe podzemne vode se izvaja po letnem programu
monitoringa, ki ga za vsako triletno obdobje pripravi koncesionar, potrdi pa
Agencija Republike Slovenije za okolje (v nadaljnjem besedilu: agencija).
(4) Koncesionar mora vsako leto podati agenciji poročilo o
rezultatih monitoringa.
(5) Koncesionar mora posredovati agenciji v potrditev program
monitoringa rabe podzemne vode najpozneje do 1. julija zadnjega leta pred
začetkom novega triletnega obdobja.
(6) Rok za oddajo programa monitoringa rabe podzemne vode za
prvo triletno obdobje v potrditev koncedentu se določi v koncesijski pogodbi.
III. PLAČILO ZA KONCESIJO
5. člen
Koncesionar mora plačati za koncesijo za vsako leto rabe podzemne
vode posebej ves čas trajanja koncesije.
6. člen
(1) Prihodki od plačila za koncesijo so vir proračuna
Republike Slovenije in proračuna občin Destrnik, Dornava, Duplek, Gorišnica,
Hajdina, Juršinci, Kidričevo, Lenart, Ljutomer, Majšperk, Markovci, Ormož,
Ptuj, Rače - Fram, Slovenska Bistrica, Starše, Sveti Andraž v Slovenskih
Goricah, Sveti Tomaž, Trnovska vas, Videm, na območju katere je območje koncesije.
(2) Plačilo za koncesijo se med državo in občinami razdeli v
razmerju 50 : 50.
(3) Razdelitev plačila za koncesijo med državo in občinami iz
prejšnjega odstavka je določena na podlagi podatkov o razvitosti infrastrukture
lokalne gospodarske javne službe varstva okolja v občinah v skladu s predpisom,
ki ureja merila za določanje razvitosti infrastrukture in obremenjenosti okolja
zaradi ugotavljanja deleža plačila občini za koncesijo na naravni dobrini.
(4) Del plačila za koncesijo iz drugega odstavka tega člena, ki
je namenjen občinam, se razdeli med občinami skladno s pripadajočim deležem
območja na površini tal iz priloge 1 te uredbe.
7. člen
(1) Plačilo za koncesijo se določi za vsako koledarsko leto
posebej na podlagi ekonomske ugodnosti, ki jo ima koncesionar, ter na podlagi
razpoložljive toplote, ki jo ima pri rabi podzemne vode.
(2) Višina plačila za koncesijo
se izračuna na naslednji način:
kjer je:
-       
Vkoncesija višina plačila za koncesijo, izražena v eurih,
-       
Pčisti-prihodek čisti letni prihodek od izvajanja kopališke dejavnosti
in dejavnosti naravnega zdravilišča, ki je izkazan v izkazu poslovnega izida
upravljavca kopališča in naravnega zdravilišča za leto, za katero se določa
plačilo za koncesijo,
-       
C povprečna letna cena za 1 MJ toplote, ki se jo pridobi iz ekstra
lahkega kurilnega olja in izračuna iz spodnje kurilne vrednosti ekstra lahkega
kurilnega olja in cene ekstra lahkega kurilnega olja v maloprodaji v letu, ki
je dve leti pred letom, za katerega se določa plačilo za koncesijo. Povprečna
letna cena za 1 MJ toplote se izraža v eurih na 1 MJ toplote,
-       
Q letna količina izčrpane podzemne vode, izražena v 1.000 litrih,
-       
ΔT je temperaturna razlika med povprečno letno temperaturo podzemne vode
na izpustu iz vrtine in 12 °C.
8. člen
Povprečno letno ceno toplote iz prejšnjega člena določi minister,
pristojen za okolje, do 31. decembra za naslednje leto s sklepom, ki se objavi
v Uradnem listu Republike Slovenije.
9. člen
(1) Koncesionar mora agenciji do 31. marca tekočega leta posredovati
vse podatke, potrebne za izračun višine plačila za koncesijo za preteklo leto.
(2) Koncesionar mora za koncesijsko dejavnost voditi ločeno računovodstvo,
na podlagi katerega se opravlja nadzor z namenom preprečevanja s skupnim trgom
nezdružljive državne pomoči oziroma nedopustnega subvencioniranja morebitnih njegovih
drugih dejavnosti.
10. člen
Koncesionar, ki je med letom prenehal izvajati dejavnost, zaradi
katere je dolžan plačevati koncesijo po tej uredbi, mora posredovati podatke,
potrebne za izračun višine plačila za koncesijo, v 30 dneh po prenehanju rabe
podzemne vode.
11. člen
Koncesionar mora dokumentacijo, s katero dokazuje resničnost in
pravilnost podatkov, posredovanih za izračun plačila za koncesijo, hraniti še
najmanj pet let od dneva, ko mu agencija izstavi račun za plačilo za koncesijo.
12. člen
(1) Koncesionar plačuje za koncesijo med letom v obliki dveh
akontacij in poračuna plačil za koncesijo na račun, določen s predpisom
ministra, pristojnega za finance.
(2) Plačilo prve akontacije v letu zapade v plačilo zadnji delovni
dan v juniju, druge akontacije v letu pa zadnji delovni dan v decembru.
(3) Morebitna razlika med z akontacijo vplačanim zneskom plačila
za koncesijo in višino plačila za koncesijo se mora plačati na račun iz prvega
odstavka tega člena ali vrniti koncesionarju v 60 dneh po tem, ko je agencija
koncesionarju izstavila poračun plačil za koncesijo.
(4) Za nepravočasno plačane zneske plačila za koncesijo mora
koncesionar plačati zakonite zamudne obresti.
13. člen
Znesek akontacije znaša polovico zadnjega plačila za koncesijo,
povečanega ali zmanjšanega sorazmerno odstotku spremembe višine plačila za
koncesijo iz 7. člena te uredbe.
14. člen
Če agencija ugotovi, da koncesionar ni posredoval podatkov, potrebnih
za izračun višine plačila za koncesijo, v predpisanem roku ali je posredoval
napačne podatke, agencija uporabi za določitev višine plačila za koncesijo
podatke o rabi podzemne vode iz svojih evidenc o rabi vode in podatke
ministrstva, pristojnega za finance, o plačilu davka na čisti letni prihodek za
preteklo leto.
IV. PODELITEV KONCESIJE
15. člen
Koncesija za rabo podzemne vode iz vodnega vira iz 1. člena
te uredbe se podeli na podlagi javnega razpisa, ki ga izvede agencija.
16. člen
(1) Javni razpis vsebuje navedbe o:
-       
vsebini koncesije,
-       
pogojih za koncesijo,
-       
prvinah, ki jih mora vsebovati prijava na razpis,
-       
začetku in trajanju koncesije,
-       
zahtevanih strokovnih podlagah, ki jih zagotovi prijavitelj,
-       
roku za predložitev prijav,
-       
roku za izbiro koncesionarja,
-       
merilih in postopku za izbiro koncesionarja,
-       
roku, v katerem bodo prijavitelji obveščeni o izbiri,
-       
odgovorni osebi za dajanje informacij med razpisom.
(2) Pri izbiri koncesionarja se upoštevajo le prijave s
ponujenim plačilom koncesijske dajatve, ki mora znašati najmanj toliko, kot je
določeno v drugem odstavku 7. člena te uredbe.
(3) Pri izbiri koncesionarja se upoštevajo naslednja merila:
-       
ponujena višina plačila za koncesijo,
-       
razpoložljivost z zemljišči, ki omogočajo izvajanje koncesije,
-       
predviden čas gradnje objektov, potrebnih za izvajanje koncesije,
-       
popolnost in kvaliteta idejne zasnove,
-       
strokovna usposobljenost za zagotovitev obratovanja objektov za rabo
podzemne vode,
-       
finančna in poslovna sposobnost.
17. člen
(1) Javni razpis se objavi v Uradnem listu Republike
Slovenije in traja najmanj 30 dni od dneva objave.
(2) Prijava na javni razpis je veljavna, če je pravočasna in v
celoti vsebuje vse v razpisu določene sestavine.
(3) Javni razpis je uspešen, če se prijavi vsaj en
prijavitelj.
(4) Javni razpis je neuspešen, če do poteka razpisnega roka
ni predložena nobena veljavna prijava.
(5) Če javni razpis ne uspe, se lahko ponovi.
18. člen
Koncesionar mora začeti z izvajanjem koncesije najpozneje pet
let po izdaji odločbe o izboru koncesionarja.
V. KONCESIJSKA POGODBA
19. člen
(1) Medsebojna razmerja med koncedentom in koncesionarjem se
podrobneje uredijo s koncesijsko pogodbo v skladu z zakonom, ki ureja vode.
(2) Koncesijsko pogodbo podpiše, po pooblastilu Vlade Republike
Slovenije, direktor agencije.
(3) Ob neskladju med to uredbo in koncesijsko pogodbo veljajo
določbe te uredbe.
VI. NADZOR
20. člen
(1) Nadzor nad izvajanjem te uredbe opravljajo inšpektorji, pristojni
za vode.
(2) Nadzor nad vplačili koncesijske dajatve opravljajo
inšpektorji, pristojni za javne finance.
VII. PREHODNA IN KONČNA DOLOČBA
21. člen
Javni razpis iz 15. člena te uredbe se objavi najpozneje tri
mesece po uveljavitvi te uredbe.
22. člen
Ta uredba začne veljati petnajsti dan po objavi v Uradnem listu
Republike Slovenije.
Št. 00719-92/2008/7
Ljubljana, dne 9. oktobra 2008
EVA 2008-2511-0168
Vlada Republike Slovenije
Janez Janša l.r.
Predsednik

Priloga
1: Območje koncesije vodnega telesa podzemne vode za izkoriščanje podzemne vode
iz vrtine JAN-1/04
Priloga
2: Program spremljanja stanja za rabo vode iz vrtine JAN-1/04
 