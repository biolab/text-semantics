I. SPLOŠNE DOLOČBE
1. člen
(vsebina)
(1) Ta uredba vsebuje odločitev o ugotovitvi javnega interesa
za sklenitev javno-zasebnega partnerstva za izvedbo projekta gradnje
fotovoltaičnih elektrarn na objektih v upravljanju Ministrstva za obrambo –
Vojašnica Edvarda Peperka, Ljubljana, v eni izmed oblik javno-zasebnega
partnerstva, določenih z Zakonom o javno-zasebnem partnerstvu (Uradni list RS,
št. 127/06; v nadaljnjem besedilu: Zakon o javno-zasebnem partnerstvu).
(2) Ta uredba določa tudi predmet, pravice in obveznosti
javnega in zasebnega partnerja ter uporabnika objektov, postopek izbire
zasebnega partnerja ter druge sestavine razmerja javno-zasebnega partnerstva za
izvedbo projekta iz prejšnjega odstavka.
(3) Ta uredba je koncesijski akt za izvedbo projekta iz
prvega odstavka tega člena.
2. člen
(opredelitev izrazov)
(1) Izrazi, uporabljeni v tej uredbi, pomenijo:
1.     
javni partner oziroma koncedent je Republika Slovenija;
2.     
kandidat je prijavitelj, ki mu je pravnomočno priznana usposobljenost za
sodelovanje v fazi dialoga;
3.     
koncesionirana dejavnost je dejavnost, ki se jo v skladu s predmetom
koncesije, določenim v 5. členu te uredbe, s koncesijsko pogodbo zaveže
opravljati koncesionar;
4.     
pogodbeno zagotavljanje prihrankov energije je pogodbeni dogovor med
koncedentom, koncesionarjem in uporabnikom vojašnice za izboljšanje energetske
učinkovitosti, ki se preverja ter spremlja med trajanjem koncesijske pogodbe in
v okviru katerega se naložbe v ukrep plačujejo sorazmerno s stopnjo izboljšanja
energetske učinkovitosti, dogovorjeno s koncesijsko pogodbo oziroma drugim
pogodbeno dogovorjenim merilom za energetsko učinkovitost;
5.     
ponudnik je kandidat, ki je po končani fazi dialoga pozvan k oddaji
končne ponudbe;
6.     
prijavitelj je fizična ali pravna oseba ali skupina teh oseb, vključno z
vsakim začasnim združenjem podjetij, ki v postopku javnega razpisa odda
prijavo;
7.     
uporabnik vojašnice je Slovenska vojska;
8.     
zasebni partner oziroma koncesionar je fizična ali pravna oseba, ki je
izbrana kot izvajalec javno-zasebnega partnerstva.
(2) Drugi izrazi, uporabljeni v tej uredbi, imajo enak pomen,
kot je določeno v Zakonu o javno-zasebnem partnerstvu, Zakonu o nekaterih
koncesijskih pogodbah (Uradni list RS, št. 9/19 in 121/21 – ZJN-3B), Energetskem
zakonu (Uradni list RS, št. 60/19 – uradno prečiščeno besedilo, 65/20, 158/20 –
ZURE, 121/21 – ZSROVE, 172/21 – ZOEE, 204/21 – ZOP in 44/22 – ZOTDS; v
nadaljnjem besedilu: Energetski zakon), Gradbenem zakonu (Uradni list RS, št.
199/21 in 105/22 – ZZNŠPP) ter predpisih in drugih aktih, izdanih na njihovi
podlagi.
II. UGOTOVITEV JAVNEGA INTERESA
3. člen
(javni interes)
Na podlagi Direktive 2012/27/EU Evropskega parlamenta in
Sveta z dne 25. oktobra 2012 o energetski učinkovitosti, spremembi direktiv 2009/125/ES
in 2010/30/EU ter razveljavitvi direktiv 2004/8/ES in 2006/32/ES (UL L št.
315/1 z dne 14. 11. 2012, str. 1), zadnjič spremenjene z Delegirano uredbo
Komisije (EU) 2019/826 z dne 4. marca 2019 o spremembi prilog VIII in IX k
Direktivi 2012/27/EU Evropskega parlamenta in Sveta v povezavi z vsebino
celovitih ocen možnosti za učinkovito ogrevanje in hlajenje (UL L št. 137 z dne
23. 5. 2019, str. 3), (v nadaljnjem besedilu: Direktiva 2012/27/EU),
Energetskega zakona, Zakona o ratifikaciji Pogodbe o energetski listini,
Protokola k energetski listini o energetski učinkovitosti in s tem povezanimi
okoljskimi vidiki in sklepov, v povezavi s pogodbo o energetski listini (Uradni
list RS – Mednarodne pogodbe, št. 12/97), Zakona o javnih financah (Uradni list
RS, št. 11/11 – uradno prečiščeno besedilo, 14/13 – popr., 101/13, 55/15 –
ZFisP, 96/15 – ZIPRS1617, 13/18, 195/20 – odl. US in 18/23 – ZDU-1O), Uredbe o
enotni metodologiji za pripravo in obravnavo investicijske dokumentacije na
področju javnih financ (Uradni list RS, št. 60/06, 54/10 in 27/16) in na njeni
podlagi pripravljenih investicijskih programov Izgradnja objektov za
garažiranje vojaških vozil v Vojašnici Edvarda Peperka v Ljubljani (Ministrstvo
za obrambo, št. 351-855/2021 z dne 7. 4. 2021), Posodobitev vojaške
infrastrukture v Vojašnici Edvarda Peperka Ljubljana (PRO 55 d. o. o., št.
2207R2, 15. 3. 2022), Celovita energetska sanacija in notranja prenova objektov
v Vojašnici Edvarda Peperka v Ljubljani (GE PROJEKT projektiranje d. o. o.,
Stegne 21C, 1000 Ljubljana, november 2021), Pravilnika o vsebini upravičenosti
izvedbe projekta po modelu javno-zasebnega partnerstva (Uradni list RS, št.
32/07) ter na njegovi podlagi narejene ocene o upravičenosti izvedbe projekta
po modelu javno-zasebnega partnerstva »Izvedba projekta izgradnje
fotovoltaičnih elektrarn na objektih Ministrstva za obrambo – Vojašnica Edvarda
Peperka, Ljubljana« (GE PROJEKT, projektiranje, d. o. o., Stegne 21C, 1000
Ljubljana; november 2021) se ugotavlja, da obstaja javni interes za izvedbo
projekta gradnje fotovoltaičnih elektrarn na objektih Ministrstva za obrambo –
Vojašnica Edvarda Peperka, Ljubljana, v obliki javno-zasebnega partnerstva, na
način in v obsegu, kot izhaja iz 4., 5. in 6. člena te uredbe, saj se bo s
predmetnim projektom pripomoglo k uresničitvi ciljev glede zagotavljanja
določene avtonomije delovanja vojašnice ter izboljšanja energetske
učinkovitosti iz 5. člena Direktive 2012/27/EU, spodbudilo pogodbeno
zagotavljanje prihranka energije in zmanjšalo emisije toplogrednih plinov.
III. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBNEGA PARTNERSTVA
4. člen
(vrsta javno-zasebnega partnerstva)
Javno-zasebno partnerstvo se izvaja kot koncesijsko
javno-zasebno partnerstvo.
5. člen
(predmet koncesije)
(1) Predmet koncesije so izvajanje storitev pogodbenega
zagotavljanja prihranka energije po načelu pogodbenega zagotavljanja prihrankov
energije na območju iz 6. člena te uredbe in zagotavljanje avtonomnega
delovanja Vojašnice Edvarda Peperka v Ljubljani (v nadaljnjem besedilu:
vojašnica).
(2) Predmet koncesije je zagotavljanje določene avtonomije
delovanja vojašnice in je lahko poleg pogodbenega zagotavljanja prihrankov
energije tudi pogodbena oskrba z energijo na območju iz 6. člena te uredbe.
(3) Pogodbena oskrba z energijo je lahko predmet koncesije,
če večino tveganj v razmerju med koncedentom in koncesionarjem prevzema
koncesionar ter se javno-zasebno partnerstvo izvaja v obliki iz prejšnjega
člena.
(4) Predmet koncesije koncedent in koncesionar podrobneje
opredelita v koncesijski pogodbi.
6. člen
(območje izvajanja)
Koncesionirana dejavnost se izvaja na objektih v upravljanju
Ministrstva za obrambo, in sicer na območju vojašnice.
7. člen
(čas trajanja)
(1) Začetek in čas trajanja koncesijskega razmerja se opredelita
v koncesijski pogodbi.
(2) Koncesijsko razmerje se sklene za najmanj pet in največ
20 let.
(3) Koncesijsko razmerje se v skladu s pogoji veljavne
zakonodaje lahko podaljša s sklenitvijo dodatka h koncesijski pogodbi. Pred
sklenitvijo dodatka se opravijo pogajanja o vseh pomembnih sestavinah razmerja
javno-zasebnega partnerstva, ki jih je treba prilagoditi zaradi spremenjenih
okoliščin.
IV. FINANCIRANJE
8. člen
(financiranje predmeta koncesije)
(1) Predmet koncesije se financira iz sredstev koncesionarja,
sredstev koncedenta, sredstev Sklada za podnebne spremembe in morebitnih drugih
virov financiranja.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo biti sredstva koncesionarja večinski vir
financiranja (več kot 50 odstotkov).
9. člen
(plačilo in nagrada za opravljanje koncesionirane
dejavnosti)
(1) Koncesionarju za opravljanje koncesionirane dejavnosti
pripada pogodbeno dogovorjeno plačilo za doseganje pogodbeno zagotovljenih
prihrankov energije, opravljeno oskrbo z energijo in za zagotavljanje
avtonomnega delovanja vojašnice. Če koncesionar ne doseže pogodbeno
zagotovljenih prihrankov energije, ne zagotovi potrebne oskrbe z energijo ali ne
zagotovi dogovorjenega avtonomnega delovanja vojašnice, se plačilo za
opravljeno storitev zmanjša v skladu z določbami koncesijske pogodbe.
(2) Če so pogodbeno zagotovljeni prihranki energije
preseženi, je koncesionar upravičen do nagrade v skladu z določbami koncesijske
pogodbe.
(3) Način plačila za opravljanje koncesionirane dejavnosti se
podrobneje opredeli v okviru postopka javnega razpisa in v koncesijski pogodbi.
V. SPLOŠNI POGOJI IZVAJANJA KONCESIJE
10. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
1.     
ustrezne infrastrukturne pogoje za samooskrbno delovanje vojašnice;
2.     
pogodbeno zagotovljene prihranke energije in oskrbo z energijo v obliki
in obsegu, kot sta določena v koncesijski pogodbi;
3.     
standarde izvajanja storitve, kot so določeni v koncesijski pogodbi;
4.     
izvajanje nalog in dejavnosti, ki so neločljivo povezane z obveznostmi
iz 1. točke tega odstavka (na primer vodenje evidenc, obveščanje itn.), v
obsegu, kot ga določata veljavna zakonodaja in koncesijska pogodba;
5.     
ustrezno zavarovanje za škodo, ki bi nastala koncedentu ali tretjim
osebam v povezavi z izvajanjem predmeta koncesije;
6.     
izvajanje drugih obveznosti, ki so opredeljene v koncesijski pogodbi.
(2) Koncesionar s predmetom koncesije prevzema oziroma nosi
odgovornost za škodo v skladu s koncesijsko pogodbo.
(3) Koncesionar v povezavi z izvajanjem koncesije prevzema
najmanj investicijsko tveganje in tveganje razpoložljivosti.
(4) Koncesionar mora upoštevati in izvajati vse varnostne
ukrepe, nujne za zagotovitev ravni varnosti na območju vojašnice, v skladu z
varnostnimi standardi, določenimi v veljavnih predpisih in internih pravnih
aktih ministrstva, pristojnega za obrambo.
(5) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti samo na način in iz razlogov, ki jih določajo Zakon o javno-zasebnem
partnerstvu, ta uredba, koncesijska pogodba ali drug predpis.
11. člen
(obveznosti koncedenta)
Obveznosti koncedenta so zlasti:
-       
zagotavljati koncesionarju pogoje za opravljanje koncesionirane
dejavnosti tako, kot je opredeljeno v koncesijski pogodbi;
-       
koncesionarju pomagati pri pridobitvi posameznih pravic, soglasij ali
dovoljenj, ki jih koncesionar ne more pridobiti samostojno ali brez pomoči
koncedenta;
-       
v skladu z določbami koncesijske pogodbe zagotavljati plačila za
opravljanje koncesionirane dejavnosti.
12. člen
(obveznosti uporabnika vojašnice)
Uporabnik vojašnice ima zlasti dolžnost:
-       
upoštevati navodila koncesionarja in koncedenta ter jima omogočiti
opravljanje nalog iz te uredbe in koncesijske pogodbe;
-       
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentu dostop do vseh prostorov, naprav in
opreme, kjer se opravljajo storitve ter naloge iz te uredbe in koncesijske
pogodbe;
-       
prijaviti vsa dejstva, pomembna za opravljanje nalog koncesionarja in
koncedenta, oziroma sporočiti koncesionarju in koncedentu vsako spremembo, ki
bi lahko vplivala na opravljanje nalog;
-       
gospodarnega ravnanja z vsemi objekti, v katerih se opravljajo storitve
in naloge, ki izhajajo iz koncesijske pogodbe;
-       
obveščati koncedenta o morebitnih kršitvah koncesionarja.
13. člen
(druge pravice in obveznosti koncedenta, koncesionarja in
uporabnika vojašnice)
Druge pravice in obveznosti koncedenta, koncesionarja in
uporabnika vojašnice se podrobneje opredelijo v koncesijski pogodbi.
VI. POSTOPEK IZBIRE KONCESIONARJA
14. člen
(javni razpis)
(1) Koncedent izbere koncesionarja na podlagi javnega
razpisa, ki ga vodi ministrstvo, pristojno za obrambo, in ki se izvede ob upoštevanju
določb III. dela Zakona o javno-zasebnem partnerstvu ter določb Zakona o
nekaterih koncesijskih pogodbah.
(2) Objava javnega razpisa mora vsebovati:
1.     
navedbo pravne podlage;
2.     
predmet javnega razpisa z navedbo, da gre za koncesijo;
3.     
ime in sedež koncedenta;
4.     
predmet, vrsto ter obseg in območje koncesije;
5.     
začetek in predvideni čas trajanja koncesije;
6.     
postopek izbire koncesionarja;
7.     
pogoje za dostop do razpisne dokumentacije;
8.     
kraj in rok za predložitev vlog, pogoje za njihovo predložitev;
9.     
zahteve glede vsebine vlog;
10.  
pogoje, ki jih morajo kandidati izpolnjevati, in dokazila o njihovem
izpolnjevanju;
11.  
pogoje za predložitev skupne vloge;
12.  
merila za izbiro najugodnejšega kandidata;
13.  
naslov, prostor, datum in uro odpiranja vlog;
14.  
rok, v katerem so kandidati obveščeni o izidu javnega razpisa;
15.  
druge podatke, zahtevane v skladu z veljavno zakonodajo.
(3) V postopku izbire strokovna komisija iz 15. člena te
uredbe preveri najmanj ekonomsko, finančno in tehnično ter kadrovsko sposobnost
prijaviteljev. V javni razpis morajo biti zato vključeni najmanj pogoji, ki
zagotavljajo, da:
-       
je prijavitelj registriran za opravljanje dejavnosti, ki je predmet
koncesije;
-       
ima prijavitelj ustrezne reference s področja predmeta koncesije;
-       
ima prijavitelj zagotovljen dostop do finančnih sredstev za izvedbo
projekta javno-zasebnega partnerstva.
(4) Strokovna komisija iz 15. člena te uredbe pri izbiri
koncesionarja upošteva naslednja merila po padajočem zaporedju njihove
pomembnosti:
-       
avtonomija,
-       
višina prihrankov,
-       
cena energije,
-       
trajanje koncesijskega razmerja,
-       
višina naložbe,
-       
garancija po poteku razmerja.
(5) Druge pogoje in merila ter podrobnejšo vsebino pogojev in
meril za izbiro koncesionarja koncedent določi v razpisni dokumentaciji za fazo
dialoga in ponudbeno fazo.
15. člen
(strokovna komisija)
(1) Strokovno komisijo za izbiro koncesionarja za izvedbo
predmeta koncesije (v nadaljnjem besedilu: strokovna komisija) s sklepom
imenuje minister, pristojen za obrambo.
(2) Strokovna komisija ima predsednika in najmanj dva člana.
Člani strokovne komisije morajo imeti delovne izkušnje z naslednjih delovnih
področij: pravo, ekonomija in gradbeno-tehnična stroka, pri čemer zadostuje, da
ima vsak član izkušnje le na enem izmed naštetih področij.
(3) Predsednik in člani strokovne komisije morajo imeti
najmanj izobrazbo, pridobljeno po študijskem programu prve stopnje v skladu z
zakonom, ki ureja slovensko ogrodje klasifikacij (7. raven), in najmanj dve
leti delovnih izkušenj z delovnega področja iz prejšnjega odstavka.
16. člen
(postopek izbire)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
-       
faza preverjanja usposobljenosti,
-       
faza dialoga,
-       
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere se ugotovi, da izpolnjujejo pogoje iz razpisne
dokumentacije za fazo preverjanja usposobljenosti. Po končanem odpiranju prijav
strokovna komisija pregleda prijave in ugotovi, ali izpolnjujejo pogoje,
določene v javnem razpisu za fazo preverjanja usposobljenosti. Po končanem
pregledu in presoji prijav strokovna komisija sestavi poročilo, v katerem
navede, katere prijave izpolnjujejo razpisne zahteve, in predlaga, katerim
prijaviteljem se prizna usposobljenost za sodelovanje v fazi dialoga.
(3) Na podlagi poročila strokovne komisije iz prejšnjega
odstavka minister, pristojen za obrambo, izda sklep o priznanju usposobljenosti
za sodelovanje v fazi dialoga.
(4) Med prijavitelji, ki jim je bila pravnomočno priznana
usposobljenost za sodelovanje v fazi dialoga (v nadaljnjem besedilu:
kandidati), se v fazi dialoga vodi dialog, namenjen ugotovitvi in opredelitvi
sredstev ter najprimernejših rešitev za zadovoljitev ciljev ter potreb
koncedenta. Faza dialoga se lahko izvede v več kot dveh zaporednih fazah.
Dialog s kandidati se vodi toliko časa, dokler se ne najde rešitev, ki ustreza
ciljem in potrebam koncedenta. Strokovna komisija pred koncem dialoga pripravi
poročilo, v katerem je navedeno, katera rešitev najbolj ustreza ciljem in
potrebam koncedenta.
(5) Na podlagi poročila strokovne komisije iz prejšnjega
odstavka minister, pristojen za obrambo, izda sklep o koncu faze dialoga, ki
opredeljuje sprejeto rešitev.
(6) Na podlagi sprejete rešitve iz končanega dialoga in
drugih sestavin, ki se podrobneje opredelijo v razpisni dokumentaciji za
ponudbeno fazo, je treba kandidate pozvati k predložitvi končne ponudbe.
(7) Strokovna komisija po končanem odpiranju končnih ponudb
pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji ponudb strokovna komisija sestavi
poročilo, v katerem navede, katere ponudbe izpolnjujejo razpisne pogoje in zahteve,
ter razvrsti te ponudbe tako, da je razvidno, katera od ponudb najbolj ustreza
določenim merilom oziroma kakšen je nadaljnji vrstni red ponudb glede na
ustreznost meril, določenih v javnem razpisu.
(8) Odločitev o izbiri koncesionarja na podlagi poročila
strokovne komisije iz prejšnjega odstavka sprejme minister, pristojen za
obrambo.
(9) Strokovna komisija poročila iz drugega, četrtega in
sedmega odstavka tega člena posreduje Vladi Republike Slovenije.
17. člen
(koncesijska pogodba)
(1) Koncesijsko pogodbo z izbranim koncesionarjem sklene
koncedent.
(2) Koncesijska pogodba mora biti sklenjena v pisni obliki.
(3) V koncesijski pogodbi koncedent in koncesionar podrobno
uredita medsebojna razmerja v povezavi z izvajanjem predmeta koncesije in druge
sestavine razmerja, ki niso urejene v tej uredbi. S koncesijsko pogodbo se
vzpostavijo ustrezni mehanizmi, s katerimi se zagotovita učinkovito zavarovanje
javnega interesa in nadzor nad izvajanjem koncesijske pogodbe.
VII. PRILAGODITEV RAZMERIJ
18. člen
(prilagoditev razmerij)
(1) Ob spremenjenih okoliščinah se lahko prilagodi razmerje
med koncedentom in koncesionarjem.
(2) Način in razlogi za prilagoditev razmerij med
koncesionarjem in koncedentom se uredijo v koncesijski pogodbi v skladu s 60.
členom Zakona o nekaterih koncesijskih pogodbah.
VIII. POROČANJE IN NADZOR
19. člen
(dolžnost poročanja)
(1) Koncesionar mora v skladu z veljavno zakonodajo, predpisi
in koncesijsko pogodbo redno voditi vse potrebne evidence ter koncedentu in
uporabniku vojašnice predložiti poročila ter drugo potrebno dokumentacijo v
skladu z njunimi navodili.
(2) Vsebina dolžnosti koncesionarja iz prejšnjega odstavka in
način njenega izvajanja se podrobneje uredita v koncesijski pogodbi.
20. člen
(nadzor)
(1) Nadzor nad izvajanjem koncesionirane dejavnosti
opravljata koncedent in uporabnik vojašnice v skladu z Zakonom o javno-zasebnem
partnerstvu ter koncesijsko pogodbo.
(2) Način izvajanja nadzora se določi v koncesijski pogodbi.
IX. PRENEHANJE KONCESIJSKEGA RAZMERJA
21. člen
(prenehanje koncesijskega razmerja)
Koncesijsko razmerje preneha na način, v obsegu in pod
pogoji, določenimi s koncesijsko pogodbo, in sicer:
-       
s prenehanjem koncesijske pogodbe,
-       
z odkupom koncesije ali
-       
s prevzemom koncesije.
X. KONČNA DOLOČBA
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-104/2023
Ljubljana, dne 30. marca 2023
EVA 2022-1911-0007
Vlada Republike Slovenije
dr. Robert Golob
predsednik