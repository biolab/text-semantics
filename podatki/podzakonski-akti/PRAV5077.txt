1. člen
Ta pravilnik določa organizacijo in način izvrševanja pravice
do religiozne duhovne oskrbe vojaških oseb in civilnih oseb, ki delajo v
Slovenski vojski (v nadaljnjem besedilu: civilne osebe).
2. člen
Vojaške in civilne osebe imajo med vojaško službo oziroma
delom v vojski pravico do nemotenega izpovedovanja svoje vere v skladu z
zakonom in pravili službe v Slovenski vojski.
3. člen
(1) Religiozno duhovno oskrbo v Slovenski vojski organizira
Vojaški vikariat Generalštaba Slovenske vojske (v nadaljnjem besedilu: vojaški
vikariat). Vojaški vikariat vodi vojaški vikar. 
(2) Formacija vojaškega vikariata se popolnjuje z vojaškimi
uslužbenci z nazivom vojaški vikar, namestnik vojaškega vikarja, pomočnik
vojaškega vikarja, vojaški kaplan ali pastoralni asistent v skladu s predpisi,
ki urejajo zaposlovanje v Slovenski vojski.
4. člen
(1) Vojaški vikariat skrbi, da je vojaškim in civilnim osebam
različnih veroizpovedi med vojaško službo oziroma delom v vojski zagotovljena
religiozna duhovna oskrba. 
(2) Vojaški vikariat skrbi za religiozno duhovno oskrbo
vojaškim in civilnim osebam v miru, v izrednem stanju in v vojni, na vojaških
vajah in na misijah v drugih državah, v skladu s predpisi in mednarodnimi
pogodbami ter načrti dela poveljstev, enot in zavodov. 
(3) Osebje vojaškega vikariata mora biti na razpolago
vojaškim in civilnim osebam za pogovor, nasvet in podporo. Osebje vojaškega
vikariata organizira in vodi bogoslužne obrede in shode za vojaške in civilne
osebe njim lastne veroizpovedi, za vojaške in civilne osebe drugih veroizpovedi
jih organizira in nanje povabi duhovnike ustrezne veroizpovedi. Pri
organiziranju religiozne duhovne oskrbe mora biti zagotovljen enakopravni
položaj verskih skupnosti ter vojaških in civilnih oseb, ne glede na njihovo
vero. 
(4) V primeru izrednih dogodkov kot so nesreče, samomori,
bolezen ali smrt pripadnika Slovenske vojske, lahko poveljujoči vključi osebje
vojaškega vikariata v aktivnosti za odpravo posledic izrednega dogodka ali
pomoč prizadetim, če to želi vojaška ali civilna oseba oziroma njeni svojci.
5. člen
Poveljujoči v Slovenski vojski so pri uresničevanju pravice
do religiozne duhovne oskrbe dolžni: 
-       
po dogovoru z vojaškim vikariatom in vodstvi verskih skupnosti omogočiti
razgovore ali predavanja z versko vsebino za vojaške in civilne osebe, ki to
želijo, tako da to ne moti dela poveljstva, enote ali zavoda ter za to določiti
ustrezne prostore; 
-       
v sodelovanju z vojaškim duhovnikom določiti čas, prostorske in druge
možnosti za bogoslužje in pogovor; 
-       
dovoliti udeležbo vojaških in civilnih oseb na verskih obredih izven
vojaških objektov v prostem času ali, ko ne opravljajo vojaških nalog, zaradi
katerih ne smejo zapustiti območja poveljstva, enote ali zavoda; 
-       
dopustiti prosto vnašanje verske literature in tiska v vojaške objekte; 
-       
zagotoviti uradnim predstavnikom verskih skupnosti enake možnosti in
način vstopa v območje in prostore vojaških objektov, v katerih se izvajajo
aktivnosti v skladu s tem pravilnikom, tako kot je to določeno za uradne obiske
delavcev Ministrstva za obrambo v vojašnicah s pravili službe v Slovenski
vojski.
6. člen
(1) V dogovoru s poveljniki poveljstev, enot in zavodov
Slovenske vojske osebje vojaškega vikariata: 
-       
seznani vojaške in civilne osebe, ki to želijo, ob nastopu službe ali ob
prerazporeditvi z verskimi objekti na območju, kjer se nahaja poveljstvo, enota
ali zavod; 
-       
objavi na oglasnih deskah v vojaških objektih seznam verskih objektov z
razporedom verskih obredov na območju, kjer je poveljstvo, enota ali zavod in v
objektih Slovenske vojske. 
(2) Osebje vojaškega vikariata, ob spoštovanju nazorske in
verske raznolikosti vojaških in civilnih oseb, sodeluje z uresničevanjem religiozne
duhovne oskrbe v skladu s tem pravilnikom s pristojnimi organi in službami pri
celostni skrbi za vojaške in civilne osebe v Slovenski vojski in njihove
družinske člane, če to želijo.
7. člen
Osebje vojaškega vikariata zagotavlja religiozno duhovno
oskrbo tudi družinskim članom vojaških in civilnih oseb ter drugim zaposlenim v
Ministrstvu za obrambo in njihovim družinskim članom, če to želijo.
8. člen
Načelnik Generalštaba Slovenske vojske podrobneje določi
merila za zagotavljanje prostorskih in drugih pogojev za izvajanje religiozne
duhovne oskrbe v Slovenski vojski.
9. člen
Z dnem, ko začne veljati ta pravilnik, preneha veljati
navodilo o uresničevanju pravic vojaških obveznikov med opravljanjem vojaške
službe do izpovedovanja vere (Uradni list RS, št. 36/92).
10. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 017-02-29/2003-2
Ljubljana, dne 10. junija 2003.
EVA 2003-1911-0005
dr. Anton Grizold l. r. 
Minister za obrambo