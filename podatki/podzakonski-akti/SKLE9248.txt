1. člen
(vsebina sklepa)
(1) Ta sklep določa:
1.    
sheme letnih in polletnih računovodskih izkazov investicijskega sklada;
2.    
vsebino priloge s pojasnili k letnim in polletnim računovodskim izkazom
investicijskega sklada;
3.    
analitični kontni načrt za investicijske sklade;
4.    
pravila vrednotenja postavk v računovodskih izkazih investicijskega
sklada;
5.    
podrobnejšo vsebino letnega in polletnega poročila krovnega sklada.
(2) V primeru prenehanja
investicijskega sklada brez likvidacije izdelava poročila na podlagi tega
sklepa ni obvezna.
2. člen
(vrste in sheme računovodskih izkazov
investicijskega sklada)
(1) Računovodski izkazi
investicijskega sklada morajo vsebovati informacije o premoženju in njegovih
spremembah, obveznostih, poslovnem izidu in razdelitvi dobička oziroma drugih
izplačil imetnikom enot investicijskega sklada za obravnavano obdobje ter
premoženju na koncu tega obdobja.
(2) Letne računovodske izkaze
investicijskega sklada sestavljajo:
1.    
bilanca stanja;
2.    
izkaz poslovnega izida;
3.    
izkaz denarnih tokov;
4.    
izkaz gibanja vrednosti enot premoženja odprtega investicijskega sklada
v obtoku oziroma izkaz gibanja kapitala investicijske družbe;
5.    
priloga s pojasnili k računovodskim izkazom.
(3) Polletne računovodske izkaze
investicijskega sklada sestavljajo:
1.    
bilanca stanja;
2.    
izkaz poslovnega izida;
3.    
priloga s pojasnili k računovodskim izkazom.
(4) Na zadnji delovni dan obračunskega
obdobja kot je določen v pravilih upravljanja oziroma statutu investicijskega
sklada mora družba za upravljanje sestaviti bilanco stanja in izkaz poslovnega
izida investicijskega sklada za namen izračuna čiste vrednosti sredstev
investicijskega sklada. Če družba za upravljanje izdaja investicijske kupone
različnih razredov, se določba prejšnjega stavka smiselno uporablja za vsak
razred investicijskih kuponov posebej.
(5) Podatki v računovodskih izkazih se
izkazujejo v eurih.
(6) Sheme računovodskih izkazov
investicijskega sklada so določene v Slovenskem računovodskem standardu 38 –
Računovodske rešitve v vzajemnih skladih (v nadaljnjem besedilu: SRS 38) in
prilogi 1 k temu sklepu.
3. člen
(priloga s pojasnili k računovodskim
izkazom)
(1) Priloga s pojasnili k
letnim računovodskim izkazom investicijskega sklada mora vsebovati:
1.    
opis uporabljenih temeljnih računovodskih usmeritev, najmanj v obsegu in
na način, kot določa SRS 38;
2.    
pojasnila posameznih rešitev in vrednotenj finančnih instrumentov, ki
morajo vsebovati vsaj pojasnila kot so določena v SRS 38;
3.    
razkritje tveganj, ki jim je bil izpostavljen investicijski sklad pri
svojem poslovanju, in opis njihovega obvladovanja;
4.    
pojasnila o uporabljenih tehnikah upravljanja sredstev investicijskega
sklada;
5.    
pojasnila v zvezi z zadolževanjem investicijskega sklada;
6.    
pojasnila in razkritja posameznih vrst stroškov investicijskega sklada
kot so opredeljeni v 254. in 255. členu oziroma 374. in 375. členu Zakona o
investicijskih skladih in družbah za upravljanje (Uradni list RS, št. 77/11 in
10/12 – ZPre-1C; v nadaljnjem besedilu: ZISDU-2), ki vsebujejo tudi pojasnilo o
razporeditvi skupnih stroškov med posamezne podsklade oziroma razrede
investicijskih kuponov in če je relevantno, stroške iz prvega odstavka 355.
člena ZISDU-2;
7.    
v primeru ne-UCITS sklada, ki je imel pomemben delež sredstev v enotah
ciljnih skladov oziroma v enotah drugih kolektivnih naložbenih podjemov iz
drugega odstavka 367. člena ZISDU-2, razkritje najvišjega doseženega skupnega
odstotka provizije za njegovo upravljanje in provizije za upravljanje ciljnega
sklada oziroma drugega kolektivnega naložbenega podjema;
8.    
tabelo s podatki o čisti vrednosti sredstev, vrednosti enote premoženja
in celotnih stroških poslovanja (CSP) na zadnji obračunski dan poslovnega leta
za zadnja tri poslovna leta za vsak razred investicijskih kuponov posebej;
9.    
izkaz premoženja (strukturo naložb);
10.  če
je družba za upravljanje za račun investicijskega sklada sklepala posle nakupa
ali prodaje naložb, ki niso razvrščene med finančna sredstva, izmerjena po
pošteni vrednosti prek poslovnega izida, razkritje vrednosti teh poslov in
stroškov neposredno povezanih z njimi;
11.  če
ima investicijski sklad naložbe iz 171. člena ZISDU-2, razkritje odstotka
sredstev investicijskega sklada, vloženih skupaj v depozite, instrumente
denarnega trga in druge vrednostne papirje, katerih izdajatelj je skrbnik tega
investicijskega sklada ali oseba, povezana z družbo za upravljanje tega
investicijskega sklada;
12.  če
je bila sprejeta odločitev iz prvega odstavka 47. člena Sklepa o poslovanju
družbe za upravljanje (Uradni list RS, št. 33/12; v nadaljnjem besedilu: Sklep
o poslovanju), pojasnilo, da je bila sprejeta takšna odločitev in navedba
razlogov za njen sprejem;
13.  če
je investicijska družba sklepala posle z lastnimi delnicami, razkritje teh
poslov.
(2) V sklopu pojasnil posameznih
rešitev in vrednotenj mora informacija o učinku skupnih ovrednotenj in vrsti
naložb, pri katerih je ta način ovrednotenja uporabljen, iz b) točke SRS 38.11.
vsebovati tudi podatek o deležu teh naložb v čisti vrednosti sredstev
investicijskega sklada, informacijo o tem, kako pogosto je bilo izvedeno vrednotenje
in podatke o ključnih parametrih (vložkih), ki so bili uporabljeni pri
vrednotenju.
(3) V sklopu razkritij tveganj, ki jim
je bil izpostavljen investicijski sklad pri svojem poslovanju in opisu
njihovega obvladovanja, mora družba za upravljanje razkriti tudi:
1.    
metodo, ki se uporablja za merjenje skupne izpostavljenosti
investicijskega sklada v zvezi z izvedenimi finančnimi instrumenti iz 248.
člena ZISDU-2;
2.    
informacije o referenčnem premoženju, če se za investicijski sklad
uporablja metoda relativne tvegane vrednosti;
3.    
v zvezi z metodo tvegane vrednosti: informacije o najnižji, najvišji in
povprečni izračunani VaR v poslovnem letu, lastnosti modela in podatke
uporabljene v izračunu (model izračuna, interval zaupanja, prihodnje obdobje,
za katerega se računa Var, historični podatki);
4.    
velikost uporabljenega finančnega vzvoda, ki se izračuna kot vsota
nominalnih zneskov uporabljeni izvedenih finančnih instrumentov, če se za
investicijski sklad uporablja metodo tvegane vrednosti.
(4) Priloga s pojasnili k polletnim
računovodskim izkazom mora vsebovati:
1.    
opis uporabljenih temeljnih računovodskih usmeritev, najmanj v obsegu in
na način, kot sta določena v SRS 38, če se razlikujejo v primerjavi z zadnjim
letnim poročilom;
2.    
pojasnila posameznih rešitev in vrednotenj finančnih instrumentov, ki
morajo vsebovati vsaj pojasnila, kot so določena v SRS 38, če se razlikujejo v
primerjavi z zadnjim letnim poročilom;
3.    
če ima investicijski sklad naložbe iz 171. člena ZISDU-2, razkritje odstotka
sredstev investicijskega sklada, vloženih skupaj v depozite, instrumente
denarnega trga in druge vrednostne papirje, katerih izdajatelj je skrbnik tega
investicijskega sklada ali oseba, povezana z družbo za upravljanje tega
investicijskega sklada;
4.    
če je bila sprejeta odločitev iz prvega odstavka 47. člena Sklepa o
poslovanju, pojasnilo, da je bila sprejeta takšna odločitev in navedba razlogov
za njen sprejem;
5.    
izkaz premoženja (struktura naložb).
4. člen
(poslovne knjige)
Družba za upravljanje vodi poslovne knjige
investicijskega sklada po načelih dvostavnega knjigovodstva.
5. člen
(analitični kontni načrt za investicijske
sklade)
(1) Sredstva in obveznosti do
virov sredstev, spremembe sredstev in spremembe obveznosti do virov sredstev,
prihodki in odhodki ter ugotavljanje in razporeditev rezultata poslovanja
vzajemnega sklada se izkazujejo na sintetičnih in analitičnih kontih Kontnega
načrta za vzajemne sklade kot ga določi Slovenski inštitut za revizijo.
(2) Za izkazovanje sredstev in
obveznosti do virov sredstev, sprememb sredstev in sprememb obveznosti do virov
sredstev, prihodkov in odhodkov ter ugotavljanje in razporeditev rezultata
poslovanja ne-UCITS sklada se smiselno uporablja Kontni načrt za vzajemne
sklade.
6. člen
(pravila vrednotenja postavk)
(1) Investicijski sklad
vrednoti postavke, izkazane v računovodskih izkazih, v skladu s SRS 38.
(2) Ne glede na prejšnji odstavek:
1.    
investicijska družba vrednoti lastne delnice po nabavni ceni;
2.    
se namesto opredelitve skupnega ovrednotenja iz točke d) SRS 38.18. za
skupno ovrednotenje šteje ovrednotenje naložbe investicijskega sklada na
podlagi modela vrednotenja, ki ga soglasno sprejmeta pooblaščeni ocenjevalec
vrednosti podjetij in upravitelj investicijskega sklada. Sprejeti model
vrednotenja se razkrije skupaj s pravili zagotavljanja vložkov vanj. Po
sprejetem modelu vrednotenja upravljavec investicijskega sklada z uporabo v
modelu predpisanih vložkov vanj vrednoti naložbo investicijskega sklada.
(3) Investicijski sklad vrednoti zlato
po zadnji ceni, ki jo je objavil »London Bullion Market Association«.
7. člen
(podrobnejša vsebina letnega in polletnega
poročila krovnega sklada)
(1) Letno poročilo krovnega
sklada sestavljajo zbirna bilanca stanja in izkaz poslovnega izida krovnega
sklada iz priloge 2 k temu sklepu ter računovodski izkazi iz drugega odstavka
2. člena tega sklepa za vsak podsklad krovnega sklada posebej.
(2) Letno poročilo krovnega sklada iz
prejšnjega odstavka mora vsebovati tudi poslovna poročila posameznih
podskladov, ki se lahko nahajajo v posebnem delu letnega poročila ločeno za
vsak posamezni podsklad ali pa v skupnem delu letnega poročila krovnega sklada.
(3) Polletno poročilo krovnega sklada
sestavljajo zbirna bilanca stanja in izkaz poslovnega izida krovnega sklada iz
priloge 1 k temu sklepu ter računovodski izkazi iz tretjega odstavka 2. člena
tega sklepa za vsak podsklad krovnega sklada posebej.
(4) Letno in polletno poročilo
krovnega sklada sestavljata skupni del, ki se nanaša na krovni sklad v celoti
in posebni del, v katerem je podrobneje predstavljeno poslovanje vsakega
posameznega podsklada krovnega sklada. Podrobnejša shema letnega in polletnega
poročila krovnega sklada je opredeljena v prilogi 2 k temu sklepu.
8. člen
(letno poročilo krovnega sklada
oblikovanega iz obstoječih vzajemnih skladov med poslovnim letom)
(1) Za letno in polletno
poročilo krovnega sklada, ki je bil oblikovan iz obstoječih vzajemnih skladov
med poslovnim letom, se smiselno uporabljajo določbe, ki veljajo za krovni
sklad.
(2) Zbirna bilanca stanja krovnega
sklada, ki je bil oblikovan iz obstoječih vzajemnih skladov med poslovnim
letom, v prvem stolpcu izkazuje zbir postavk posameznih bilanc stanj vseh
podskladov na dan, na katerega se sestavi, v drugem pa zbir postavk posameznih
bilanc stanj vseh vzajemnih skladov, ki so bili v obravnavanem obračunskem
obdobju preoblikovani v podsklade, na zadnji dan prejšnjega obračunskega
obdobja.
(3) Zbirni izkaz poslovnega izida
krovnega sklada, ki je bil oblikovan iz obstoječih vzajemnih skladov med
poslovnim letom, v prvem stolpcu izkazuje zbir postavk posameznih izkazov
poslovnega izida podskladov v obravnavanem obračunskem obdobju (ki obsegajo
podatke za vzajemni sklad do dneva preoblikovanja in podatke za podsklad od
dneva preoblikovanja dalje), v drugem pa zbir postavk posameznih izkazov
poslovnega izida vzajemnih skladov, ki so bili v obravnavanem obračunskem
obdobju preoblikovani v podsklade, v enakem prejšnjem obračunskem obdobju.
(4) Računovodski izkazi posameznega
podsklada, ki je nastal s preoblikovanjem vzajemnega sklada, izkazujejo na
zadnji dan prejšnjega obračunskega obdobja oziroma za enako prejšnje obračunsko
obdobje podatke vzajemnega sklada, ki je bil preoblikovan v podsklad.
(5) V primeru pridružitve novega
podsklada, ki je nastal s preoblikovanjem vzajemnega sklada, k obstoječemu krovnemu
skladu se za zbirno bilanco stanja in izkaz poslovnega izida krovnega sklada
ter računovodske izkaze podskladov smiselno uporabljajo določbe drugega do
četrtega odstavka tega člena.
(6) Računovodski izkazi iz drugega do
petega odstavka tega člena morajo vsebovati tudi ustrezna pojasnila o preoblikovanju
in datumu izvedbe preoblikovanja vzajemnih skladov v podsklade krovnega sklada
oziroma o datumu pridružitve podsklada k obstoječemu krovnemu skladu.
KONČNI DOLOČBI
9. člen
(prenehanje uporabe sklepov)
Z dnem uveljavitve tega sklepa se prenehajo
uporabljati:
1.    
1. do 9. in 13. do 15. člen Sklepa o letnem in polletnem poročilu
investicijskega sklada (Uradni list RS, št. 119/08);
2.    
Sklep o podrobnejši vsebini povzetka revidiranega letnega oziroma
polletnega poročila investicijskega sklada (Uradni list RS, št. 55/09).
10. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-21/2012-4
Ljubljana, dne 30. maja 2012
EVA 2012-1611-0053
Predsednik sveta Agencije za trg
vrednostnih papirjev
dr. Damjan Žugelj l.r.

Priloga 1: Sheme
računovodskih izkazov
Priloga 2: Shema letnega
in polletnega poročila krovnega sklada