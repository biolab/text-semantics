I. SPLOŠNI DOLOČBI
1. člen
(vsebina pravilnika)
S tem pravilnikom se določa način vodenja policijskih
evidenc, katerih upravljavka je policija (v nadaljnjem besedilu: evidence),
organizacijske in logično-tehnične postopke ter ukrepe za varovanje varovanih
podatkov policije.
2. člen
(pomen izrazov)
V tem pravilniku uporabljeni izrazi imajo naslednji pomen:
1.     
varovan podatek: osebni podatek, ali drug obdelovan podatek, ki ni tajni
podatek, njegovo razkritje nepoklicanim osebam pa bi povzročilo škodo organu,
poteku uradnih postopkov ali fizičnim oziroma pravnim osebam, zato mora njegovo
obdelavo spremljati izvajanje določenih varnostnih ukrepov in postopkov;
2.     
evidenca: zbirka (register, razvid, kartoteka) podatkov, ki vsebuje
sistematično urejene podatke in se vodi z informacijsko ali klasično
tehnologijo ter je namenjena izvajanju nalog policije;
3.     
dokument: vsi napisani, narisani, natisnjeni, razmnoženi, fotografirani,
fotokopirani, fonografirani ali magnetno, optično oziroma kako drugače zapisani
podatki;
4.     
medij: vse vrste sredstev, na katerih so zapisani podatki;
5.     
obdelava podatkov: postopki in procesi zbiranja, hrambe, posredovanja,
uporabe, uničenja in drugega delovanja v zvezi s podatki;
6.     
računalniška obdelava podatkov: obdelava podatkov s pomočjo računalnika
in z napravami, ki rabijo pomnilnik za shranjevanje celega ali dela
računalniškega programa, in vseh ali dela podatkov, ki so potrebni za izvajanje
tega programa;
7.     
informacijski in telekomunikacijski sistem policije (v nadaljnjem
besedilu: ITSP): urejena celota podatkov in informacij, metod in sredstev za
neposredno opravljanje informacijske dejavnosti ter telekomunikacijska
infrastruktura, ki se kot zaprt uporabniški sistem uporablja za izvedbo nalog
policije;
8.     
lokalni informacijski sistem (v nadaljnjem besedilu: LIS): urejena
celota podatkov in informacij, metod in sredstev za neposredno izvajanje
informacijske dejavnosti, s pomočjo katere organizacijske enote policije na eni
ali več delovnih postajah ali strežnikih obdelujejo podatke;
9.     
vodja LIS: delavec policije, ki skrbi za varno obdelavo podatkov v
okviru LIS;
10.  
vodja enote: vodja notranje organizacijske enote generalne policijske
uprave, direktor policijske uprave, vodja notranje organizacijske enote
policijske uprave ter komandir policijske postaje;
11.  
telekomunikacijska zveza: vzpostavljena povezava za prenos
elektromagnetnih signalov po žičnih ali optičnih nosilcih ali z radijskimi
signali; 
12.  
odgovorni nosilec evidence: organizacijska enota generalne policijske
uprave, ki je na podlagi notranje delitve dela v policiji nosilka nalog
policije, o katerih se zbirajo podatki v evidenci;
13.  
skrbnik evidence: organizacijska enota generalne policijske uprave, ki
je odgovorna za obdelavo osebnih podatkov;
14.  
uporabnik ITSP: delavec policije, ki uporablja varovane podatke pri
opravljanju svojih delovnih nalog;
15.  
varnostni profil: določa obseg dostopa uporabnikov ali skupin
uporabnikov do podatkov evidenc in možnosti njihove obdelave;
16.  
vir: vhodni dokument, na osnovi katerega so bili vneseni podatki v
evidenco;
17.  
katalog evidenc: katalog zbirk osebnih podatkov po zakonu, ki ureja
varstvo osebnih podatkov;
18.  
informacijski varnostni dogodek: vsak dogodek, ki lahko vpliva na
varnost podatkov v informacijskem sistemu ali delovanje informacijskega
sistema;
19.  
dnevnik dela: dnevnik, v katerem so evidentirani vsi dostopi do podatkov
v ITSP in ki omogoča naknadno ugotavljanje sledljivosti dela uporabnika.
II. POOBLASTILA
3. člen
(odgovorna oseba evidence)
(1) Generalni direktor policije na predlog vodje notranje
organizacijske enote generalne policijske uprave, ki je odgovorni nosilec
evidence, določi osebo, odgovorno za posamezno evidenco.
(2) Odgovorna oseba iz prejšnjega odstavka skrbi, da je
obdelava osebnih podatkov v evidenci skladna s predpisi in navodili.
4. člen
(skrbnik kataloga evidenc)
(1) Generalni direktor policije, na predlog direktorja Urada
za informatiko in telekomunikacije GPU (v nadaljnjem besedilu: urad), določi
skrbnika kataloga evidenc za opravljanje operativno-tehničnih in
organizacijskih nalog s področja vodenja kataloga.
(2) Skrbnik kataloga evidenc skrbi za vzdrževanje kataloga
evidenc, prijavlja evidence, ki jih vodi policija, državnemu organu,
pristojnemu za varstvo osebnih podatkov, objavlja katalog evidenc na spletni in
intranetni strani policije in opravlja druge naloge v zvezi z vodenjem
kataloga.
5. člen
(pooblaščenec za varstvo osebnih podatkov)
(1) Generalni direktor policije na predlog direktorja urada
določi pooblaščenca za vodenje posameznih postopkov, ki jih v zvezi z
uresničevanjem pravic posameznikov na področju osebnih podatkov policiji kot
upravljavcu evidenc nalaga zakon.
(2) Pooblaščencu pri delu strokovno pomoč nudijo odgovorne
osebe iz 3. člena tega pravilnika.
(3) Pooblaščenec pisno poroča generalnemu direktorju policije
o uresničevanju pravic posameznikov v roku, ki je določen za izdelavo letnega
poročila o delu policije.
6. člen
(glavni skrbnik varnostnih profilov)
(1) Generalni direktor policije za upravljanje z varnostnimi
profili pooblasti delavca urada (v nadaljnjem besedilu: glavni skrbnik
varnostnih profilov).
(2) Varnostni profil dodeli glavni skrbnik varnostnih profilov
ali delavec policije, ki ga določi glavni skrbnik varnostnih profilov. Postopek
se izvede pisno ali z ustrezno programsko opremo, ki omogoča sledljivost
postopka.
7. člen
(vodja lokalnega informacijskega sistema)
(1) Vodje enot določijo število LIS, katere notranje organizacijske
enote jih sestavljajo ter vodje LIS.
(2) Naloge vodje LIS so:
1.     
svetovanje in pomoč uporabnikom ITSP;
2.     
skrb za varno uporabo opreme ITSP;
3.     
oblikovanje in vodenje seznama opreme ITSP, seznama uporabnikov in
njihovih pravic;
4.     
opravljanje manjših vzdrževalnih del na opremi ITSP;
5.     
sodelovanje pri instalacijah delovnih postaj;
6.     
prijava okvar strojne in programske opreme;
7.     
skrb za kopijo podatkov LIS, ki niso zajeti v sistem centralnega
kopiranja;
8.     
druge naloge v zvezi z varovanjem lokalnega informacijskega sistema.
8. člen
(vodja informacijske varnosti)
(1) Za izvajanje predpisov o varovanju podatkov v ITSP so
odgovorni vodja informacijske varnosti in lokalni vodje informacijske varnosti.
Njihove naloge so:
1.     
nadzor stanja na področju varovanja podatkov v ITSP;
2.     
nadzor izvajanja varnostnih ukrepov pri varovanju podatkov;
3.     
odrejanje ukrepov za zagotavljanje varnosti podatkov v ITSP;
4.     
vodenje razvida informacijskih varnostnih dogodkov;
5.     
vodenje seznamov pooblastil za samostojen vstop v prostore ITSP, v
katerih so nameščene ključne sestavine ITSP;
6.     
druge naloge v zvezi z varovanjem ITSP.
(2) Vodja informacijske varnosti mora o vseh informacijskih
varnostnih dogodkih obveščati organizacijsko enoto, pristojno za zaščito
podatkov.
(3) Lokalni vodja informacijske varnosti mora o vseh informacijskih
varnostnih dogodkih v LIS obveščati vodjo informacijske varnosti in
organizacijsko enoto, pristojno za zaščito podatkov.
(4) Razvid gesel oziroma osebnih šifer, ki niso sestavni del
osrednjega sistema kontrole in evidentiranja dostopa do varovanih podatkov in
drugih virov ITSP, vodi za svojo organizacijsko enoto lokalni vodja
informacijske varnosti, hrani pa ga v kovinski omari, ki je tehnično varovana,
ali v zaklenjeni ter zapečateni kovinski blagajni s šifro.
9. člen
(skrbnik kriptografske opreme)
(1) Generalni direktor policije določi za vsako lokacijo,
kjer se nahaja kriptografska oprema, skrbnika kriptografske opreme in osebe, ki
imajo dostop do kriptografske opreme.
(2) Skrbnik kriptografske opreme je odgovoren za upravljanje
s kriptografsko opremo ter za pravilno obdelovanje in hranjenje kriptografskega
materiala.
(3) Dostop do kriptografske opreme je dovoljen le osebam iz
prvega odstavka tega člena.
(4) Upravljanje kriptografske opreme smejo izvajati le
ustrezno usposobljeni delavci policije.
10. člen
(pristojnost)
(1) Organizacijska enota, pristojna za zaščito podatkov, je
po tem pravilniku pristojna za:
1.     
pripravo informacijske varnostne politike;
2.     
izdelavo načrtov varovanja, ocen varnostnih tveganj in varnostnih
navodil v ITSP;
3.     
določanje standardov za informacijsko in komunikacijsko opremo,
namenjeno varovanju in zaščiti podatkov v ITSP;
4.     
izvajanje nadzora dostopov do ITSP;
5.     
upravljanje s sistemom kontrole in evidentiranja dostopa do podatkov in
drugih virov ITSP;
6.     
upravljanje z dnevnikom dela (v nadaljnjem besedilu: upravljavec
dnevnika dela);
7.     
upravljanje z razvidom uporabnikov ITSP, iz katerega morajo biti
razvidne pravice uporabnika ITSP, ki dostopa do posameznih podatkov;
8.     
potrjevanje povezovanja preko namenskih povezovalnih točk v ITSP;
9.     
upravljanje z varnostnimi mehanizmi in varnostnimi pregradami ITSP;
10.  
določanje načinov neposredne povezave in varovanje te povezave;
11.  
odobritev uporabe kriptografske opreme;
12.  
pripravljanje mnenj, na osnovi katerih generalni direktor odloča, ali
lahko izjemoma s sistemom kontrole in evidentiranja dostopa do podatkov in
drugih virov LIS upravlja organizacijska enota, ki uporablja določen LIS;
13.  
druge naloge v zvezi z zaščito podatkov policije.
(2) Organizacijska enota, pristojna za zaščito podatkov, vodi
razvid oseb, pristojnih za izvajanje nalog iz 3., 7., 8. in 9. člena tega
pravilnika. Razvid vsebuje podatke o osebnem imenu delavca policije, organizacijski
enoti in pristojnosti oziroma nalogi.
11. člen
(posegi v ITSP)
Organizacijska enota, pristojna za vzdrževanje ITSP, mora
pred vsakim posegom v ITSP pridobiti mnenje organizacijske enote, pristojne za
zaščito podatkov.
12. člen
(oprema, vgrajena v ITSP)
(1) Informacijska in komunikacijska oprema, ki je vgrajena v
ITSP, mora biti v skladu s standardi, ki jih določi urad.
(2) Oprema, namenjena obdelavi podatkov v ITSP, mora biti
praviloma v lasti policije. Če oprema ni v lasti policije, se lahko uporablja
ob predhodnem soglasju organizacijske enote, pristojne za vzdrževanje ITSP.
(3) Za strojno opremo, ki se vgrajuje v ITSP, mora organizacijska
enota, pristojna za vzdrževanje ITSP, na podlagi soglasja organizacijske enote,
pristojne za zaščito podatkov, določiti, kdo jo sme vgrajevati, vzdrževati in
odstranjevati.
13. člen
(usposabljanje)
(1) Opremo ITSP lahko uporabljajo le ustrezno usposobljeni
delavci policije. Poleg neposrednih uporabnikov imajo dostop do opreme ITSP
tudi delavci policije, ki to opremo vzdržujejo, ter osebe iz 22. člena tega
pravilnika.
(2) Administratorji ter drugi uporabniki ITSP morajo biti
usposobljeni za delo v ITSP.
(3) Usposabljanja iz prejšnjega odstavka je dolžan zagotoviti
urad. 
14. člen
(navodila)
(1) Urad mora vsem vodjem LIS zagotoviti pisna navodila o
načinu uporabe strojne in programske opreme ter o ukrepih v primeru izpada ali
okvare.
(2) Odgovorni nosilec evidence je dolžan izdelati strokovna
navodila za vodenje evidence, skrbnik evidence pa ustrezna tehnična navodila za
uporabo računalniške aplikacije, ki so priloga strokovnih navodil. Navodila se
izdelajo in objavijo najkasneje ob vzpostavitvi evidence in se objavijo na
intranetni strani policije.
15. člen
(napake)
Vsako okvaro oziroma izpad strojne ali programske opreme, ki
zahteva poseg usposobljenega vzdrževalca, je treba takoj javiti uradu, ki v
skladu s predpisanim režimom vzdrževanja odloči, kako se bo okvara odpravila.
16. člen
(varnostne kopije)
(1) V skladu z oceno varnostnih tveganj ITSP je organizacijska
enota urada, pristojna za vzdrževanje ITSP, dolžna izdelati načrt izdelave
varnostnih kopij za programsko opremo in podatke v ITSP. V načrtu morajo biti
predvideni izdelovalci varnostnih kopij, roki, način izdelave kopij, mediji, na
katerih se kopije hranijo ter drugi podatki, ki so potrebni za učinkovito
izdelavo in hrambo kopij.
(2) Varnostne kopije programske opreme in podatkov v ITSP
morajo biti shranjene izven objekta, v katerem se nahajajo originali.
III. SPLOŠNI VARNOSTNI UKREPI
17. člen
(varovanje ITSP)
(1) Ukrepi varovanja ITSP morajo zagotavljati zaupnost,
celovitost in razpoložljivost podatkov, ki se obdelujejo v ITSP, ter celovitost
in razpoložljivost ITSP.
(2) V ITSP se podatki varujejo zlasti z ukrepi in postopki, s
katerimi se:
1.     
uporabnikom ITSP dostop do podatkov omejuje na podatke, ki jih
potrebujejo za izvajanje delovnih nalog, v skladu z njihovimi pooblastili;
2.     
preprečuje razkritje podatkov nepoklicanim osebam;
3.     
preprečuje nepooblaščeno obdelavo podatkov ter
4.     
omogoča poznejše ugotavljanje, kdaj so bili posamezni podatki
obdelovani, komu so bili posredovani in kdo je podatke obdeloval oziroma posredoval.
18. člen
(varovanje podatkov)
Zaradi varovanja podatkov so delavci policije dolžni izvajati
sledeče splošne varnostne ukrepe:
1.     
kadar zapuščajo svoje delovne prostore, morajo zakleniti pisalne mize,
omare, blagajne in pisarne, v katerih hranijo varovane podatke;
2.     
dokumentov ali medijev z varovanimi podatki ne smejo puščati na odprtih
površinah pisarniške opreme ali drugih mestih, kjer so dostopne nepoklicanim
osebam;
3.     
navodila za uporabo računalniško vodenih evidenc morajo hraniti tako, da
niso dostopna nepoklicanim osebam;
4.     
dosledno morajo izvajati postopek prijave oziroma odjave s svojim
osebnim geslom na začetku oziroma ob zaključku dostopa do varovanih podatkov,
shranjenih v evidencah ITSP;
5.     
terminali, delovne postaje ITSP in druga oprema z zasloni, ki se
uporablja za obdelavo podatkov, mora imeti zaslone nameščene tako, da je
nepoklicanim osebam onemogočen pogled na podatke. Če zaslona tako ni mogoče
namestiti, mora biti le ta v času prisotnosti nepoklicane osebe ugasnjen ali v
fazi ohranjevalnika zaslona;
6.     
po končani izdelavi dokumentov z varovanimi podatki morajo poskrbeti za
uničenje pomožnega gradiva (npr. poskusnih oziroma neuspešnih izpisov, matric,
izračunov in grafikonov, skic, ipd.), ki so ga uporabili oziroma ki je nastalo
pri izdelavi dokumenta;
7.     
upoštevati morajo druge predpise, ki jih zavezujejo, kako naj pri svojem
delu ravnajo z varovanimi podatki.
19. člen
(ključne sestavine ITSP)
(1) Ključne sestavine ITSP se morajo nahajati v varovanem
območju ali komunikacijski omari, ki izpolnjuje pogoje za varovano območje.
(2) Dovoljenje za samostojen vstop v prostor, v katerem so
nameščene ključne sestavine ITSP, izda vodja enote na predlog vodje
informacijske varnosti ali lokalnega vodje informacijske varnosti.
(3) Druge osebe lahko v prostor, v katerem so nameščene
ključne sestavine ITSP, vstopajo le v spremstvu oseb iz prejšnjega odstavka.
20. člen
(varovanje ITSP opreme zunaj varovanega oziroma upravnega
območja)
Delavci policije so z opremo ITSP, s katero se obdelujejo
varovani podatki, zunaj varovanega oziroma upravnega območja dolžni ravnati na
način, ki onemogoča, da bi oprema prišla v roke nepoklicani osebi. Oprema ITSP
mora biti ves čas pod fizičnim nadzorom ali znotraj zaklenjenega prostora, da
je preprečen nepooblaščen dostop in zagotovljena varnost opreme.
21. člen
(pogodbe o vzdrževanju in servisiranju)
Vse pogodbe in postopki v zvezi z vzdrževanjem in servisiranjem
opreme, prostorov, sredstev in objektov morajo vsebovati varnostne zahteve in
pogoje, ki jih mora izpolnjevati vzdrževalno osebje oziroma oprema izvajalca
vzdrževanja oziroma servisiranja.
22. člen
(zunanji izvajalci vzdrževanja)
(1) Kadar je v obdelavo podatkov ali v izgradnjo oziroma
vzdrževanje infrastrukture ITSP vključen zunanji izvajalec, mora biti dolžnost
varovanja varovanih podatkov policije vključena v pogodbo, s katero se uredijo
razmerja in odnosi med policijo in izvajalcem pogodbenih del.
(2) Izvajalčev delavec mora s pisno izjavo potrditi, da je
seznanjen z dolžnostjo varovanja varovanih podatkov policije, s katerimi se bo
seznanil pri izvajanju pogodbenih del. Pisna izjava je sestavni del pogodbene
dokumentacije.
(3) Nosilce podatkov je zaradi vzdrževanja dovoljeno
posredovati zunanjemu izvajalcu. Preden je nosilec predan zunanjemu izvajalcu,
morajo biti podatki z nosilca izbrisani v skladu s standardi in predpisi.
23. člen
(seznanitev drugih oseb)
(1) Z vsebino varovanih podatkov delavec policije, ki te
podatke obdeluje, ne sme seznaniti drugih oseb, razen pod pogoji in na način,
določen z zakonom in tem pravilnikom.
(2) Kadar opravljanje nalog policije zahteva, da se z
določenimi varovanimi podatki seznanijo tudi druge osebe, mora delavec policije
pred posredovanjem teh podatkov dobiti dovoljenje vodje enote, v kateri je
zaposlen, razen kadar gre za seznanitev delavcev policije ali javnih
uslužbencev ministrstva, pristojnega za notranje zadeve (v nadaljnjem besedilu:
ministrstvo), pristojne za izvajanje nadzora nad opravljanjem nalog policije.
IV. VAROVANJE PROSTOROV
24. člen
(ukrepi)
Prostori, v katerih se obdelujejo varovani podatki, morajo
biti varovani z organizacijskimi, fizičnimi in tehničnimi ukrepi, ki
nepooblaščenim onemogočajo dostop do medijev in naprav, s katerimi se varovani
podatki obdelujejo.
25. člen
(delo in gibanje v prostorih z opremo ITSP)
Delo in gibanje v objektih policije poteka v skladu s hišnim
redom, za prostore, v katerih je nameščena oprema ITSP, pa veljajo še naslednja
pravila:
1.     
zadrževanje delavcev policije v teh prostorih, razen tistih, ki so v
njem zaposleni ali je njihova prisotnost nujno potrebna za nemoteno opravljanje
delovnih nalog, ni dovoljeno;
2.     
obiski zunanjih strank (demonstracije, ogledi, ipd.) so dovoljeni samo z
odobritvijo vodje enote in v spremstvu najmanj enega delavca policije;
3.     
vzdrževanje opreme ITSP s strani zunanjih izvajalcev je dovoljeno samo
po predhodnem dogovoru z organizacijsko enoto, pristojno za vzdrževanje ITSP,
izvajalce pa mora med obiskom spremljati vodja LIS oziroma delavec, ki ga
določi vodja enote.
26. člen
(požarna varnost)
Poleg požarnovarnostnih ukrepov, ki jih za objekte policije
predpisuje požarni red, velja za prostore, v katerih je nameščena računalniška
oprema, še naslednje:
1.     
prepoved uporabe odprtega ognja;
2.     
prepoved nameščanja začasne električne napeljave;
3.     
hramba gorljivih snovi samo v količinah, ki so nujno potrebne za nemoten
potek dela;
4.     
ognjevarne omare, v katerih so shranjeni mediji, morajo biti vedno
zaprte.
V. VAROVANJE OPREME
27. člen
(uporaba opreme ITSP)
(1) Opremo ITSP je dovoljeno uporabljati le za izvajanje
nalog policije.
(2) Uporabo za druge namene dovoli vodja enote.
28. člen
(škodljiva programska oprema)
(1) ITSP mora biti učinkovito zaščiten pred računalniškimi
virusi in drugo škodljivo programsko opremo.
(2) Sum ali zaznava škodljive programske opreme je
informacijski varnostni dogodek.
29. člen
(programska oprema)
(1) V policiji se za obdelavo podatkov lahko uporablja le
tista računalniška programska oprema (v nadaljnjem besedilu: program), ki je
predpisana s sistemizacijo tehnične opreme in skladna s standardi ITSP.
(2) Skladnost programov s standardi ITSP ugotovi urad.
(3) Kadar je program, ki je namenjen obdelavi varovanih
podatkov policije, samoiniciativno izdelal delavec policije, ki ni vključen v
organiziran in načrtovan razvoj programov, mora program pred vključitvijo v
uporabo potrditi urad.
(4) Za vso programsko opremo vgrajeno v ITSP, mora
organizacijska enota, pristojna za vzdrževanje ITSP, določiti:
1.     
kdo jo sme brisati, kopirati ali spreminjati;
2.     
kje se hranijo kopije programske opreme;
3.     
kdo je odgovoren za ažurnost kopij.
30. člen
(programi in licence)
(1) Program, ki ga za potrebe ITSP policija kupi od
proizvajalcev programske opreme, mora biti opremljen z licenco, ki policiji
dovoljuje namestitev in uporabo programov na načrtovanem številu lokacij v
notranjih organizacijskih enotah policije.
(2) Vse izvorne zapise programov ITSP in licenčno dokumentacijo
hrani urad.
VI. KONTROLA IN EVIDENTIRANJE DOSTOPA DO VAROVANIH PODATKOV
IN DRUGIH VIROV ITSP
31. člen
(kontrola in evidentiranje dostopa)
(1) Dostop do varovanih podatkov mora biti varovan na način,
ki preveri identiteto uporabnika, njegova pooblastila za dostop in dostop
evidentira.
(2) Vsak uporabnik mora imeti lastno prijavo, ki ga enolično
identificira in katero je dolžan varovati. Zloraba ali sum zlorabe prijave je
informacijski varnostni dogodek.
(3) Kontrola in evidentiranje dostopa do podatkov lahko
temelji na metodah, ki omogočajo zanesljiv in nedvoumen postopek identifikacije
(npr.: pametna kartica, ipd).
32. člen
(osebna gesla)
Kadar kontrola in evidentiranje dostopa do varovanih podatkov
temelji na osebnem geslu, si mora geslo določiti uporabnik sam, v skladu z
informacijsko varnostno politiko.
33. člen
(dodelitev varnostnega profila)
(1) Uporabniku se varnostni profil dodeli glede na njegove
delovne naloge, pri tem pa se mu določi dostop do minimalnega obsega podatkov,
ki jih potrebuje za opravljanje svojih delovnih nalog.
(2) Postopek dodelitve varnostnega profila uporabniku se
izvede na osnovi pisnega zahtevka vodje enote.
(3) Varnostne profile potrdi generalni direktor policije ali
oseba, ki jo pooblasti.
(4) Organizacijska enota ministrstva, pristojna za organizacijo
in kadre, mora o sklenitvi ali prenehanju delovnega razmerja ter premestitvi
posameznega uporabnika ITSP takoj obvestiti notranjo organizacijsko enoto
policije, pristojno za vodenje razvida uporabnikov ITSP.
(5) Uporabniki izven policije lahko pridobijo osebne podatke
iz evidenc, do katerih so upravičeni na podlagi zakona. Varnostni profil se jim
dodeli v skladu s pogodbo ali drugim aktom iz 50. člena tega pravilnika.
34. člen
(dnevnik dela)
(1) Upravljavec dnevnika dela določi podrobnejši način
vodenja in vsebino podatkov, ki se vodijo v dnevniku dela ter način
evidentiranja izvedbenih in kontrolnih posegov v ITSP.
(2) Generalni direktor policije lahko na predlog upravljavca
dnevnika dela za spremljanje določenih podatkov iz dnevnika dela pisno
pooblasti posameznega delavca policije. 
VII. VAROVANJE POVEZAV ITSP Z DRUGIMI INFORMACIJSKIMI SISTEMI
IN SVETOVNIM SPLETOM
35. člen
(varovanje tehničnih povezav z drugimi sistemi)
(1) Dostop do informacijsko telekomunikacijskih sistemov
drugih državnih organov ali pravnih oseb (v nadaljnjem besedilu: drugi
informacijsko telekomunikacijski sistemi) imajo lahko le tisti delavci
policije, ki to potrebujejo zaradi izvajanja svojih delovnih nalog.
(2) ITSP sme imeti vzpostavljene tehnične povezave z drugimi
informacijsko telekomunikacijskimi sistemi, če so povezave primerno varovane,
nepoklicane osebe pa nimajo dostopa do varovanih podatkov ali naprav ITSP.
(3) Povezovalne točke morajo biti opremljene z varnostnimi
pregradami in drugimi varnostnimi mehanizmi, ki onemogočajo zlorabe ITSP.
(4) Elektronska izmenjava varovanih podatkov z drugimi
državnimi organi ali pravnimi osebami se izvaja z vzpostavitvijo dostopne točke
ITSP v drugem državnem organu ali pravni osebi in z vzpostavitvijo dostopne
točke drugega informacijsko telekomunikacijskega sistema v policiji.
(5) ITSP nima povezave z drugim informacijsko telekomunikacijskim
sistemom, če je od njega fizično ločen ali če je z njim fizično povezan, vendar
logično ločen in zaščiten v skladu s standardi tako, da ne obstaja možnost, da
bi se podatki med sistemoma izmenjevali.
36. člen
(varnostne pregrade)
(1) Dostop uporabnikov ITSP do podatkov in drugih virov
svetovnega spleta ter drugih informacijskih sistemov je dovoljen le preko
skupnih, ustrezno varovanih priključnih točk ITSP.
(2) Na priključni točki iz prejšnjega odstavka mora biti
nameščena varnostna pregrada, ki mora omogočati:
1.     
upravljanje dostopov delavcev policije do drugih informacijskih sistemov
ali svetovnega spleta;
2.     
upravljanje dostopov uporabnikov drugih informacijskih sistemov do
varovanih podatkov in naprav, s katerimi se ti podatki obdelujejo;
3.     
zaznavanje in preprečevanje poskusov dostopov zunanjih uporabnikov
svetovnega spleta do varovanih podatkov policije;
4.     
zaznavanje in preprečevanje poskusov vdorov v ITSP;
5.     
preprečevanje in odkrivanje poskusov vnosov računalniških virusov;
6.     
kriptozaščito prenosov varovanih podatkov policije preko infrastrukture
drugega informacijskega sistema ali svetovnega spleta.
37. člen
(priključitev mimo varnostne pregrade)
(1) Generalni direktor policije lahko na pisni predlog vodje
enote, ki zaradi nemotenega izvajanja nalog policije potrebuje delovno postajo,
ki je na svetovni splet priključena mimo varnostne pregrade, odobri tak način
priključitve.
(2) Delovna postaja, ki je s svetovnim spletom povezana mimo
varnostne pregrade, ne sme biti povezana z ITSP, na njej ne smejo biti
shranjeni varovani podatki, nameščena pa mora biti zaščita pred škodljivimi
vsebinami.
VIII. PRENOS VAROVANIH PODATKOV
38. člen
(varovanje prenosa)
Prenos varovanih podatkov po telekomunikacijskih zvezah, ki
povezuje lokacije organizacijskih enot policije ali lokacije drugih
pooblaščenih uporabnikov varovanih podatkov policije, mora biti varovan s
postopki in ukrepi, ki nepooblaščenim preprečujejo prilaščanje, spreminjanje
ali uničenje ter neupravičeno seznanjanje z vsebino podatkov.
39. člen
(način prenosa)
(1) Policija dokumente ali medije z varovanimi podatki
prenaša s kurirsko pošto, po priporočeni pošti s povratnico ali elektronsko.
(2) Delavec, ki odpravlja pošto, mora kurirja seznaniti z
ukrepi za varovanje take pošte.
IX. VODENJE IN VZDRŽEVANJE EVIDENC TER OBDELAVA PODATKOV
40. člen
(odgovorni nosilec in skrbnik evidenc)
(1) Odgovorni nosilec evidenc in skrbnik evidenc sta določena
v aktu o notranji organizaciji, sistemizaciji, delovnih mestih in nazivih v
policiji.
(2) Organizacijska enota je lahko odgovorna nosilka ene ali
več evidenc.
41. člen
(vzpostavitev evidence)
Evidenco na podlagi zahteve odgovornega nosilca evidence
vzpostavi skrbnik.
42. člen
(obdelava podatkov)
(1) Delavec policije lahko varovane podatke uporablja le za
opravljanje z zakonom določenih nalog in skladno s predpisi, ki urejajo način
obdelovanja posameznih podatkov.
(2) Vsak uporabnik ITSP je dolžan, skladno s svojimi
delovnimi nalogami, skrbeti za vestno, strokovno in ažurno obdelavo podatkov.
X. HRAMBA, DOSTOP DO BLOKIRANIH PODATKOV IN IZBRIS PODATKOV
43. člen
(roki hranjenja in ukinitev evidence)
(1) Podatki v evidencah se hranijo v okviru rokov, določenih
v zakonu. Takoj po preteku roka hrambe se podatki v evidencah blokirajo.
(2) Če se evidenca ukine, se dostop do podatkov blokira.
(3) Po blokiranju se podatki v evidencah lahko obdelujejo le
za razvrščanje, odbiranje, označevanje in hrambo arhivskega gradiva, in sicer
na način, določen v predpisih o varstvu dokumentarnega in arhivskega gradiva.
Generalni direktor policije določi osebe, ki lahko obdelujejo podatke po tem
odstavku.
(4) Dokumentarno gradivo v elektronski obliki, ki je bilo
uporabljeno kot vir, se po vnosu in preveritvi točnosti zapisanih podatkov
obravnava v skladu s predpisi o dokumentarnem gra­divu. Postopek izbrisa
podatkov mora biti sestavni del programske opreme za obdelavo policijske
evidence, izbris podatkov pa mora biti avtomatsko evidentiran.
(5) Dokumentarno gradivo v fizični obliki, ki je bilo uporabljeno
kot vir, se po vnosu in preveritvi točnosti vnesenih podatkov obravnava v
skladu s predpisi o dokumentarnem gradivu.
(6) Dokumenti, ki so nastali kot izhodni dokumenti obdelave,
se hranijo skladno s predpisi, ki urejajo poslovanje organov javne uprave z
dokumentarnim gradivom.
44. člen
(dostop do arhiviranih ali blokiranih podatkov)
(1) Uporabnik lahko izjemoma pridobi arhivirane ali blokirane
podatke iz evidenc na osnovi izkazanega zakonitega namena za obdelavo
arhiviranih podatkov.
(2) Izpis arhiviranih ali blokiranih podatkov na medije se
izvede v skladu s predpisi, ki urejajo poslovanje organov javne uprave z
dokumentarnim gradivom.
45. člen
(izbris ali uničenje varovanih podatkov)
(1) Izbris ali uničenje varovanih podatkov iz policijskih evidenc
se izvede v primeru pisne ugotovitve napake ali pomote pri obdelavi podatkov.
(2) Izbris na podlagi pisnega zahtevka vodje enote lahko
izvede oseba, ki ima avtorizacijo za brisanje, dodeljeno s strani glavnega
skrbnika varnostnih profilov.
XI. POSREDOVANJE PODATKOV POSAMEZNIM OSEBAM
46. člen
(posredovanje posamezniku)
Posamezniku se posreduje osebne podatke, ki se nanašajo nanj,
neposredno na podlagi zakona, ki ureja varstvo osebnih podatkov.
47. člen
(posredovanje fizičnim in pravnim osebam)
(1) Policija lahko osebne podatke iz evidenc, katerih upravljavka
je, posreduje fizičnim osebam, ki so do posredovanja upravičeni na osnovi
zakona in izkazanega pravnega interesa ter pravnim osebam, skladno z zakonom (v
nadaljevanju besedila: upravičena oseba).
(2) V primerih iz tega člena pravnega interesa ni potrebno
izkazati, kadar je zahtevani podatek informacija javnega značaja.
(3) Iznos osebnih podatkov izven države se lahko izvede
skladno z zakonom in tem pravilnikom.
48. člen
(pisna zahteva)
(1) Za posredovanje podatkov mora upravičena oseba vložiti
pisno zahtevo. Zahteva se lahko pošlje tudi v elektronski obliki, skladno s
predpisi, ki urejajo elektronsko poslovanje.
(2) Iz pisne zahteve mora nedvoumno izhajati, da upravičena
oseba brez zahtevanih podatkov ne bo mogla uveljaviti svojih pravic.
(3) Pisna zahteva mora vsebovati:
-       
osebne podatke vlagatelja;
-       
natančen opis okoliščin (podatke o kraju, času dogodka, osebnem položaju
vlagatelja v dogodku, in podobno);
-       
vrsto podatkov, ki jih vlagatelj potrebuje za uveljavljanje pravic;
-       
obrazložen namen uporabe podatkov (zakaj in kje namerava uporabiti
podatke).
(4) Obrazec pisne zahteve iz prejšnjega odstavka je kot
priloga 1 sestavni del tega pravilnika in je objavljen skupaj z njim.
(5) Upravičena oseba v pisni zahtevi nedvoumno opredeli namen
in praviloma navede pravno podlago, na osnovi katere bo uveljavljala svoje
pravice.
(6) Upravičeni osebi ni treba izpolniti pogojev iz drugega in
petega odstavka ter četrte alinee tretjega odstavka tega člena, kadar je
zahtevani podatek informacija javnega značaja.
49. člen
(podatki in namen posredovanja)
(1) Policija lahko posreduje upravičeni osebi le tiste podatke,
ki jih je zbrala ob obravnavanju dogodka ali ob izvrševanju nalog in katerih
upravljavka je.
(2) Posredovani podatki morajo biti točni in ažurni. Policija
posreduje najmanjši možen obseg podatkov, ki upravičeni osebi še zagotovi uveljavljanje
njenih pravic.
(3) Pred posredovanjem podatkov vodja enote odloči o
upravičenosti zahteve in posredovanja podatkov.
(4) Če je zahteva za posredovanje upravičena, se upravi­čeni
osebi posredujejo naslednji podatki:
-       
osebno ime osebe;
-       
rojstni datum (če brez njega ni mogoče identificirati osebe);
-       
prebivališče (stalno ali začasno) ter
-       
izjemoma, če tako izhaja iz vloge, drugi podatki.
(5) Obrazec, na katerem se posredujejo podatki iz prejšnjega
odstavka, je kot priloga 2 sestavni del tega pravilnika in je objavljen skupaj
z njim.
(6) Neupravičeno zahtevo se s sklepom zavrne.
(7) Ob posredovanju podatkov se upravičeno osebo pisno
opozori, da se smejo posredovani podatki uporabljati samo za namen, izkazan v
pisni zahtevi. Če namerava vlagatelj pisne zahteve uporabiti posredovane
podatke za drug namen, mora predhodno pridobiti privolitev policije.
50. člen
(elektronsko posredovanje podatkov upravičenim pravnim
osebam)
(1) V primeru vzpostavitve elektronskega posredovanja
podatkov iz evidenc državnim organom oziroma pravnim osebam, ki so do podatkov
iz evidenc upravičeni na podlagi zakona, se način posredovanja podatkov določi
s pogodbo ali drugim aktom o posredovanju podatkov, v katerem se določi
organizacijske, tehnične in varnostne elemente posredovanja podatkov.
(2) V primeru posamične vloge za posredovanje podatkov
uporabnikom iz prejšnjega odstavka mora vodja enote preveriti pravno podlago za
posredovanje podatkov.
(3) Posredovanje podatkov se zabeleži v skladu z 51. členom
tega pravilnika.
51. člen
(razvid)
(1) Za vsako evidenco se mora ne glede na to, kako je vodena,
v primeru posredovanja osebnih podatkov, zagotoviti možnost ugotavljanja:
-       
kateri osebni podatki, kdaj in kako so bili posredovani;
-       
komu so bili osebni podatki posredovani;
-       
na kakšni podlagi so bili osebni podatki posredovani,
-       
za kakšne namene so bili osebni podatki posredovani.
(2) Za vsako posredovanje osebnih podatkov policije se v
poseben razvid zabeležijo podatki, navedeni v prejšnjem odstavku.
(3) Razvid se za evidence, ki se vodijo na centralnem računalniku
policije, vodi centralno, v drugih primerih pa v okviru sistema poslovanja z
dokumentarnim gradivom.
XII. VARSTVO PRAVIC POSAMEZNIKA
52. člen
(elektronska zahteva za uveljavljanje pravic posameznika)
Zahteva za uveljavljanje pravic posameznika se lahko vloži
tudi v elektronski obliki. Dostop do elektronske zahteve je mogoč na spletni
strani policije. 
53. člen
(spremljanje in evidentiranje aktivnosti uporabnika)
(1) Kadar je na varnostni pregradi vključena oprema, ki
omogoča spremljanje in evidentiranje aktivnosti posameznega uporabnika ITSP,
mora biti vsak delavec policije, preden uporabi povezavo z drugim
informacijskim sistemom ali svetovnim spletom, o tem na nedvoumen in jasen
način opozorjen.
(2) Varnostna pregrada mora, kadar je uporabljena oprema iz
prejšnjega odstavka, na spremljanje in evidentiranje dostopov opozoriti tudi
zunanje uporabnike svetovnega spleta in uporabnike drugih informacijskih
sistemov, preden se povežejo z viri ITSP.
54. člen
(pisna izjava)
(1) Delavec policije ob sklenitvi delovnega razmerja ali
premestitvi na delovno mesto, na katerem bo obdeloval varovane podatke, s pisno
izjavo potrdi, da je seznanjen s predpisi, ki v policiji urejajo varovanje
podatkov.
(2) Pisne izjave delavcev hrani organizacijska enota, pristojna
za zaščito podatkov.
XIII. NADZOR NAD IZVAJANJEM UKREPOV IN POSTOPKOV VAROVANJA
55. člen
(nadzor)
(1) Nadzor nad izvajanjem tega pravilnika opravljata organizacijski
enoti, pristojni za nadzor in zaščito podatkov.
(2) Za nadzor nad obdelavo podatkov je odgovoren vodja enote,
iz katere je uporabnik ITSP.
56. člen
(obveščanje o informacijskem varnostnem dogodku)
(1) Delavec policije, ki sumi ali zazna informacijski varnostni
dogodek, je o tem dolžan nemudoma obvestiti vodjo enote, ta pa vodjo oziroma
lokalnega vodjo informacijske varnosti. Slednji je dolžan obvestiti
organizacijsko enoto, pristojno za zaščito podatkov, ter organizacijsko enoto,
pristojno za notranje preiskave in pomoč policistom.
(2) Delavec policije je dolžan izvesti prve nujne ukrepe za
preprečitev nadaljnjih škodljivih posledic in zavarovanje sledi.
XIV. PREHODNE IN KONČNE DOLOČBE
57. člen
Odločbe o določitvi vodij LIS ostanejo v veljavi do izdaje
novih odločb.
58. člen
Z dnem uveljavitve tega pravilnika preneha veljati Pravilnik
o načinu vodenja policijskih evidenc (Uradni list RS, št. 121/04 in 51/07).
59. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-317/2010
Ljubljana, dne 7. marca 2011
EVA 2010-1711-0032
Katarina Kresal l.r.
Ministrica 
za notranje zadeve

Priloga
1: Zahteva za pridobitev osebnih podatkov
Priloga
2: Odgovor na zahtevo po posredovanju osebnih podatkov