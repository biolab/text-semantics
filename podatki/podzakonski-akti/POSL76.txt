1. SPLOŠNE DOLOČBE
1. člen
Ta poslovnik ureja organizacijo in delo
državnega sveta, razmerja državnega sveta do drugih državnih organov ter
uresničevanje pravic in dolžnosti članic in članov državnega sveta.
2. člen
Vprašanja organizacije in dela državnega
sveta, ki jih ta poslovnik ne ureja, lahko uredijo drugi akti državnega sveta v
skladu s tem poslovnikom.
3. člen
(1) Za člane državnega sveta se
uporablja naziv "državna svetnica" oziroma "državni
svetnik" (v nadaljnjem besedilu: državni svetnik).
(2) Vsi izrazi v tem poslovniku, ki so
vezani na moški slovnični spol, se enakovredno nanašajo na ženski in moški
spol.
4. člen
(1) Sedež državnega sveta je v
Ljubljani, na Šubičevi 4.
(2) Državni svet in njegove komisije
imajo lahko seje tudi zunaj sedeža državnega sveta.
2. KONSTITUIRANJE DRŽAVNEGA SVETA
5. člen
(1) Državni svet se konstituira na
prvi seji, ko je potrjenih več kot polovica mandatov državnih svetnikov.
(2) Za pripravo prve seje državnega
sveta skrbi dotedanji predsednik državnega sveta.
(3) Pred prvo sejo državnega sveta
najstarejši člani posameznih interesnih skupin skličejo seje le-teh zaradi
priprave na prvo sejo državnega sveta. Na prvi seji interesna skupina izvoli
začasnega vodjo interesne skupine, predlaga predstavnika v mandatno-imunitetno
komisijo in predstavnika v volilni odbor za izvedbo tajnih volitev, obravnava
predlog dnevnega reda prve seje državnega sveta in predlog sedežnega reda
državnega sveta.
(4) Prvo sejo državnega sveta vodi v
skladu z zakonom do izvolitve predsednika ali podpredsednika državnega sveta
najstarejši državni svetnik, oziroma če je ta odsoten ali če odkloni, naslednji
najstarejši državni svetnik. V primeru, da je tudi slednji odsoten ali če odkloni,
vodi prvo sejo državni svetnik, ki ga določi državni svet.
6. člen
(1) Na prvi seji državni svet izvoli
mandatno-imunitetno komisijo, ki jo sestavljajo po en predstavnik iz vsake
interesne skupine.
(2) Državni svet potrdi mandate
državnih svetnikov na predlog mandatno-imunitetne komisije, potem ko dobi
poročilo te komisije o pregledu potrdil o izvolitvi ter o vsebini in
upravičenosti morebitnih pritožb kandidatov, interesnih organizacij ali
lokalnih skupnosti.
(3) Državni svet potrdi mandate, ki
niso sporni, v celoti. O vsakem spornem mandatu državni svet odloča posebej.
Državni svetnik, čigar mandat je sporen, ne sme glasovati o potrditvi svojega
mandata.
(4) Šteje se, da je državni svet
odločil o pritožbi kandidata za državnega svetnika, interesnih organizacij ali
lokalnih skupnosti z odločitvijo o spornem mandatu.
7. člen
(1) Državnemu svetniku se po potrditvi
mandata izda izkaznica, ki vsebuje osebne podatke, fotografijo ter imuniteto
državnega svetnika.
(2) Za izdajanje izkaznic in za
evidenco o izdanih izkaznicah skrbi sekretar državnega sveta v sodelovanju z
mandatno-imunitetno komisijo.
(3) O izgubi izkaznice mora državni
svetnik takoj obvestiti sekretarja državnega sveta.
(4) Če državnemu svetniku preneha
mandat, je dolžan vrniti izkaznico v roku sedmih dni.
3. ORGANIZACIJA IN DELOVANJE DRŽAVNEGA SVETA
1. Predsednik in podpredsednik državnega
sveta
8. člen
(1) Predsednik državnega sveta:
-      
predstavlja državni svet,
-      
pripravlja, sklicuje in vodi seje državnega
sveta,
-      
podpisuje akte, ki jih sprejme državni svet,
-      
skrbi za uresničevanje z ustavo, zakonom in s
tem poslovnikom določenih razmerij z državnim zborom, z vlado in z drugimi
državnimi organi,
-      
skrbi za sodelovanje s predstavniškimi organi
drugih držav, z mednarodnimi parlamentarnimi institucijami ter z mednarodnimi
organi in organizacijami,
-      
v okviru pooblastil, ki mu jih daje zakon in ta
poslovnik, skrbi za varovanje časti in ugleda državnega sveta,
-      
skrbi za izvajanje tega poslovnika,
-      
dodeljuje zadeve v obravnavo komisijam
državnega sveta,
-      
odloča o sporih glede pristojnosti med
komisijami državnega sveta,
-      
določa sestavo delegacije državnega sveta za
obisk pri organih v drugih državah in za obisk tuje delegacije v državnem
svetu,
-      
po posvetovanju s kolegijem sprejema sklep o
organizaciji in delu službe državnega sveta ter sistemizacijo delovnih mest v
državnem svetu,
-      
opravlja druge naloge v skladu z ustavo, z
zakonom in s tem poslovnikom.
(2) Predsednik državnega sveta
opravlja svojo funkcijo do prve seje novoizvoljenega državnega sveta.
9. člen
Državni svetniki lahko zahtevajo od
predsednika državnega sveta obvestila in pojasnila v zvezi z opravljanjem
njegove funkcije.
10. člen
Podpredsednik državnega sveta pomaga
predsedniku pri pripravljanju in vodenju sej ter ga nadomešča v primeru njegove
zadržanosti ali odsotnosti. Podpredsednik lahko v dogovoru s predsednikom
državnega sveta opravlja posamezne zadeve z delovnega področja predsednika
državnega sveta.
2. Kolegij državnega sveta
11. člen
(1) Kolegij državnega sveta
sestavljajo predsednik in podpredsednik državnega sveta ter vodje interesnih
skupin.
(2) Kolegij državnega sveta je
posvetovalno telo, ki pomaga predsedniku pri opravljanju njegovih nalog.
Predstavniki interesnih skupin pri tem skrbijo za pretok informacij in
iniciativ med predsednikom državnega sveta in interesnimi skupinami.
(3) Predsednik državnega sveta skliče
sejo kolegija, da se posvetuje o sklicih sej, o predlogih dnevnega reda sej
državnega sveta, o drugih zadevah, ki so povezane z delom državnega sveta,
njegovih komisij in interesnih skupin, ter o drugih zadevah, ki jih določa ta
poslovnik. Predsednik je dolžan sklicati sejo kolegija državnega sveta, če to
zahteva vodja interesne skupine.
(4) Predsednik lahko na sejo kolegija
državnega sveta povabi predsednike komisij ali njihove poročevalce in državne
svetnike, ki so dali predloge in pobude za obravnavo posameznih zadev.
(5) Pri delu kolegija državnega sveta
sodeluje tudi sekretar državnega sveta, ki predsedniku pomaga pri pripravi sej
kolegija in skrbi za zapisnike teh sej.
3. Sekretar in služba državnega sveta
12. člen
(1) Sekretar državnega sveta
zagotavlja pogoje za delo državnega sveta, njegovih komisij in interesnih
skupin, pomaga predsedniku in podpredsedniku pri pripravi in vodenju sej
državnega sveta in opravlja druge naloge, določene z zakonom, s tem poslovnikom
ali z drugim aktom državnega sveta.
(2) Sekretar državnega sveta vodi
službo državnega sveta. Sekretar državnega sveta ima glede delovnih razmerij
delavcev v službi državnega sveta pravice in dolžnosti predstojnika v skladu z
zakonom.
13. člen
Služba državnega sveta opravlja strokovne,
administrativne in tehnične naloge, s katerimi se zagotavljajo pogoji za delo
državnega sveta, njegovih komisij in interesnih skupin ter državnih svetnikov.
4. Interesne skupine državnega sveta
14. člen
Interesne skupine v državnem svetu
predstavljajo:
-      
predstavniki delodajalcev,
-      
predstavniki delojemalcev,
-      
predstavniki kmetov, obrtnikov in samostojnih
poklicev,
-      
predstavniki negospodarskih dejavnosti in
-      
predstavniki lokalnih interesov.
15. člen
(1) Vsaka interesna skupina izvoli
vodjo, ki ga v odsotnosti po njegovem pooblastilu nadomešča eden od članov
interesne skupine.
(2) Vodja interesne skupine vodi in
organizira delo interesne skupine.
(3) Interesna skupina ima sekretarja,
ki pomaga vodji interesne skupine pri pripravljanju in organiziranju sej
interesne skupine ter pri usklajevanju dela z drugimi interesnimi skupinami in
komisijami. Sekretar skrbi za pripravo gradiva za seje interesne skupine, za
zapisnike sej ter opravlja druge naloge, ki mu jih naloži vodja interesne
skupine.
16. člen
Interesna skupina lahko obravnava zadeve in
oblikuje stališča do zadev, ki so na dnevnem redu državnega sveta in njegovih
komisij ter druge zadeve iz pristojnosti državnega sveta.
17. člen
(1) Če imajo interesne skupine do
posameznih zadev z dnevnega reda seje državnega sveta različna stališča, lahko
državni svet izvoli usklajevalno komisijo, ki jo sestavljajo predstavniki vsake
izmed interesnih skupin.
(2) Usklajevalna komisija pripravi
usklajen predlog akta za odločanje na seji državnega sveta. Če usklajevalna
komisija ne uspe pripraviti usklajenega predloga akta, se na seji državnega
sveta glasuje o predlogih aktov po vrstnem redu, ki se določi z žrebom.
18. člen
Za seje interesnih skupin se glede vprašanj,
ki s tem poslovnikom niso posebej urejena, smiselno uporabljajo določbe tega
poslovnika o komisijah.
5. Komisije državnega sveta
19. člen
(1) Komisije so delovna telesa
državnega sveta.
(2) Komisije imajo praviloma od pet do
deset članov.
20. člen
(1) Komisija, v katere delovno
področje sodijo zadeve, ki so predložene državnemu svetu, obravnava te zadeve
kot pristojna komisija. Druge komisije lahko obravnavajo te zadeve kot
zainteresirane komisije.
(2) Pristojno komisijo v posamezni
zadevi določi predsednik državnega sveta.
(3) Komisija po obravnavi in
glasovanju o zadevi pripravi poročilo in določi poročevalca za sejo državnega
sveta ali pa pripravi mnenje in določi poročevalca za sejo delovnega telesa
državnega zbora.
(4) Zainteresirana komisija mora
obravnavati zadevo s področja pristojne komisije pred pristojno komisijo.
(5) Kadar ni mogoče sklicati oziroma
ni mogoče pravočasno sklicati komisije državnega sveta, lahko namesto komisije
zadeve obravnava interesna skupina, ki jo določi predsednik državnega sveta.
(6) Na sejo interesne skupine iz
prejšnjega odstavka se povabi predsednika komisije, ki je ni mogoče sklicati
oziroma ni mogoče pravočasno sklicati.
21. člen
(1) Predsednik pristojne komisije in
predsednik zainteresirane komisije se lahko dogovorita za skupno sejo obeh
komisij.
(2) V primeru skupne seje je
glasovanje ločeno po posameznih komisijah.
22. člen
(1) Komisija ima predsednika in
podpredsednika. Predsednik komisije pripravlja, sklicuje in vodi seje komisije.
Pri tem mu pomaga podpredsednik komisije, ki predsednika nadomešča v primeru
odsotnosti ali zadržanosti.
(2) Komisija ima sekretarja, ki pomaga
predsedniku komisije pri pripravljanju in organiziranju sej komisije ter pri
usklajevanju dela z drugimi komisijami. Sekretar skrbi za pripravo gradiva za
seje komisije, za zapisnike sej ter opravlja druge naloge, ki mu jih naloži
predsednik komisije.
(3) Komisiji pri njenem delu po
potrebi pomagajo tudi drugi javni uslužbenci državnega sveta.
23. člen
Na sejo komisije so lahko k obravnavi posameznih
točk dnevnega reda povabljeni predlagatelji oziroma njihovi predstavniki, ki
lahko sodelujejo v razpravi. Na sejo so lahko vabljeni tudi predstavniki vlade,
predstavniki državnega zbora, predstavniki institucij, katerih delo je
neposredno povezano z vsebino obravnavanih zadev, strokovnjaki in predstavniki
zainteresirane javnosti, ki lahko na seji predstavijo in obrazložijo svoja
mnenja o obravnavani zadevi.
24. člen
(1) Seja komisije je sklepčna, če se
je udeleži več kot polovica članov.
(2) Član komisije lahko pooblasti
državnega svetnika, da ga nadomesti na seji komisije. Pooblastilo, s katerim se
prenesejo vse pravice in dolžnosti člana komisije, mora biti pisno.
25. člen
Državni svetnik se lahko udeležuje tudi sej
komisij, v katerih ni član. Državni svetnik lahko v takšnem primeru na seji
komisije razpravlja, nima pa pravice glasovati.
26. člen
Za seje komisij se glede vprašanj, ki s tem
poslovnikom niso posebej urejena, smiselno uporabljajo določbe tega poslovnika
o sejah državnega sveta.
6. Gradiva za državne svetnike
27. člen
(1) Predsednik državnega sveta pošilja
državnim svetnikom zakone, ki jih sprejme državni zbor, in jim določi rok, v
katerem morajo podati pobudo in predlog zahteve za ponovno odločanje o zakonu.
(2) Državnim svetnikom se pošiljajo
sklici sej in gradiva za sejo državnega sveta, predlogi, pobude in vprašanja
državnih svetnikov ter odgovori državnega zbora, vlade in drugih organov nanje,
poročila komisij ter sklici sej državnega zbora. Državnim svetnikom se lahko
pošiljajo tudi druga gradiva.
(3) Ko se
državnim svetnikom po e-pošti pošilja vabila, gradivo in druge dokumente, ki so
vezani na rok, krajši od 48 ur, jih služba državnega sveta istočasno obvesti
tudi s kratkim SMS sporočilom, da jih čaka na njihovem e-naslovu novo gradivo.
7. Stiki državnih svetnikov z volilno
bazo in pridobivanje informacij državnih svetnikov
28. člen
(1) Na zahtevo interesnih organizacij
in lokalnih skupnosti, so državni svetniki dolžni le-te obveščati o svojem delu
ter vlagati pobude in predloge na njihovo zahtevo.
(2) Državni svetnik uresničuje stike z
volivci v interesnih organizacijah ali lokalnih skupnostih tudi preko pisarne,
ki je v ta namen organizirana v njegovi volilni enoti.
29. člen
(1) Za pridobivanje informacij v zvezi z
zadevami, ki jih obravnava, lahko državni svet ali pristojna komisija
organizira posvete ali druge dogodke, na katere povabi strokovnjake in druge
osebe, ki bi lahko dale koristne informacije.
(2) Državni svet ali pristojna komisija
lahko posvete ali druge dogodke organizira samostojno ali skupaj z organom
javnega sektorja, strokovnim ali interesnim združenjem ali organizacijo civilne
družbe.
(3) Pobudo za organizacijo posveta ali
drugega dogodka iz prvega odstavka tega člena lahko podajo državni svetnik,
interesna skupina ali komisija; lahko pa jo podajo tudi organ javnega sektorja,
strokovno ali interesno združenje ali organizacija civilne družbe.
(4) Pobuda za organizacijo posveta ali
drugega dogodka mora biti predsedniku državnega sveta predložena v pisni obliki
in mora vsebovati predlog programa, predviden datum in predvidene finančne
posledice za državni svet.
(5) Odločitev o tem, ali bo državni svet
organiziral ali soorganiziral posvet ali drug dogodek, sprejme predsednik
državnega sveta po posvetovanju s predsednikom pristojne komisije.
(6) Odločitev o tem, ali bo pristojna
komisija organizirala ali soorganizirala posvet, ali drug dogodek, sprejme
predsednik pristojne komisije po posvetovanju s člani komisije.
(7) V primeru, da se predsednik državnega
sveta po posvetu s predsednikom pristojne komisije ne odloči za soorganizacijo
posveta ali drugega dogodka, lahko predsednik državnega sveta sprejme
odločitev, da organu javnega sektorja, strokovnemu ali interesnemu združenju
ali organizaciji civilne družbe v dvorani državnega sveta, omogoči samostojno
izvedbo posveta ali drugega dogodka.
(8) Gradivo in urejeno besedilo razprave iz
prvega odstavka tega člena lahko državni svet objavi kot samostojno
publikacijo.
(9) Pristojna komisija in državni svet se
lahko seznanita z zaključki, ki so nastali na podlagi razprave na posvetu ali
drugem dogodku.
(10) Podrobnejše pogoje za organizacijo
posveta ali drugega dogodka se določi z internim aktom državnega sveta, ki ga
sprejme predsednik državnega sveta po posvetovanju s kolegijem državnega sveta.
8. Seje državnega sveta
8.1. Sklicevanje sej
30. člen
(1) Predsednik sklicuje seje državnega
sveta na lastno pobudo, po sklepu državnega sveta, na zahtevo komisije, na
zahtevo interesne skupine ali na zahtevo osmih državnih svetnikov. Zahteva za
sklic seje državnega sveta mora biti pisna in obrazložena, predlagatelj mora
hkrati predložiti ustrezna gradiva.
(2) Redne seje državnega sveta so
praviloma v sredo.
31. člen
(1) Sklic seje s predlogom dnevnega
reda pripravi predsednik državnega sveta po posvetovanju s kolegijem.
(2) V predlog dnevnega reda seje se
lahko uvrstijo le zadeve, za katerih obravnavo so izpolnjeni pogoji, določeni s
tem poslovnikom.
(3) Na dnevnem redu vsake redne seje
državnega sveta mora biti posebna točka dnevnega reda za pobude in vprašanja
državnih svetnikov, ki traja največ eno uro. V kolikor ta točka, ki se
praviloma obravnava kot druga točka dnevnega reda, po poteku ene ure še ni
izčrpana, se nadaljuje kot zadnja točka dnevnega reda seje državnega sveta.
32. člen
(1) Državni svet zaseda na rednih in
izrednih sejah.
(2) Sklic redne seje s predlogom
dnevnega reda in gradivi se pošlje državnim svetnikom sedem dni pred dnem,
določenim za sejo državnega sveta.
(3) Izredno sejo se lahko skliče tudi
v krajšem roku, kot je določena v prejšnjem odstavku. Predlog dnevnega reda
izredne seje in gradivo za sejo se državnim svetnikom lahko predloži tudi na
sami seji.
(4) Izredno sejo se lahko skliče, če
se predlaga sprejem odložilnega veta ali če gre za obravnavo drugih zadev, ki jih
ni mogoče odlagati in jih ni mogoče pravočasno uvrstiti na dnevni red redne
seje.
(5) V zahtevi za sklic izredne seje
morajo biti navedeni razlogi za njen sklic.
33. člen
(1) V nujnih primerih, ko je potrebno
sprejeti odločitev v krajšem času, kot pa je mogoče sklicati sejo državnega
sveta, lahko predsednik državnega sveta izvede korespondenčno sejo.
(2) Predsednik državnega sveta izvede
korespondenčno sejo tako, da se po telefonu ali na drug ustrezen način
posvetuje z državnimi svetniki.
(3) Če se državni svetnik ne strinja s
predlogom za izvedbo korespondenčne seje, mora predsednik sklicati redno ali
izredno sejo državnega sveta.
(4) Vprašanje na korespondenčni seji
mora biti jasno in nedvoumno, tako da je nanj mogoče odgovoriti samo z besedo
"za" ali besedo "proti".
(5) O korespondenčni seji se sestavi
zapisnik, v katerem se navede vzrok za izvedbo korespondenčne seje, postavljeno
vprašanje in odgovori državnih svetnikov. Zapisnik te seje potrdi državni svet
praviloma na naslednji seji.
33.a člen
(1) V primeru naravnih in drugih hujših
nesreč, večjih epidemij ali podobnih izrednih okoliščin (v nadaljevanju:
izredne okoliščine), ko seje državnega sveta ni mogoče izvesti z osebno
navzočnostjo državnih svetnikov brez tveganja za njihovo zdravje in varnost, lahko
predsednik državnega sveta po posvetovanju s kolegijem, na sejo katerega so
vabljeni tudi predsedniki komisij, skliče sejo na daljavo.
(2) Predsednik državnega sveta lahko sejo
iz prvega odstavka tega člena skliče brez predhodnega posvetovanja s kolegijem,
kadar je to nujno potrebno, ker je odločitev treba sprejeti v roku, ki je
krajši od sedem dni.
(3) Seja na
daljavo je seja, na kateri vsi državni svetniki ali del državnih svetnikov
sodeluje izven sedeža državnega sveta s pomočjo informacijsko-komunikacijske
tehnologije, ki omogoča razpravo in glasovanje na daljavo.
(4) Seja na
daljavo se izvede z uporabo informacijsko-komunikacijske tehnologije, ki
omogoča prenos slike in zvoka ali samo zvoka v takšni kvaliteti, da je mogoče
brez vsakega dvoma ugotoviti identiteto državnega svetnika, ki na seji sodeluje
izven sedeža državnega sveta.
(5) Odločitev o
tem, ali bo sodeloval na seji izven sedeža državnega sveta, sporoči državni
svetnik v roku, ki ga določi predsednik državnega sveta. Če državni svetnik na
seji sodeluje izven sedeža državnega sveta, mora zagotoviti, da je njegova
komunikacijska naprava povezana v omrežje, ki omogoča prenos slike in zvoka ali
samo zvoka.
(6) Pri
ugotavljanju sklepčnosti se za prisotne štejejo državni svetniki, ki so osebno
prisotni na seji na sedežu državnega sveta, in državni svetniki, ki na seji
sodelujejo z uporabo informacijsko-komunikacijske tehnologije.
(7) Državni
svetniki praviloma glasujejo na podlagi poimenskega klicanja državnih
svetnikov, ki ga opravi predsedujoči, oziroma s tehnologijo glasovanja, če jo
informacijsko-komunikacijska tehnologija omogoča.
(8) Določbe tega
člena se smiselno uporabljajo za seje kolegija, interesnih skupin, komisij in
drugih delovnih teles na daljavo.
8.2. Potek seje
34. člen
(1) Sejo državnega sveta vodi
predsednik ali podpredsednik državnega sveta. V primeru odsotnosti ali
zadržanosti predsednika in podpredsednika državnega sveta vodi sejo eden izmed
državnih svetnikov, ki ga določi predsednik državnega sveta, če to ni možno, pa
ga določi državni svet.
(2) Predsedujoči najprej ugotovi, ali
je državni svet sklepčen. Državni svet je sklepčen in začne z zasedanjem, če je
na seji prisotna večina državnih svetnikov.
(3) Če državni svet ob predvidenem začetku
seje ni sklepčen, predsedujoči po posvetovanju s kolegijem državnega sveta
odloči o preložitvi ali odpovedi seje.
35. člen
(1) Pri določanju dnevnega reda
državni svet najprej odloča o predlogih, da se posamezne zadeve umaknejo z
dnevnega reda, nato pa o predlogih, da se dnevni red razširi. 
(2) Pobuda za sprejem akta državnega sveta iz 68. člena tega
poslovnika, ki izpolnjuje pogoje, določene s tem poslovnikom, in jo vloži osem
državnih svetnikov, komisija ali interesna skupina, se uvrsti na dnevni red
seje državnega sveta brez razprave in glasovanja.
(3) Predlog za umik točke s predloga dnevnega reda že
sklicane seje lahko pisno poda državni svetnik, interesna skupina ali komisija.
Predlagatelj lahko predlog za umik točke iz dnevnega reda na seji državnega
sveta ustno obrazloži. Njegova obrazložitev lahko traja največ pet minut.
(4) Predlog
dnevnega reda že sklicane seje se lahko razširi le izjemoma, na podlagi pisnega
in obrazloženega predloga, če so razlogi za razširitev dnevnega reda nastali po
sklicu seje in če so državni svetniki prejeli gradiva, ki so podlaga za
uvrstitev zadeve na dnevni red. Predlagatelj lahko predlog za razširitev
dnevnega reda na seji državnega sveta ustno obrazloži. Njegova obrazložitev
lahko traja največ pet minut.
(5) Državni
svet odloči o utemeljenosti vsakega predloga za umik oziroma razširitev dnevnega reda brez razprave.
36. člen
Državni svetniki se prijavljajo k razpravi
za določeno točko dnevnega reda od začetka seje do konca razprave o tej točki
pisno ali ustno, pri čemer se praviloma najprej izčrpa lista pisno
prijavljenih.
37. člen
(1) Vrstni red razprave določi
predsedujoči v skladu s poslovnikom.
(2) Na začetku obravnave vsake točke
dnevnega reda lahko predlagatelj oziroma njegov predstavnik poda obrazložitev.
(3) Za njim dobijo besedo poročevalci
komisij, poročevalci interesnih skupin, državni svetniki in drugi povabljeni
udeleženci seje državnega sveta, ki so se prijavili k besedi. Pri obravnavi
predloga odložilnega veta dobi za predlagateljem odložilnega veta besedo predlagatelj zakona. Za njim dobi besedo predstavnik vlade,
kadar ta ni predlagatelj zakona.
(4) Če državnega svetnika, ki se je
prijavil k razpravi, ni v dvorani, ko mu predsedujoči da besedo, mu lahko
predsedujoči po svoji presoji da besedo po končani razpravi vseh prijavljenih.
38. člen
(1) Državnemu svetniku, ki želi
govoriti o kršitvi poslovnika ali o kršitvi dnevnega reda (postopkovno
vprašanje), da predsedujoči besedo takoj, ko jo zahteva. Govor tega državnega
svetnika ne sme trajati več kot tri minute. Predsedujoči da po tem govoru pojasnilo
glede kršitve poslovnika oziroma dnevnega reda. Če državni svetnik ni
zadovoljen s pojasnilom, odloči državni svet o vprašanju brez razprave in
obrazložitve glasu.
(2) Vsak razpravljavec ima pravico do
odgovora na razpravo drugega razpravljavca (replika), v kolikor se ta razprava
nanaša na njegovo razpravo, če meni, da je bila njegova razprava napačno
razumljena ali napačno interpretirana. Predsedujoči mu da besedo takoj, ko jo
zahteva. Pri tem se mora državni svetnik omejiti le na pojasnilo, njegov govor
pa ne sme trajati več kot tri minute. Replika na repliko ni dovoljena, razen če
predsedujoči oceni, da so bile navedbe v repliki netočne.
39. člen
(1) Obrazložitev predlagatelja lahko
traja največ petnajst minut. Enako velja za predstavnika vlade, tudi kadar ne
nastopa v vlogi predlagatelja.
(2) Poročevalec komisije in
poročevalec interesne skupine lahko o isti zadevi govorita dvakrat. Prvič
petnajst minut, drugič največ pet minut.
(3) O isti zadevi lahko razpravljavec
razpravlja le enkrat in ima pravico do dveh replik. Razprava je časovno omejena
na deset minut.
(4) Po končani razpravi lahko predlagatelj
oziroma njegov predstavnik ter predstavnik vlade, kadar ne nastopa v vlogi
predlagatelja, poda dodatno obrazložitev. Obrazložitev lahko traja največ deset
minut.
40. člen
(1) Državni svetnik ima pravico pred
glasovanjem obrazložiti svoj glas, razen če gre za odločanje s tajnim
glasovanjem, za odločanje o postopkovnih vprašanjih ali če tako določa
poslovnik.
(2) Obrazložitev glasu lahko traja
največ dve minuti.
41. člen
(1) Predsedujoči lahko prekine sejo
državnega sveta in določi, kdaj se bo nadaljevala.
(2) Predsedujoči mora prekiniti sejo,
če tako zahteva najmanj osem državnih svetnikov ali interesna skupina.
42. člen
(1) Predsedujoči, osem državnih
svetnikov, komisija, interesna skupina ali predlagatelj zadeve lahko
predlagajo, da se razprava ali odločanje o obravnavani zadevi preloži na eno
naslednjih sej.
(2) O predlogu odloči državni svet
brez razprave.
43. člen
(1) Predsedujoči zaključi razpravo, ko
je lista razpravljavcev izčrpana in ni več prijavljenih k besedi.
(2) Na predlog predsedujočega, najmanj
osmih državnih svetnikov ali interesne skupine lahko državni svet sklene, da bo
zaključil razpravo še preden je lista razpravljavcev izčrpana.
(3) Ko so vse točke dnevnega reda
izčrpane, državni svet konča sejo.
8.3. Vzdrževanje reda na seji
44. člen
(1) Za red na seji državnega sveta
skrbi predsedujoči.
(2) Na seji državnega sveta ne sme
govoriti nihče, dokler mu predsedujoči ne da besede. Govornik sme govoriti le o
zadevi, ki je na dnevnem redu.
(3) Predsedujoči skrbi, da govornika
med govorom nihče ne moti. Govorniku lahko seže v besedo le predsedujoči, da ga
opomni na red.
45. člen
Za kršitev reda se smejo na seji izrekati
naslednji ukrepi: opomin, odvzem besede in odstranitev s seje ali dela seje.
46. člen
Opomin izreče predsedujoči državnemu
svetniku ali drugemu udeležencu seje, ki govori, čeprav mu predsedujoči ni dal
besede, če govori o zadevi, ki ni na dnevnem redu, če sega govorniku v besedo
ali če na drugačen način krši red na seji oziroma določbe tega poslovnika.
47. člen
(1) Odvzem besede se lahko izreče
državnemu svetniku ali drugemu udeležencu na seji, če s svojim govorom krši red
na seji in določbe tega poslovnika, pa je bil neposredno pred tem že dvakrat
opomnjen, da naj spoštuje red in določbe tega poslovnika ali da naj se drži
obravnavane teme.
(2) Državni svetnik lahko ugovarja
zoper odvzem besede. O ugovoru odloči državni svet brez razprave in
obrazložitve glasu.
48. člen
(1) Odstranitev s seje ali z dela seje
se lahko izreče državnemu svetniku ali drugemu udeležencu na seji, če kljub
dvakratnemu opominu ali odvzemu besede krši red na seji tako, da onemogoča delo
državnega sveta.
(2) Državni svetnik ali drug
udeleženec na seji, ki mu je izrečen ukrep odstranitve s seje ali z dela seje,
mora takoj zapustiti dvorano.
(3) Državni svetnik, ki mu je bil
izrečen ukrep odstranitve s seje ali z dela seje, lahko v treh dneh vloži
ugovor na državni svet, ki odloči o ugovoru na prvi naslednji seji brez
razprave in obrazložitve glasu, na podlagi mnenja mandatno-imunitetne komisije.
(4) Če predsedujoči z rednimi ukrepi
ne more ohraniti reda na seji državnega sveta, jo prekine.
8.4. Odločanje
8.4.1. Splošne določbe
49. člen
Državni svet lahko razpravlja in odloča le
o zadevah, ki so na dnevnem redu seje državnega sveta. Odločanje se opravi po
končani razpravi o predlogu akta, o katerem se odloča.
50. člen
(1) Navzočnost državnih svetnikov se
ugotovi z uporabo glasovalne naprave, z vzdigovanjem rok ali s poimenskim
klicanjem državnih svetnikov.
(2) Z vzdigovanjem rok ali s
poimenskim klicanjem državnih svetnikov se ugotovi njihova navzočnost tedaj, ko
glasovalna naprava ne deluje, ali če v prostoru, kjer je seja, take naprave ni.
(3) O načinu ugotavljanja navzočnosti
odloči predsedujoči.
51. člen
(1) Navzočnost na seji se ugotavlja z glasovanjem.
(2) Če državni svet po prvem
ugotavljanju navzočnosti ni sklepčen, se ugotavljanje navzočnosti ponovi še
dvakrat. Drugo ugotavljanje navzočnosti se opravi takoj po prvem. Če državni
svet še vedno ni sklepčen, se pred tretjim ugotavljanjem navzočnosti seja
prekine za najmanj deset minut. Če državni svet tudi ob tretjem ugotavljanju
navzočnosti ni sklepčen, predsedujoči prekine sejo in določi, kdaj se bo nadaljevala.
52. člen
(1) Državni svet odloča z večino
opredeljenih glasov navzočih državnih svetnikov, kadar z ustavo ali s tem
poslovnikom ni določena drugačna večina.
(2) Državni svetniki glasujejo tako,
da se opredelijo "za" ali "proti". Odločitev je sprejeta,
če je število oddanih glasov "za" večje od števila oddanih glasov
"proti", pri čemer mora za sprejem predloga odložilnega veta
glasovati najmanj enajst državnih svetnikov.
8.4.2. Javno glasovanje
53. člen
(1) Državni svet odloča z javnim
glasovanjem, razen če ta poslovnik ne določa drugače.
(2) Javno glasovanje se opravi z
uporabo glasovalne naprave ali z vzdigovanjem rok.
(3) Če se glasuje z uporabo glasovalne
naprave, predsedujoči pozove državne svetnike, naj glasujejo. Državni svetniki
se odločijo tako, da pritisnejo na tipko glasovalne naprave.
(4) Z
vzdigovanjem rok se glasuje, če glasovalna naprava ne deluje ali če je seja v
prostoru, kjer take naprave ni.
54. člen
(1) Če državni svetnik ugovarja poteku
glasovanja, se glasovanje lahko ponovi. O ponovitvi glasovanja odloči državni
svet brez razprave in obrazložitve glasu.
(2) Državni svetnik mora dati ugovor
takoj po glasovanju, pred prehodom na novo točko dnevnega reda.
55. člen
(1) Predsedujoči po vsakem opravljenem
glasovanju ugotovi in objavi izid glasovanja.
(2) Če se glasuje z uporabo glasovalne
naprave, lahko državni svetnik, predlagatelj oziroma njegov predstavnik,
predstavnik vlade ali predstavniki medijev zahtevajo računalniški izpis
glasovanja.
8.4.3. Tajno glasovanje
56. člen
Državni svet tajno glasuje o zadevah, za
katere se tako odloči večina prisotnih državnih svetnikov na predlog
predsednika državnega sveta, najmanj osmih državnih svetnikov ali ene od
interesnih skupin.
57. člen
(1) Državni svetniki tajno glasujejo z
glasovnicami. Za vsako glasovanje služba državnega sveta natisne 40 glasovnic.
(2) Glasovnice so enake velikosti,
oblike in barve in so overjene s pečatom državnega sveta. Glasovnica vsebuje
predlog, o katerem odločajo državni svetniki, in opredelitvi "za" in
"proti".
(3) Državni svetnik glasuje tako, da
obkroži besedo "za" ali besedo "proti". Neizpolnjena
glasovnica in glasovnica, iz katere volja državnega svetnika ni jasno razvidna,
sta neveljavni.
58. člen
(1) Tajno glasovanje vodi odbor, ki ga
sestavljajo predsedujoči in štirje na seji izvoljeni državni svetniki, ki so
predstavniki ostalih interesnih skupin.
(2) Tajno glasovanje državni svetniki
opravijo v prostoru, kjer poteka seja. V ta prostor v času izvedbe glasovanja
nimajo dostopa osebe, ki niso udeležene pri izvedbi glasovanja.
59. člen
(1) Ko je glasovanje končano, odbor v
posebnem prostoru ugotovi izid glasovanja. V ta prostor nimajo dostopa osebe,
ki niso udeležene pri ugotavljanju izida glasovanja in sestavljanju zapisnika.
(2) Ugotovitev izida glasovanja
obsega:
-      
število razdeljenih glasovnic,
-      
število oddanih glasovnic,
-      
število neveljavnih glasovnic,
-      
število veljavnih glasovnic,
-      
število glasov "za" in število glasov
"proti" oziroma, kadar se pri volitvah ali imenovanjih glasuje o več
kandidatih za isto funkcijo, število glasov, ki so jih dobili posamezni
kandidati,
-      
ugotovitev, da je predlog izglasovan ali da ni
izglasovan s predpisano večino oziroma, kadar se pri volitvah ali imenovanjih
glasuje o več kandidatih za isto funkcijo, kateri kandidat je izvoljen oziroma
imenovan.
(3) Predsedujoči objavi izid
glasovanja na seji državnega sveta.
8.5. Zapisnik in zvočni
zapis seje
60. člen
(1) O vsaki seji državnega sveta
služba državnega sveta piše zapisnik, ki se državnim svetnikom pošlje praviloma
s sklicem naslednje seje.
(2) Zapisnik obsega glavne podatke o
delu na seji, zlasti o odločitvah in o izidih glasovanja o posameznih zadevah.
(3) Vsak državni svetnik ima pravico
pisno podati pripombe na zapisnik.
(4) O utemeljenosti pripomb k
zapisniku odloči državni svet na seji brez razprave in obrazložitve glasu. Če
so pripombe sprejete, se zapišejo v zapisnik ustrezne spremembe.
(5) Potrjeni zapisnik podpišeta
predsednik državnega sveta in sekretar državnega sveta.
61. člen
(1) O delu na seji državnega sveta se
vodijo zvočni zapisi.
(2) Zvočni zapisi so javno dostopni v
skladu z zakonom in so dosegljivi državnim svetnikom ali zainteresirani
javnosti na njihovo zahtevo.
(3) O arhiviranju in rokih hranjenja zvočnih
zapisov izda navodila sekretar državnega sveta.
8.6. Javnost dela
62. člen
(1) Seje državnega sveta so javne,
razen če zaradi splošnih koristi tako odloči državni svet ali če državni svet
obravnava zadevo tajne narave.
(2) Javnost seje je zagotovljena, če
je predstavnikom medijev omogočeno spremljanje seje neposredno v prostoru, kjer
poteka seja, ali če jim je spremljanje seje omogočeno s tehničnimi pripomočki.
(3) Državni svet lahko na predlog
predsedujočega, komisije ali interesne skupine sklene, da bo seja ali del seje
zaprt za javnost, tudi če se ne obravnava zadeve tajne narave, kadar tako
določa ta poslovnik ali kadar je utemeljeno pričakovati, da bodo v razpravi
lahko sprožena vprašanja v zvezi z zadevami tajne narave.
(4) Predsedujoči
določi, kdo je lahko poleg državnih svetnikov navzoč na seji ali delu seje, ki
poteka brez navzočnosti javnosti.
(5) O delu na
seji ali na delu seje, ki poteka brez navzočnosti javnosti, se vodijo zvočni zapisi, če državni svet ne odloči drugače. Dostop do takšnih
zapisov imajo samo državni svetniki in drugi sodelujoči na
taki seji.
(6) Besedilo
uradnega obvestila o seji ali delu seje, ki poteka brez navzočnosti javnosti,
določi državni svet.
63. člen
(1) Javnosti niso na razpolago
dokumenti in gradiva državnega sveta, ki so tajne narave.
(2) Državni svetnik javnosti ne sme
sporočiti podatkov iz dokumentov oziroma gradiva, ki je tajne narave, kot tudi
ne podatkov s seje ali dela seje, ki poteka brez navzočnosti javnosti.
(3) Za seje državnega sveta, na
katerih se obravnavajo podatki tajne narave, veljajo postopki, ki so določeni
za ravnanje s tajnimi podatki in gradivi.
64. člen
Predstavniki medijev imajo pravico biti
navzoči na javnih sejah državnega sveta, njegovih komisij in interesnih skupin
ter obveščati javnost o njihovem delu.
65. člen
Novinarske konference lahko sklicujejo
predsednik državnega sveta v imenu državnega sveta, predsedniki komisij v imenu
komisij in vodje interesnih skupin v imenu interesnih skupin.
4. PRAVICE IN DOLŽNOSTI DRŽAVNIH SVETNIKOV
66. člen
(1) Državni svetniki imajo pravico in
dolžnost, da se udeležujejo sej državnega sveta in njegovih komisij, katerih
člani so; imajo pravico, da predlagajo obravnavo vprašanj in da dajejo pobude;
imajo dolžnost varovanja podatkov tajne narave; imajo pravico do imunitete;
imajo pravico do plačila za opravljanje funkcije in pravico do povračila
stroškov v zvezi z opravljanjem funkcije.
(2) Državni svetniki imajo pravico do
vpogleda v vsa gradiva, s katerimi razpolaga državni svet in njegove komisije.
5. AKTI IN POSTOPKI DRŽAVNEGA SVETA
1. Akti državnega sveta
67. člen
(1) Akti državnega sveta so: mnenja o zadevah iz pristojnosti državnega zbora, zahteve, da
državni zbor pred razglasitvijo kakega zakona o njem še enkrat odloča (v
nadaljnjem besedilu: odložilni veto), zahteve za preiskavo o zadevah javnega
pomena iz 93. člena ustave (v nadaljnjem besedilu: zahteva za parlamentarno
preiskavo), zahteve za začetek postopka pred ustavnim sodiščem o ustavnosti in
zakonitosti akta, poslovnik državnega sveta, predlogi finančnega načrta
državnega sveta, predlogi zakonov, predlogi avtentičnih razlag zakonov ter
sklepi.
(2) Sklep državnega sveta je akt, s
katerim se odloča o volitvah, imenovanjih in razrešitvah, o postopkovnih
vprašanjih in o drugih zadevah, če ta poslovnik ne določa drugače.
2. Postopek za sprejem aktov državnega
sveta
68. člen
(1) Vsak državni svetnik, komisija ali
interesna skupina lahko da pisno pobudo za sprejem akta državnega sveta. Pobuda
mora vsebovati predlog akta.
(2) Predlog akta mora biti pripravljen
v pisni obliki in mora vsebovati naslov, besedilo akta ter obrazložitev.
(3) Če predlog ne vsebuje zahtevanih
vsebin, lahko predsednik državnega sveta pozove predlagatelja, da predlog akta
dopolni. Če predlagatelj najpozneje v roku, ki ga določi predsednik, predloga
akta ne dopolni, se šteje, da predlog akta ni bil vložen.
68.a člen
Kadar državni svetnik, komisija ali
interesna skupina da pobudo za sprejem predloga zakona in ta ni pripravljena v
sodelovanju s službo državnega sveta, lahko vsak državni svetnik zaprosi, da
služba državnega sveta da mnenje o skladnosti predloga zakona z ustavo in
pravnim sistemom.
69. člen
Predsednik državnega sveta dodeli pobude in
predloge iz 68. člena v obravnavo pristojni komisiji, lahko pa tudi drugim
zainteresiranim komisijam.
70. člen
(1) Pobudnik iz 68. člena tega poslovnika lahko umakne svojo
pobudo in predlog kadarkoli do konca razprave o pobudi in predlogu.
(2) Predlagatelju umika ni treba obrazložiti. O umiku se ne
glasuje.
71. člen
(1) Državni svet glasuje o predlogu
akta v celoti, razen če na predlog katerega od državnih svetnikov sklene, da se
o predlogu akta glasuje ločeno po delih akta ali če so vloženi amandmaji.
(2) Kadar državni svet glasuje ločeno
po delih predloga akta, glasuje na koncu tudi o predlogu akta v celoti.
72. člen
(1) K predlogu akta lahko državni svetnik,
komisija ali interesna skupina vloži amandma, in sicer do konca razprave o
zadevi, na katero se nanaša predlog akta.
(2) Amandma je predlog, s katerim se
predlaga sprememba, dopolnitev ali črtanje besedila predloga akta.
(3) Amandma mora biti vložen v pisni
obliki.
(4) Predlagatelj amandmaja lahko umakne
svoj amandma kadarkoli do konca razprave o zadevi, na katero se nanaša predlog
akta.
73. člen
(1) Kadar državni svetniki k predlogu
akta vložijo amandmaje, državni svet glasuje najprej o amandmajih.
(2) Če je amandma k posameznemu delu
predloga akta vsebinsko povezan z amandmaji k drugim delom predloga akta,
državni svetniki o tako povezanih amandmajih razpravljajo in glasujejo skupaj.
(3) Če je vloženih več amandmajev k
istemu delu predloga akta, državni svetniki najprej glasujejo o amandmaju, ki
najbolj odstopa od vsebine predloga akta, in nato po istem kriteriju tudi o
preostalih amandmajih.
(4) Če predsedujoči ugotovi, da so
zaradi sprejetega amandmaja drugi amandmaji postali brezpredmetni, državni svet
o njih ne glasuje.
74. člen
(1) Pred glasovanjem o predlogu za
spremembo poslovnika mora državni svet pridobiti mnenje komisije, pristojne za
vprašanja v zvezi s poslovnikom.
(2) Komisija, pristojna za vprašanja v
zvezi s poslovnikom, se mora pred glasovanjem opredeliti tudi do vseh vloženih
amandmajev.
(3) Predlog za spremembo poslovnika se
obravnava in se o njem glasuje praviloma na prvi naslednji redni seji državnega
sveta.
75. člen
Zahtevo državnega zbora, da mora državni
svet izreči mnenje o določeni zadevi, predsednik državnega sveta uvrsti na
dnevni red prve naslednje seje državnega sveta.
75.a člen
(1) Osem državnih svetnikov, komisija
ali interesna skupina lahko da pisno pobudo za sprejem odložilnega veta.
(2) Pobuda iz prejšnjega odstavka, ki
izpolnjuje pogoje, določene s tem poslovnikom, se uvrsti na dnevni red seje
državnega sveta brez razprave in glasovanja.
(3) Če državni svet po opravljeni
razpravi ne sprejme odložilnega veta, pobude iz prvega odstavka tega člena za
isti zakon ni mogoče ponovno obravnavati.
76. člen
Akti državnega sveta začnejo veljati s
sprejemom na seji, razen če začetek njihove veljavnosti ni odložen z določenim
rokom ali če akt ne začne veljati po objavi v Uradnem listu Republike
Slovenije.
77. člen
(1) V Uradnem listu Republike
Slovenije se objavijo poslovnik državnega sveta, sklepi o volitvah in
imenovanjih v državnem svetu ter drugi akti, če tako določa zakon.
(2) Akti državnega sveta se objavljajo
na spletnih straneh državnega sveta, razen v primerih, ko gradivo vsebuje tajne
oziroma druge podatke, ki so varovani na podlagi zakona oziroma drugega
predpisa.
3. Postopek volitev in imenovanj
3.1. Splošne določbe
78. člen
(1) Državni svet izvoli predsednika in
podpredsednika državnega sveta ter predsednike, podpredsednike in člane
komisij.
(2) Državni svet izvoli predsednika in
podpredsednika državnega sveta s tajnim glasovanjem.
(3) Predsednike,
podpredsednike in člane komisij voli državni svet na predlog interesnih skupin
z javnim glasovanjem.
78.a člen
(1) Predstavnike državnega sveta v
organizacijah, institucijah in delovnih skupinah imenuje državni svet.
(2) Predsednik državnega sveta državnim
svetnikom pošlje poziv h kandidaturi in določi rok za vložitev kandidatur.
(3) Predlog za imenovanje lahko vloži
skupina najmanj osmih državnih svetnikov, interesna skupina ali pristojna
komisija.
(4) Predloge za imenovanje obravnava
mandatno-imunitetna komisija, ki opravi glasovanje o kandidatih in pripravi
poročilo za sejo državnega sveta, v katerem predlaga predstavnika državnega
sveta v organizacijah, institucijah in delovnih skupinah državnemu svetu v
imenovanje.
(5) Če se glasuje o enem kandidatu, se
glasuje za ali proti kandidatu. Če se glasuje o več kandidatih za eno funkcijo,
se glasuje tako, da se na glasovnici obkroži zaporedna številka pred imenom
kandidata, za katerega se glasuje.
(6) Če se glasuje o več kandidatih za eno
funkcijo, pa noben kandidat ne dobi potrebne večine, se opravi novo glasovanje.
Pri drugem glasovanju se glasuje o tistih dveh kandidatih, ki sta pri prvem
glasovanju dobila največ glasov.
(7) Če kandidat ne dobi potrebne večine,
oziroma če tudi pri drugem glasovanju noben kandidat za posamezno funkcijo ne
dobi potrebne večine, se ponovi kandidacijski postopek in postopek glasovanja
na podlagi novega predloga kandidatur.
(8) Imenovani predstavniki državnega sveta
v organizacijah, institucijah in delovnih skupinah o svojem delu enkrat letno
poročajo državnemu svetu.
79. člen
Določbe tega poslovnika, ki se nanašajo na
postopek volitev in imenovanj, se smiselno uporabljajo tudi v postopku
razrešitve.
3.2. Postopek volitev predsednika
in podpredsednika državnega sveta
80. člen
(1) Kandidata za predsednika in
podpredsednika državnega sveta predlaga skupina najmanj osmih državnih
svetnikov ali interesna skupina.
(2) Kandidat za predsednika državnega
sveta oziroma podpredsednika je izvoljen, če zanj glasuje večina vseh državnih
svetnikov.
81. člen
(1) Če je za predsednika oziroma
podpredsednika državnega sveta predlaganih več kandidatov, državni svetniki
glasujejo z glasovnicami tako, da obkrožijo številko pred imenom kandidata, za
katerega glasujejo.
(2) Če je predlaganih več kandidatov,
pa noben kandidat pri glasovanju ni dobil potrebne večine, se opravi drugi krog
glasovanja. V drugi krog glasovanja se uvrstita dva kandidata, ki sta dobila
največje število glasov. Če je pri prvem glasovanju več kandidatov dobilo enako
najvišje oziroma enako drugo najvišje število glasov, se izbira kandidatov za
ponovno glasovanje med kandidati z enakim številom glasov določi z žrebom.
(3) Na glasovnici se pri drugem
glasovanju kandidata navedeta po vrstnem redu glede na število glasov,
dobljenih pri prvem glasovanju, če sta dobila enako število glasov, se vrstni
red določi z žrebom.
(4) Če kandidat ne dobi potrebne
večine, oziroma če tudi pri drugem glasovanju nihče od kandidatov za posamezno
funkcijo ne dobi potrebne večine, se ponovi kandidacijski postopek in postopek
glasovanja na podlagi novega predloga kandidatur.
3.3. Postopek imenovanja
sekretarja državnega sveta
82. člen
(1) Sekretarja državnega sveta imenuje
državni svet načeloma z javnim glasovanjem na predlog predsednika državnega
sveta.
(2) Sekretar državnega sveta opravlja
funkcijo do imenovanja novega sekretarja državnega sveta.
3.4. Postopek volitev
predsednika, podpredsednika in članov komisij državnega sveta
83. člen
(1) Državni svet izvoli komisije v
celoti po kandidatnih listah. Na vsaki kandidatni listi mora biti poleg
kandidata za predsednika in podpredsednika komisije še toliko kandidatov,
kolikor članov komisije se voli.
(2) Kandidatne liste za komisije
pripravi predsednik po posvetovanju s kolegijem na podlagi izkazanega interesa
državnega svetnika.
(3) Ob določitvi števila članov v vseh
komisijah, ki pripadajo posamezni interesni skupini, je potrebno praviloma
upoštevati velikost interesne skupine. Ob določitvi števila mest posamezne
interesne skupine v posamezni komisiji je potrebno upoštevati razmerje med
številom članov posamezne interesne skupine. Vsaki interesni skupini se
praviloma zagotovi vsaj eno mesto v vsaki komisiji. Če katera od interesnih
skupin ni zastopana v kateri od komisij, lahko pooblasti predstavnika katere od
drugih interesnih skupin, da jo predstavlja v tej komisiji.
(4) Interesni skupini lahko, ne glede
na njeno velikost, pripada več članov v posamezni komisiji, če je delovno
področje komisije v pretežni meri vezano na področje, ki ga predstavlja
interesna skupina.
(5) Če kandidatna lista pri glasovanju
ne dobi potrebne večine, se postopek volitev ponovi.
3.5. Postopek volitev vodje
interesne skupine
84. člen
Volitve vodje interesne skupine so javne,
če je predlagan le en kandidat. Če je kandidatov več, so volitve tajne in
potekajo smiselno po postopku za volitve predsednika in podpredsednika
državnega sveta.
4. Postopek v zvezi z imuniteto
85. člen
Državni svetnik ima imuniteto od potrditve
do prenehanja mandata.
86. člen
Če so podani pogoji za odreditev pripora
državnega svetnika ali če so podani pogoji za začetek kazenskega postopka proti
državnemu svetniku, ki se sklicuje na imuniteto, pristojni državni organ pošlje
zahtevo za dovolitev pripora ali za dovolitev začetka kazenskega postopka
predsedniku državnega sveta.
86.a člen
V primeru, ko je bil državni svetnik priprt
ali je bil proti njemu začet kazenski postopek, ker je bil zaloten pri kaznivem
dejanju, za katero je predpisana kazen zapora nad pet let, pristojni državni
organ nemudoma pošlje predsedniku državnega sveta obvestilo o priporu ali o
začetku kazenskega postopka. Pristojni državni organ pošlje obvestilo o začetku
kazenskega postopka predsedniku državnega sveta tudi tedaj, ko se državni
svetnik ni skliceval na imuniteto.
86.b člen
(1) Zahteva za dovolitev pripora ali za
dovolitev začetka kazenskega postopka mora vsebovati navedbo, da so podani
pogoji za odreditev pripora državnega svetnika ali da so podani pogoji za
začetek kazenskega postopka proti državnemu svetniku, ki se sklicuje na
imuniteto.
(2) Obvestilo o priporu ali o začetku
kazenskega postopka mora vsebovati navedbo, da je bil državni svetnik priprt
ali da je bil proti državnemu svetniku začet kazenski postopek, ker je bil
zaloten pri kaznivem dejanju, za katero je predpisana kazen zapora nad pet let;
ali da je bil začet kazenski postopek proti državnemu svetniku, ki se ni
skliceval na imuniteto.
(3) Če zahteva oziroma obvestilo ne vsebuje
vseh elementov iz prvega ali drugega odstavka tega člena oziroma iz dopisa
pristojnega državnega organa ni razvidno, ali gre za zahtevo ali obvestilo,
predsednik državnega sveta pristojni državni organ pozove, da ga dopolni.
87. člen
Predsednik državnega sveta zahtevo iz 86.
člena tega poslovnika in obvestilo o priporu iz 86.a člena v povezavi z 90.
členom tega poslovnika takoj posreduje v obravnavo mandatno-imunitetni komisiji.
87.a člen
(1) Predsednik državnega sveta z obvestilom
o začetku kazenskega postopka iz 86.a člena tega poslovnika seznani interesno
skupino, katere član je državni svetnik, na katerega se obvestilo nanaša, in
državnega svetnika, na katerega se obvestilo nanaša.
(2) Predsednik državnega sveta, interesna
skupina, katere član je državni svetnik, na katerega se obvestilo nanaša, ali
državni svetnik, na katerega se obvestilo nanaša, lahko zahtevajo, da obvestilo
iz prejšnjega odstavka obravnava državni svet. Zahteva vsebuje razloge za
naknadno odločanje državnega sveta o priznanju imunitete. Predsednik državnega
sveta svojo zahtevo ali zahtevo interesne skupine ali državnega svetnika ter
obvestilo iz prejšnjega odstavka takoj posreduje v obravnavo mandatno-imunitetni
komisiji. 
87.b člen
(1) Pri obravnavanju zahteve ali obvestila
mandatno-imunitetna komisija presodi, ali je priznanje
imunitete nujno potrebno za opravljanje funkcije državnega svetnika. Praviloma
se šteje, da je priznanje imunitete lahko nujno potrebno za opravljanje
funkcije državnega svetnika v primeru, ko namerava pristojni državni organ
državnega svetnika pripreti ali ko ga je že priprl, ne pa tudi v primeru, ko
namerava proti njemu začeti kazenski postopek ali ko ga je že začel.
(2) Mandatno-imunitetna komisija lahko samo
izjemoma in iz posebej utemeljenih razlogov državnemu svetu predlaga, da
naknadno prizna imuniteto tudi državnemu svetniku, ki je bil zaloten pri
kaznivem dejanju, za katero je predpisana kazen zapora nad pet let, oziroma
državnemu svetniku, proti kateremu je bil začet kazenski postopek, ker se ni
skliceval na imuniteto. Pri tem upošteva razloge, s katerimi predsednik
državnega sveta, interesna skupina ali državni svetnik iz drugega odstavka
prejšnjega člena utemeljuje zahtevo za naknadno odločanje državnega sveta o
priznanju imunitete.
(3) Pri obravnavanju zahteve ali obvestila
mandatno-imunitetna komisija ne vrednoti dokazov in ne
presoja, ali je podan dejanski stan državnemu svetniku očitanega kaznivega
dejanja in ali je državni svetnik kazensko odgovoren.
88. člen
(1) Mandatno-imunitetna komisija
obravnava zahtevo oziroma obvestilo na seji, zaprti za javnost.
(2) Mandatno-imunitetna komisija
preuči zahtevo ali obvestilo in predlaga državnemu svetu, da državnemu svetniku
prizna imuniteto ali da mu je ne prizna.
89. člen
(1) Državni svet brez razprave in
obrazložitve glasu odloča o tem, ali državnemu svetniku prizna imuniteto ali mu
je ne prizna.
(2) Državni svet lahko na predlog predsednika državnega sveta
mandatno-imunitetne komisije ali interesne skupine sklene, da se odločanje
opravi na zaprti seji. Na zaprti seji je možna razprava.
(3) Pri odločanju o tem, ali državnemu
svetniku prizna imuniteto ali mu je ne prizna, državni svet upošteva enaka
merila, kot jih poslovnik določa za mandatno-imunitetno komisijo.
90. člen
(1) Mandatno-imunitetna komisija v vsakem primeru takoj odloča o
zahtevi za dovolitev pripora in o obvestilu o priporu državnega svetnika.
(2) Državni svet na prvi naslednji
seji odločitev mandatno-imunitetne komisije potrdi ali razveljavi in spremeni.
91. člen
Državni svet, oziroma v primeru iz
prejšnjega člena mandatno-imunitetna komisija, odločitev o tem, ali državnemu
svetniku prizna imuniteto ali mu je ne prizna, nemudoma pošlje pristojnemu
državnemu organu.
92. člen
Kadar da državni svet ali
mandatno-imunitetna komisija dovoljenje za pripor ali za začetek kazenskega
postopka, sme biti državni svetnik priprt oziroma sme biti kazenski postopek
zoper njega začet le za kaznivo dejanje, za katero je bilo dovoljenje dano.
5. Postopek v zvezi z razlago
poslovnika
93. člen
(1) Med sejo državnega sveta, komisije
ali interesne skupine razlaga poslovnik predsedujoči.
(2) Sejo državnega sveta lahko
predsedujoči prekine in naloži komisiji, pristojni za vprašanja v zvezi s
poslovnikom, da poda razlago poslovnika.
(3) Kadar ne poteka seja državnega
sveta, daje razlago poslovnika komisija, pristojna za vprašanja v zvezi s
poslovnikom, na pobudo državnega svetnika, interesne skupine ali komisije.
(4) Državni svet sprejme avtentično
razlago poslovnika.
(5) Razlaga poslovnika in avtentična
razlaga poslovnika se sprejmeta z večino glasov vseh članov.
6. RAZMERJA DRŽAVNEGA SVETA DO DRUGIH DRŽAVNIH ORGANOV
1. Razmerja državnega sveta do
državnega zbora
94. člen
(1) Komisije državnega sveta v skladu
z zakonom sodelujejo z delovnimi telesi državnega zbora in jim dajejo mnenja o
zadevah iz pristojnosti državnega zbora.
(2) Seje delovnega telesa državnega
zbora se udeleži poročevalec, ki ga je določila pristojna komisija državnega sveta.
95. člen
(1) Kadar državni zbor ali njegovo
delovno telo obravnava predlog, mnenje ali zahtevo državnega sveta, se seje
državnega zbora ali njegovega delovnega telesa udeleži predsednik ali državni
svetnik, ki ga je državni svet določil za poročevalca.
(2) Poročevalec na seji državnega
zbora ali njegovega delovnega telesa obrazloži predlog, mnenje ali zahtevo
državnega sveta iz prejšnjega odstavka.
(3) Državni svet lahko pooblasti
poročevalca za morebitna usklajevanja v zvezi z vsebino predloga ali zahteve
državnega sveta.
96. člen
(1) Če državni svet od predsednika
državnega zbora prejme rok, v katerem lahko državni svet poda mnenje o zadevah
z izredne seje državnega zbora, o zadevah, ki so uvrščene na razširjeni dnevni
red seje državnega zbora, ali o predlogu zakona, ki se predlaga po nujnem
postopku, in ne more v navedenem roku sklicati seje, lahko namesto državnega
sveta poda mnenje pristojna komisija državnega sveta.
(2) Če državni svet ne more pravočasno
sklicati seje za obravnavo zadeve EU ali druge zadeve, lahko državnemu zboru
ali njegovim delovnim telesom namesto državnega sveta poda mnenje pristojna
komisija državnega sveta.
2. Razmerja državnega sveta do
predsednika republike, vlade, ministrstev in drugih državnih organov
97. člen
(1) Državni svet in njegove komisije
imajo pravico zahtevati od predsednika republike, vlade, ministrstev in drugih
državnih organov gradiva, pojasnila ali podatke (v nadaljevanju: gradiva) v
zvezi z zadevami, ki jih obravnavajo, ter jim posredovati akte državnega
sveta o zadevah iz njihove pristojnosti.
(2) Predsednik državnega sveta oziroma
predsednik komisije lahko v zahtevi za gradiva iz prejšnjega odstavka določi
primeren rok za predložitev gradiv državnemu svetu. Rok mora omogočati
izvajanje programa dela državnega sveta in upoštevati možnost vlade, da
pripravi gradiva.
(3) Državni svet in njegove komisije
vabijo predlagatelje gradiv, da jih predstavijo na sejah državnega sveta
oziroma njegovih komisijah.
98. člen
(1) Državni svetnik, komisija
ali interesna skupina lahko na seji državnega sveta postavi
pisno pobudo ali pisno vprašanje, ki ga naslovi na predsednika republike,
vlado, ministrstvo ali na druge državne organe.
(2) Pobuda ali vprašanje mora biti
kratko in jedrnato ter izraženo tako, da je njegova vsebina jasno razvidna.
(3) Pobude ali vprašanja iz prvega
odstavka tega člena uvrsti predsednik državnega sveta neposredno na prvo
naslednjo redno sejo državnega sveta v razpravo in odločanje, če so poslana
najkasneje 48 ur pred začetkom seje. Izjemoma se lahko pobude in vprašanja
uvrstijo tudi na izredno sejo državnega sveta.
(4) Če je pobuda ali vprašanje poslano manj
kot 48 ur pred začetkom seje državnega sveta, se uvrsti na naslednjo redno
sejo, ki sledi že sklicani seji državnega sveta, razen v primeru, da bi bila
uvrstitev na naslednjo sejo brezpredmetna.
(5) Državni svetnik, komisija ali interesna
skupina imajo pravico umakniti pobudo ali vprašanje v kateremkoli trenutku do
konca razprave o pobudi ali vprašanju. Umika ni treba obrazložiti. O umiku se
ne glasuje.
(6) Državni
svetnik je upravičen do odgovora na pobudo ali vprašanje v roku 30 dni. Če v
tem roku ne dobi odgovora na pobudo ali vprašanje, predsednik državnega sveta
ponovno pozove državni organ, naj na pobudo oziroma vprašanje odgovori.
Predsednik državnega sveta o tem obvesti državni svet na prvi naslednji redni
seji.
(7) Če
državni svetnik ni zadovoljen z odgovorom na pobudo ali vprašanje, lahko
zahteva dopolnitev odgovora. Državni svetnik mora zahtevo za dopolnitev
odgovora obrazložiti.
(8) Na predlog
državnega svetnika lahko državni svet po prejemu odgovora ali dopolnjenega
odgovora odloči, da bo na naslednji redni seji opravil razpravo o odgovoru ali
dopolnitvi odgovora na pobudo ali vprašanje državnega svetnika. O tem odloči
državni svet brez razprave.
(9) Državni svetnik lahko da pobudo za
obravnavo odgovora ali dopolnitve odgovora na njegovo vprašanje ali pobudo na
pristojni komisiji.
7. MEDNARODNO SODELOVANJE
99. člen
(1) Državni svet sodeluje s
predstavniškimi telesi drugih držav, z mednarodnimi parlamentarnimi
institucijami ter z mednarodnimi organizacijami.
(2) Predsednik državnega sveta obvešča
pristojno komisijo o predvidenih obiskih pri organih v drugih državah in o
predvidenem programu obiska tuje delegacije.
(3) Pristojna komisija lahko
predsedniku državnega sveta predlaga sestavo delegacije državnega sveta za
predvidene obiske pri organih v drugih državah in za predvidene obiske tuje
delegacije.

Poslovnik Državnega sveta (PoDS-1) (Uradni
list RS, št. 70/08)
vsebuje naslednje prehodne in končne določbe:
»8. PREHODNE IN KONČNE DOLOČBE
100. člen
Z dnem uveljavitve tega poslovnika preneha
veljati dosedanji poslovnik državnega sveta (Uradni list RS, št. 44/93, 14/99,
2/04, 18/05 Odl. US: U-I-335/04-10, 86/07).
101. člen
Akti državnega sveta, ki so bili sprejeti
na podlagi dosedanjega poslovnika državnega sveta, ostanejo v veljavi, v
kolikor niso v nasprotju z določbami tega poslovnika.
102. člen
Ta poslovnik začne veljati naslednji dan po
objavi v Uradnem listu Republike Slovenije.«.

Spremembe in dopolnitve Poslovnika Državnega
sveta (PoDS-1A) (Uradni list RS, št. 73/09) vsebujejo naslednjo končno
določbo:
»5. člen
Te spremembe in dopolnitve poslovnika
začnejo veljati naslednji dan po objavi v Uradnem listu Republike Slovenije.«.

Dopolnitev Poslovnika Državnega sveta (Uradni
list RS, št. 101/10) vsebuje naslednjo končno določbo:
»2. člen
Ta dopolnitev poslovnika začnejo veljati
naslednji dan po objavi v Uradnem listu Republike Slovenije.«.

Spremembe Poslovnika Državnega sveta (PoDS-1C)
(Uradni list RS, št. 6/14) vsebujejo naslednjo končno določbo:
»6. člen
Te spremembe poslovnika začnejo veljati
naslednji dan po objavi v
Uradnem listu Republike Slovenije.«.

Spremembe in dopolnitve Poslovnika Državnega
sveta (PoDS-1D) (Uradni list RS, št. 26/15)
vsebuje naslednjo končno določbo:
»4. člen
Te spremembe in dopolnitve poslovnika
začnejo veljati naslednji dan po objavi v Uradnem listu Republike Slovenije.«.

Dopolnitev Poslovnika Državnega sveta
(PoDS-1E) (Uradni list RS, št. 55/20)
vsebuje naslednjo končno določbo:
»KONČNA DOLOČBA
2. člen
Spremembe Poslovnika začnejo veljati
naslednji dan po objavi v Uradnem listu Republike Slovenije.«.

Spremembe in dopolnitve Poslovnika Državnega
sveta (PoDS-1F) (Uradni list RS, št. 123/20)
vsebujejo naslednjo končno določbo:
»19. člen
Te spremembe in dopolnitve Poslovnika
začnejo veljati naslednji dan po objavi v Uradnem listu Republike Slovenije.«.

Spremembe in dopolnitve Poslovnika Državnega
sveta (PoDS-1G) (Uradni list RS, št. 67/22)
vsebuje naslednjo končno določbo:
»KONČNA DOLOČBA
10. člen
Spremembe in dopolnitve Poslovnika
Državnega sveta začnejo
veljati naslednji dan po objavi v Uradnem listu Republike Slovenije.«.