I. SPLOŠNE DOLOČBE
1. člen
(vsebina)
(1) Ta pravilnik določa vrste parametrov odpadnih voda pri
prvih meritvah in obratovalnem monitoringu odpadnih voda, metodologijo
vzorčenja in merjenja parametrov in količin odpadnih voda, vsebino poročila o
prvih meritvah in obratovalnem monitoringu, ter način in obliko sporočanja
podatkov ministrstvu, pristojnemu za okolje (v nadaljnjem besedilu:
ministrstvo), v skladu z: 
-       
Direktivo Sveta z dne 22. marca 1982 o mejnih vrednostih in ciljih
kakovosti pri odvajanju živega srebra v industriji, ki uporablja kloralkalno
elektrolizo (UL L št. 81 z dne 27. 3. 1982, str. 29), zadnjič spremenjeno z
Direktivo 2008/105/ES Evropskega parlamenta in Sveta z dne 16. decembra 2008 o
okoljskih standardih kakovosti na področju vodne politike, spremembi in
poznejši razveljavitvi direktiv Sveta 82/176/EGS, 83/513/EGS, 84/156/EGS,
84/491/EGS, 86/280/EGS ter spremembi Direktive 2000/60/ES Evropskega parlamenta
in Sveta (UL L št. 348 z dne 24. 12. 2008, str. 84), 
-       
Direktivo Sveta z dne 26. septembra 1983 o mejnih vrednostih in ciljih
kakovosti v zvezi z izpustom kadmija (UL L št. 291 z dne 24. 10. 1983, str. 1),
zadnjič spremenjeno z Direktivo 2008/105/ES Evropskega parlamenta in Sveta z
dne 16. decembra 2008 o okoljskih standardih kakovosti na področju vodne
politike, spremembi in poznejši razveljavitvi direktiv Sveta 82/176/EGS,
83/513/EGS, 84/156/EGS, 84/491/EGS, 86/280/EGS ter spremembi Direktive
2000/60/ES Evropskega parlamenta in Sveta (UL L št. 348 z dne 24. 12. 2008,
str. 84), 
-       
Direktivo Sveta z dne 8. marca 1984 o mejnih vrednostih in zahtevah
glede kakovosti pri odvajanju živega srebra v industriji, ki ne uporablja
kloralkalne elektrolize (UL L št. 74 z dne 17. 3. 1984, str. 49), zadnjič
spremenjeno z Direktivo 2008/105/ES Evropskega parlamenta in Sveta z dne 16.
decembra 2008 o okoljskih standardih kakovosti na področju vodne politike,
spremembi in poznejši razveljavitvi direktiv Sveta 82/176/EGS, 83/513/EGS,
84/156/EGS, 84/491/EGS, 86/280/EGS ter spremembi Direktive 2000/60/ES
Evropskega parlamenta in Sveta (UL L št. 348 z dne 24. 12. 2008, str. 84), 
-       
Direktivo Sveta z dne 9. oktobra 1984 o mejnih vrednostih in ciljih
kakovosti pri odvajanju heksaklorocikloheksana (UL L št. 274 z dne 17. 10.
1984, str. 11), zadnjič spremenjeno z Direktivo 2008/105/ES Evropskega
parlamenta in Sveta z dne 16. decembra 2008 o okoljskih standardih kakovosti na
področju vodne politike, spremembi in poznejši razveljavitvi direktiv Sveta
82/176/EGS, 83/513/EGS, 84/156/EGS, 84/491/EGS, 86/280/EGS ter spremembi
Direktive 2000/60/ES Evropskega parlamenta in Sveta (UL L št. 348 z dne 24. 12.
2008, str. 84), 
-       
Direktivo Sveta z dne 12. junija 1986 o mejnih vrednostih in ciljih
kakovosti pri odvajanju določenih nevarnih snovi, vključenih v seznam I Priloge
k Direktivi 76/464/EGS (UL L št. 181 z dne 4. 7. 1986, str. 16), zadnjič
spremenjeno z Direktivo 2008/105/ES Evropskega parlamenta in Sveta z dne 16.
decembra 2008 o okoljskih standardih kakovosti na področju vodne politike,
spremembi in poznejši razveljavitvi direktiv Sveta 82/176/EGS, 83/513/EGS,
84/156/EGS, 84/491/EGS, 86/280/EGS ter spremembi Direktive 2000/60/ES Evropskega
parlamenta in Sveta (UL L št. 348 z dne 24. 12. 2008, str. 84), 
-       
Direktivo Sveta z dne 21. maja 1991 o čiščenju komunalne odpadne vode
(UL L št. 135 z dne 30. 5. 1991, str. 40), zadnjič spremenjeno z Uredbo (ES)
št. 1137/2008 Evropskega parlamenta in Sveta z dne 22. oktobra 2008 o
prilagoditvi nekaterih aktov, za katere se uporablja postopek, določen v členu
251 Pogodbe, Sklepu Sveta 1999/468/ES (UL L št. 311 z dne 21. 11. 2008, str.
1), in 
-       
Direktivo 2006/11/ES Evropskega parlamenta in Sveta z dne 15. februarja
2006 o onesnaževanju pri odvajanju nekaterih nevarnih snovi v vodno okolje
Skupnosti (UL L št. 64 z dne 4. 3. 2006, str. 52). 
(2) Ta pravilnik podrobneje določa tudi tehnične pogoje za
izvajanje obratovalnega monitoringa in razloge za odvzem pooblastila za
izvajanje obratovalnega monitoringa.
2. člen
(izrazi)
Poleg izrazov, uporabljenih v zakonu, ki ureja varstvo
okolja, v uredbi, ki ureja emisijo snovi pri odvajanju odpadne vode iz
komunalnih čistilnih naprav (v nadaljnjem besedilu: uredba o KČN), uredbi, ki
ureja emisijo snovi pri odvajanju odpadne vode iz malih komunalnih čistilnih
naprav (v nadaljnjem besedilu: uredba o MKČN), in uredbi, ki ureja emisijo
snovi in toplote pri odvajanju odpadnih voda v vode in javno kanalizacijo (v
nadaljnjem besedilu: splošna emisijska uredba), se v tem pravilniku uporabljajo
izrazi z naslednjim pomenom: 
1.     
vzorec odpadne vode je del toka odpadne vode, ki se zaradi analize
odvzame na merilnem mestu, v časovnem obdobju in na način, določenih s tem
pravilnikom; 
2.     
trenutni vzorec odpadne vode je enkratni odvzem vzorca odpadne vode; 
3.     
kvalificirani trenutni vzorec odpadne vode je zmes enake količine
najmanj petih trenutnih vzorcev, odvzetih na istem merilnem mestu v največ dveh
urah v časovnih presledkih, ki niso krajši od dveh minut; 
4.     
reprezentativni vzorec odpadne vode je zmes več trenutnih vzorcev,
odvzetih časovno ali pretočno sorazmerno na istem merilnem mestu v obdobju, ki
ni krajše od dveh in ne daljše od 24 ur. Reprezentativni vzorec se vzorči ročno
ali s samodejnimi vzorčevalniki; 
5.     
časovno sorazmerno vzorčenje je odvzem po količini enakih trenutnih
vzorcev v enakomernih časovnih presledkih; 
6.     
pretočno sorazmerno vzorčenje je odvzemanje po količini enakih trenutnih
vzorcev, ko preteče določena količina odpadne vode, ali pa odvzemanje trenutnih
vzorcev različnih količin v enakih časovnih presledkih, tako da je količina
posameznega trenutnega vzorca sorazmerna pretoku odpadne vode; 
7.     
kopalna sezona je obdobje koledarskega leta, določeno s predpisom, ki
ureja podrobnejše kriterije za ugotavljanje kopalnih voda; 
8.     
zavezanec je zavezanec za izvajanje prvih meritev in obratovalnega
monitoringa odpadnih voda v skladu s splošno emisijsko uredbo oziroma uredbo o
MKČN.
II. VRSTE IN OBSEG MERITEV
3. člen
(izvedba meritev)
Izvedba prvih meritev ali obratovalnega monitoringa obsega: 
-       
merjenje količine odpadne vode med vzorčenjem; 
-       
vzorčenje odpadne vode; 
-       
merjenje temperature in pH-vrednosti odpadne vode med vzorčenjem; 
-       
pripravo, prevoz in shranjevanje vzorcev; 
-       
kemijsko, biološko in ekotoksikološko analiziranje vzorca odpadne vode
glede na osnovne in dodatne parametre ter mikrobiološko preskušanje vzorca; 
-       
vrednotenje emisije snovi, emisijskega deleža oddane toplote ter izračun
letne količine odpadne vode in letne količine onesnaževal; 
-       
izračun emisijskega faktorja ali učinka čiščenja odpadne vode za
posamezen parameter, če je zanj s predpisi, ki urejajo emisijo snovi pri
odvajanju odpadne vode iz posamezne vrste naprav ali emisijo posameznega
onesnaževala pri odvajanju odpadnih voda, (v nadaljnjem besedilu: poseben
predpis) za posamezno vrsto naprav ali komunalno oziroma skupno čistilno
napravo, določena mejna vrednost, in 
-       
izdelavo poročila o opravljenih meritvah.
4. člen
(osnovni parametri)
(1) Osnovni parametri odpadne vode za naprave so temperatura,
pH-vrednost, neraztopljene in usedljive snovi, KPK in BPK5. 
(2) Ne glede na prejšnji odstavek so osnovni parametri
odpadne vode za: 
-       
komunalne ali skupne čistilne naprave: neraztopljene snovi, KPK in BPK5,
-       
male komunalne čistilne naprave: KPK in BPK5. 
(3) Če odpadna voda iz naprave, pripadajoče industrijske
čistilne naprave, komunalne čistilne naprave ali skupne čistilne naprave
vsebuje prednostne snovi ali prednostne nevarne snovi iz splošne emisijske
uredbe in se odpadna voda odvaja v vode, je osnovni parameter odpadne vode tudi
strupenost za vodne bolhe.
5. člen
(dodatni parametri za komunalne in skupne čistilne naprave)
(1) Dodatni parametri odpadne vode za komunalne čistilne
naprave so tisti parametri, za katere so z uredbo o KČN določene mejne
vrednosti oziroma za katere je v skladu s to uredbo treba izvajati prve meritve
in meritve obratovalnega monitoringa. 
(2) Dodatni parametri odpadne vode za skupne čistilne naprave
so tisti parametri, za katere so z uredbo o KČN določene mejne vrednosti
oziroma za katere je v skladu s to uredbo treba izvajati prve meritve in
meritve obratovalnega monitoringa, in parametri, ki jih vsebuje industrijska
odpadna voda, odvajana na skupno čistilno napravo, in za katere se določajo
mejne vrednosti v skladu s splošno emisijsko uredbo. 
(3) Če se komunalna ali skupna čistilna naprava uvršča v eno
od skupin dejavnosti iz Uredbe Evropskega parlamenta in Sveta (ES) št. 166/2006
z dne 18. januarja 2006 o Evropskem registru izpustov in prenosov onesnaževal ter
spremembi direktiv Sveta 91/689/EGS in 96/61/ES (UL L št. 33, z dne 4. 2. 2006,
str. 1; v nadaljnjem besedilu: Uredba 166/2006), zadnjič spremenjene z Uredbo
(ES) št. 596/2009 Evropskega parlamenta in Sveta z dne 18. junija 2009 o
prilagoditvi nekaterih aktov, za katere se uporablja postopek iz člena 251
Pogodbe, Sklepu Sveta 1999/468/ES (UL L št. 188 z dne 18. 7. 2009, str. 14), so
dodatni parametri odpadne vode tudi parametri, katerih letna emisija presega
količine, za katere je v skladu z Uredbo 166/2006 treba zagotoviti poročanje o
letni emisiji snovi v vode in javno kanalizacijo. 
(4) Ministrstvo lahko za komunalno ali za skupno čistilno
napravo kot dodatni parameter v okoljevarstvenem dovoljenju določi tudi
katerikoli drug parameter, ki lahko pomembno vpliva na kakovost voda, če
ugotovi, da se ta parameter odvaja s komunalnimi odpadnimi vodami, ali če se na
komunalni oziroma skupni čistilni napravi čistijo industrijske odpadne vode, ki
tak parameter vsebujejo. 
(5) Parametri iz prejšnjega odstavka se določijo na podlagi: 
-       
sestave industrijske odpadne vode, ki se čisti na komunalni ali skupni
čistilni napravi, 
-       
ugotovljene čezmerne obremenjenosti vodnega telesa, v katero se odpadna
voda odvaja, v skladu s predpisi, ki urejajo stanje površinskih in podzemnih
voda, ali 
-       
pomembnega vpliva na kakovost vode, v katero se posredno ali neposredno
odvaja komunalna odpadna voda iz te komunalne ali skupne čistilne naprave, v
skladu s predpisi, ki urejajo stanje površinskih in podzemnih voda, upravljanje
kakovosti kopalnih voda, kakovost površinskih voda za življenje sladkovodnih
vrst rib, kakovost površinske vode za življenje in rast morskih školjk in
morskih polžev ter pitno vodo. 
(6) Pomembnost vpliva na kakovost vode iz prejšnjega odstavka
in prve alinee petega odstavka 6. člena tega pravilnika se oceni v skladu s
predpisi, ki urejajo načrte upravljanja voda. 
(7) Ne glede na prvi odstavek tega člena se mikrobiološki
parametri iz uredbe o KČN uporabljajo kot dodatni parametri le za tisto
komunalno ali skupno čistilno napravo, za katero je treba v skladu z uredbo o
KČN ali uredbo o MKČN zagotoviti dodatno obdelavo odpadne vode.
6. člen
(dodatni parametri za naprave)
(1) Za napravo, iz katere se odvaja industrijska odpadna voda
in za katero poseben predpis ureja emisijo snovi in toplote pri odvajanju
odpadnih voda, so dodatni parametri odpadne vode parametri, za katere so s
takim predpisom določene mejne vrednosti. 
(2) Če v napravi, iz katere se odvaja industrijska odpadna
voda, poteka dejavnost, ki se razvršča v eno od skupin dejavnosti iz Uredbe
166/2006, so dodatni parametri odpadne vode tudi parametri, katerih letna
emisija pri običajnem obratovanju naprave presega količine, za katere je v
skladu z Uredbo 166/2006 treba zagotoviti poročanje o letni emisiji snovi v
vode in javno kanalizacijo. 
(3) Za napravo, ki je hkrati naprava iz prvega in drugega
odstavka tega člena, so dodatni parametri odpadne vode vsi dodatni parametri iz
prvega in drugega odstavka tega člena. 
(4) Za napravo, katere emisije snovi in toplote z odvajanjem
odpadnih voda ne ureja poseben predpis, določi dodatne parametre industrijske
odpadne vode ministrstvo v okoljevarstvenem dovoljenju za obratovanje naprave
na podlagi predloga, ki ga k vlogi za pridobitev tega dovoljenja priloži
upravljavec naprave, izdela pa ga pooblaščeni izvajalec obratovalnega
monitoringa na podlagi analize tehnološkega postopka, ki povzroča onesnaženost
odpadne vode. Če v skladu s splošno emisijsko uredbo za obratovanje naprave ni
treba pridobiti okoljevarstvenega dovoljenja, določi dodatne parametre
industrijske odpadne vode pooblaščeni izvajalec obratovalnega monitoringa na
podlagi analize tehnološkega postopka, ki povzroča onesnaženost odpadne vode. 
(5) Ministrstvo lahko za napravo kot dodatni parameter določi
tudi katerikoli drug parameter, če na podlagi analize tehnološkega postopka, ki
povzroča onesnaženost industrijske odpadne vode, v postopku izdaje
okoljevarstvenega dovoljenja za obratovanje naprave ugotovi, da: 
-       
ta parameter pomembno vpliva na kakovost vode, v katero se posredno ali
neposredno ali po javni kanalizaciji odvaja industrijska odpadna voda iz te
naprave, v skladu s predpisi, ki urejajo stanje površinskih in podzemnih voda,
upravljanje kakovosti kopalnih voda, kakovost površinskih voda za življenje sladkovodnih
vrst rib, kakovost površinske vode za življenje in rast morskih školjk in
morskih polžev ter pitno vodo, 
-       
ta parameter škodljivo vpliva na biološko razgradnjo odpadne vode, ki se
čisti v komunalni ali skupni čistilni napravi, 
-       
ta parameter pomembno vpliva na kakovost blata iz komunalne ali skupne
čistilne naprave, v kateri se čisti industrijska odpadna voda, 
-       
ocena verjetnosti doseganja ciljev v skladu s predpisi, ki urejajo
načrte upravljanja voda, za vodno telo, v katero se industrijska odpadna voda
odvaja, kaže, da vodno telo ne bo ali verjetno ne bo doseglo okoljskih ciljev,
industrijske odpadne vode pa vsebujejo parameter, ki je vzrok za tako oceno, 
-       
je vodno telo, v katero se industrijska odpadna voda odvaja, čezmerno
obremenjeno, industrijske odpadne vode pa vsebujejo parameter, ki je vzrok za
tako obremenjenost, ali 
-       
meritve tega parametra upravljavec naprave potrebuje zaradi obračuna
okoljske dajatve v skladu s predpisom, ki ureja okoljsko dajatev za
onesnaževanje okolja zaradi odvajanja odpadnih voda. 
(6) Pri napravi, v kateri nastajajo le hladilne odpadne vode,
ki ne vsebujejo onesnaževal, in za katero emisije snovi in toplote z odvajanjem
odpadnih voda ne ureja predpis o emisiji snovi pri odvajanju odpadnih voda iz
naprav za hlajenje ter naprav za proizvodnjo pare ali vroče vode, je treba
meriti temperaturo hladilne vode na iztoku iz naprave, če se ta voda odvaja
neposredno v površinske ali posredno v podzemne vode. 
(7) Za napravo, iz katere se odvaja biološko razgradljiva
industrijska odpadna voda iz dejavnosti, ki so navedene v uredbi o KČN, in za
katero je treba v skladu s to uredbo zagotoviti dodatno obdelavo odpadne vode,
so dodatni parametri odpadne vode tudi mikrobiološki parametri v skladu s to
uredbo.
III. PRVE MERITVE
7. člen
(obseg prvih meritev)
Pri prvih meritvah mora zavezanec zagotoviti merjenje
osnovnih in dodatnih parametrov odpadne vode ter količine odpadne vode med
vzorčenjem.
8. člen
(izvedba prvih meritev)
(1) Prve meritve se izvedejo po prvem zagonu nove naprave,
nove komunalne ali nove skupne čistilne naprave in po vsaki večji spremembi
obratovanja teh naprav. 
(2) Prve meritve se izvedejo med poskusnim obratovanjem, če
je za gradnjo ali spremembo naprave iz prejšnjega odstavka predpisano gradbeno
dovoljenje. Če v postopku izdaje uporabnega dovoljenja poskusno obratovanje ni
določeno ali če za gradnjo ali spremembo naprave iz prejšnjega odstavka ni
treba pridobiti gradbenega dovoljenja, se prve meritve izvedejo po vzpostavitvi
stabilnih obratovalnih razmer, vendar ne prej kakor v treh in ne pozneje kakor
v devetih mesecih po prvem zagonu naprave. Za komunalno ali skupno čistilno
napravo iz sedmega odstavka 5. člena tega pravilnika ali za napravo iz sedmega
odstavka 6. člena tega pravilnika mora biti med izvajanjem prvih meritev
zagotovljena dodatna obdelava odpadne vode v skladu s predpisom, ki ureja
emisijo snovi pri odvajanju odpadne vode iz komunalnih čistilnih naprav. 
(3) Prve meritve se izvajajo v enakomernih časovnih
presledkih, ki niso krajši od desetih dni, in v času, ko je obratujoča naprava
ali čistilna naprava polno obremenjena. Če v njej potekajo različni tehnološki
postopki, morajo biti prve meritve izvedene med tehnološkim postopkom, ki
povzroča največje emisije snovi ali toplote v vode. 
(4) Število obveznih meritev in čas vzorčenja
reprezentativnega vzorca pri prvih meritvah se za komunalno ali skupno čistilno
napravo določita na njenem iztoku na podlagi preglednice 1 iz priloge 1, ki je
sestavni del tega pravilnika, ter veljata za vse osnovne in dodatne parametre
odpadnih voda razen za preskušanje mikrobioloških parametrov, pri katerih se
namesto reprezentativnega odvzame trenutni vzorec. 
(5) Pri prvih meritvah se za komunalno ali skupno čistilno
napravo izvedejo tudi meritve na vtoku, potrebne za izračun učinka čiščenja
odpadnih voda. Število obveznih meritev in čas vzorčenja reprezentativnega
vzorca na vtoku se določita na podlagi preglednice 1 iz priloge 1 tega
pravilnika. 
(6) Določbe prejšnjega odstavka ne veljajo za male komunalne
čistilne naprave z zmogljivostjo, manjšo od 50 PE. 
(7) Število obveznih meritev in čas vzorčenja
reprezentativnega vzorca pri prvih meritvah se za napravo, ki odvaja
industrijsko odpadno vodo, določita na podlagi preglednice 2 iz priloge 1 tega
pravilnika, razen za preskušanje mikrobioloških parametrov, pri katerih se
namesto reprezentativnega odvzame trenutni vzorec. 
(8) Ne glede na število letnih meritev iz preglednic 1 in 2 v
prilogi 1 tega pravilnika pri prvih meritvah ni treba opraviti več od treh
meritev pri napravi, za katero je treba pridobiti okoljevarstveno dovoljenje,
in ne več od ene meritve pri napravi, za katero ni treba pridobiti tega
dovoljenja. 
(9) Če rezultati meritev kateregakoli od parametrov, razen
mikrobioloških parametrov, presegajo mejno vrednost, je treba meritev ponoviti
v celotnem obsegu parametrov. Meritev, ki zahteva ponovitev, se ne šteje za
meritev iz prejšnjega odstavka. 
(10) Za določitev števila obveznih meritev in časa vzorčenja
iz četrtega odstavka tega člena se uporabijo podatki o zmogljivosti čistilne
naprave, za določitev števila obveznih meritev in časa vzorčenja iz šestega
odstavka tega člena pa podatki o načrtovani letni količini industrijske odpadne
vode iz naprave, določene v projektni dokumentaciji nove ali rekonstruirane
naprave.
IV. OBRATOVALNI MONITORING
9. člen
(vrste meritev)
(1) Pri obratovalnem monitoringu mora zavezanec zagotavljati
izvedbo: 
-       
trajnih meritev količine odpadne vode in temperature, če je tako
določeno s splošno emisijsko uredbo, ter trajnih meritev drugih parametrov, če
je tako določeno s posebnim predpisom, 
-       
občasnih meritev osnovnih in dodatnih parametrov odpadne vode ter
količine odpadne vode med vzorčenjem. 
(2) Za poročilo o meritvah emisij snovi, ki je sestavni del
vloge za izdajo, podaljšanje ali spremembo okoljevarstvenega dovoljenja oziroma
vloge za odstopanje od programa obratovalnega monitoringa v skladu s splošno
emisijsko uredbo, je poleg meritev iz prejšnjega odstavka treba izvesti tudi
meritve emisij snovi, ki zadevajo spremembe programa obratovalnega monitoringa.
Pogostost meritev teh snovi se določi v skladu s: 
-       
prejšnjim členom pri vlogi za zmanjšani obseg meritev oziroma 
-       
10. členom tega pravilnika pri vlogi za zmanjšano pogostost meritev.
10. člen
(izvajanje občasnih meritev)
(1) Občasne meritve se izvajajo med obratovanjem naprave
oziroma komunalne ali skupne čistilne naprave v enakomernih časovnih presledkih
v koledarskem letu ali v obdobju obratovanja, če naprava ne obratuje celotno
koledarsko leto. 
(2) Meritve iz prejšnjega odstavka je treba izvajati, ko je
naprava ali komunalna ali skupna čistilna naprava v obratovalnem stanju,
značilnem za obdobje med zaporednima občasnima meritvama. 
(3) Za komunalne ali skupne čistilne naprave je letna
pogostost občasnih meritev in čas vzorčenja reprezentativnega vzorca odpadne
vode na iztoku iz naprave glede na njeno zmogljivost določena v preglednici 1
priloge 1 tega pravilnika, razen za preskušanje mikrobioloških parametrov, pri
katerih se namesto reprezentativnega odvzame trenutni vzorec. Za določitev
števila občasnih meritev in časa vzorčenja se uporabijo podatki o zmogljivosti
čistilne naprave, določeni v projektni dokumentaciji te naprave. 
(4) Ne glede na pogostost občasnih meritev, določeno v
preglednici 1 priloge 1 tega pravilnika, je število letnih meritev za komunalno
ali skupno čistilno napravo, ki je v preteklem koledarskem letu čezmerno
obremenjevala okolje: 
-       
12 za komunalno ali skupno čistilno napravo z zmogljivostjo, enako ali
večjo od 2.000 PE in manjšo od 10.000 PE, 
-       
4 za komunalno ali skupno čistilno napravo z zmogljivostjo, enako ali
večjo od 1.000 PE in manjšo od 2.000 PE, in 
-       
2 za komunalno ali skupno čistilno napravo z zmogljivostjo, enako ali
večjo od 50 PE in manjšo od 1.000 PE. 
(5) Letna pogostost meritev iz tretjega in četrtega odstavka
tega člena ne velja za preskušanje mikrobioloških parametrov, ki se izvaja samo
v kopalni sezoni s pogostostjo: 
-       
enega preskušanja za komunalno ali skupno čistilno napravo iz sedmega
odstavka 5. člena tega pravilnika in za napravo iz sedmega odstavka 6. člena
tega pravilnika, za katero je predpisana pogostost manjša od 12 meritev vsako
leto, in 
-       
po eno preskušanje v vsakem koledarskem mesecu kopalne sezone za
komunalno ali skupno čistilno napravo iz sedmega odstavka 5. člena tega
pravilnika in za napravo iz sedmega odstavka 6. člena tega pravilnika, za
katero je predpisana pogostost enaka ali večja od 12 meritev vsako leto. 
(6) Zaradi izračuna letne povprečne vrednosti učinka čiščenja
komunalne ali skupne čistilne naprave je treba pri občasnih meritvah meriti
parametre KPK in BPK5 ter celotni dušik in celotni fosfor, če sta
vključena v program obratovalnega monitoringa, tudi v odpadni vodi na vtoku v
komunalno ali skupno čistilno napravo. Število obveznih meritev in čas
vzorčenja reprezentativnega vzorca na vtoku se določita na podlagi preglednice
1 iz priloge 1 tega pravilnika. 
(7) Letna pogostost občasnih meritev in čas vzorčenja
reprezentativnega vzorca odpadne vode za iztok iz naprave, ki odvaja
industrijske odpadne vode, sta določena v preglednici 2 priloge 1 tega
pravilnika, razen za preskušanje mikrobioloških parametrov, pri katerih se
namesto reprezentativnega odvzame trenutni vzorec. Za določitev števila
občasnih meritev in časa vzorčenja se uporabijo podatki o načrtovani letni
količini industrijske odpadne vode iz naprave, določene v projektni
dokumentaciji te naprave. 
(8) Letna pogostost meritev iz prejšnjega odstavka ne velja
za preskušanje mikrobioloških parametrov, ki se izvaja samo v kopalni sezoni s
pogostostjo iz petega odstavka tega člena. 
(9) Letna pogostost občasnih meritev iz sedmega odstavka tega
člena velja tudi za napravo, ki obratuje sezonsko ali s prekinitvami, pri čemer
se morajo meritve namesto v koledarskem letu časovno enakomerno razporediti v
obdobju njenega obratovanja.
V. OCENA OBRATOVANJA
11. člen
(ocena obratovanja)
(1) Za malo komunalno čistilno napravo z zmogljivostjo,
manjšo od 50 PE, za katero se v skladu z uredbo o MKČN namesto prvih meritev
ali obratovalnega monitoringa izdela ocena obratovanja, se ta ocena naredi po
navodilu iz priloge 3, ki je sestavni del tega pravilnika, in na obrazcu iz
priloge 4, ki je sestavni del tega pravilnika. 
(2) Za malo komunalno čistilno napravo z zmogljivostjo,
manjšo od 50 PE, ki ni skladna s standardi iz uredbe o MKČN, se pri izdelavi
ocene obratovanja, ki se v skladu s tem predpisom naredi namesto izvedbe
obratovalnega monitoringa, upoštevajo rezultati prvih meritev.
VI. METODOLOGIJA VZORČENJA, MERJENJA IN ANALIZIRANJA
12. člen
(vzorčenje)
(1) Vzorčenje 6-urnega reprezentativnega vzorca odpadne vode
se izvede med najmočnejšim dnevnim odvajanjem iz naprave, ki odvaja
industrijsko odpadno vodo, oziroma iz komunalne ali skupne čistilne naprave. 
(2) Če je za napravo, ki odvaja industrijske odpadne vode,
komunalno ali skupno čistilno napravo s tem pravilnikom določen 6-urni
reprezentativni vzorec, se čas vzorčenja lahko podaljša. 
(3) Če je za napravo, ki odvaja industrijske odpadne vode, s
tem pravilnikom določen 24-urni reprezentativni vzorec, se čas vzorčenja lahko
skrajša: 
-       
na 14-urni reprezentativni vzorec, če se v tem času odvede več kot 85
odstotkov povprečne dnevne količine odpadne vode, izračunane na podlagi letne
količine odpadne vode iz naprave, 
-       
na 6-urni reprezentativni vzorec, če se v tem času odvede več kot 75
odstotkov povprečne dnevne količine odpadne vode, izračunane na podlagi letne
količine odpadne vode iz naprave. 
(4) Namesto reprezentativnega vzorca se lahko v napravi, ki
odvaja industrijske odpadne vode, odvzame kvalificirani trenutni vzorec, če: 
-       
se več kot 85 odstotkov povprečne dnevne količine odpadne vode,
izračunane na podlagi letne količine odpadne vode iz naprave, odvede v manj kot
štirih urah v katerem koli obdobju dneva ali 
-       
je zadrževalni čas odpadne vode daljši od 24 ur. 
(5) Če se odpadna voda iz naprave, ki odvaja industrijske
odpadne vode, odvaja s praznjenjem naprave ali izravnalnega bazena ali na drug
šaržni način in čas praznjenja ni daljši od 24 ur, se namesto reprezentativnega
vzorči trenutni vzorec iz naprave ali izravnalnega bazena pred praznjenjem. 
(6) Pri ravnanju s trenutnim vzorcem za mikrobiološko
preskušanje odpadne vode je treba upoštevati pravila o ravnanju z vzorci za
tako preskušanje iz predpisa, ki ureja upravljanje kakovosti kopalnih voda.
13. člen
(upoštevanje zadrževalnega časa)
(1) Če je za komunalno ali skupno čistilno napravo po tem
pravilniku določen 24-urni čas vzorčenja za pridobitev reprezentativnega vzorca
odpadne vode, se pri vzorčenju upošteva zadrževalni čas. 
(2) Če je za komunalno ali skupno čistilno napravo po tem pravilniku
določen čas vzorčenja krajši od 24 ur, se pri vzorčenju upošteva zadrževalni
čas le, če pooblaščeni izvajalec obratovalnega monitoringa na komunalni ali
skupni čistilni napravi ugotovi, da to vpliva na izračun učinka čiščenja. 
(3) Ne glede na določbo prvega odstavka tega člena lahko
pooblaščeni izvajalec obratovalnega monitoringa vzorči odpadno vodo brez
upoštevanja zadrževalnega časa, če ugotovi, da za posamezno komunalno ali
skupno čistilno napravo upoštevanje zadrževalnega časa nima vpliva na izračun
učinka čiščenja, in to v poročilu o izvedenih meritvah tudi obrazloži.
14. člen
(izvajanje trajnih meritev)
(1) Če so predpisane trajne meritve pretoka odpadne vode,
morajo biti izvedene tako, da so zagotovljeni podatki o: 
-       
letni količini odpadne vode, 
-       
največjem 6-urnem povprečnem pretoku odpadne vode, 
-       
največji dnevni količini odpadne vode, 
-       
količini in povprečni vrednosti pretoka odpadne vode med vzorčenjem
odpadne vode. 
(2) Če so predpisane trajne meritve temperature odpadne vode,
morajo biti izvedene tako, da se iz njihovih rezultatov lahko izračunajo dnevne
povprečne vrednosti emisijskih deležev oddane toplote.
15. člen
(merjenje količine odpadne vode med vzorčenjem)
(1) Pri občasnih meritvah je treba zagotoviti merjenje
količine odpadne vode med vzorčenjem skladno s standardom iz priloge 2, ki je
sestavni del tega pravilnika. 
(2) Količine odpadne vode med vzorčenjem ni treba meriti, če:
-       
je letna količina industrijske odpadne vode iz naprave manjša od 12.000
m3 in majhen pretok odpadne vode ne omogoča izvajanja meritev tega
pretoka ali 
-       
gre za malo komunalno čistilno napravo, pri kateri majhen pretok odpadne
vode ne omogoča izvajanja meritev tega pretoka.
16. člen
(ureditev merilnega mesta)
(1) Na vsakem iztoku industrijske odpadne vode iz naprave in
na iztoku komunalne ali skupne čistilne naprave mora zavezanec urediti stalno
merilno mesto, ki je dovolj veliko in dostopno ter opremljeno tako, da je
meritve mogoče izvajati merilno neoporečno, tehnično ustrezno in brez
nevarnosti za izvajalca. 
(2) Za izračun učinka čiščenja odpadnih voda mora zavezanec
urediti stalno merilno mesto iz prejšnjega odstavka tudi na vtoku na komunalno
ali skupno čistilno napravo. 
(3) Za merilno mesto iz prvega in drugega odstavka tega člena
mora biti zagotovljeno zlasti, da je: 
1.     
lahko dostopno (peš, v bližini parkirni prostor za avtomobil) in
primerno očiščeno (odstranitev zarasti, odstranitev oziroma preprečitev
odlaganja materiala) ter označeno, 
2.     
zavarovano pred poplavo, plazom ali cestnim prometom, 
3.     
pri daljših časovnih meritvah zaradi varnosti merilne opreme urejeno v
ograjenem prostoru, 
4.     
izbrano v primerni oddaljenosti od iztoka v vodno telo ali javno
kanalizacijo, da se prepreči popačenje rezultatov zaradi morebitne povratne
vode iz odvodnika, 
5.     
oblikovano in opremljeno tako, da je: 
- 
zaradi varnosti izvajalca meritev zagotovljen dostop po ustrezno širokem
jašku z lestvijo ali stopnicami in dovolj prostora na dnu jaška za delovanje
dveh oseb, če je merilno mesto v jašku, v katerem zaradi njegove globine
merilne opreme ni mogoče namestiti z vrha, 
- 
omogočena namestitev ustrezne opreme za odvzem vzorcev in terenske
meritve, 
- 
za meritev pretoka na merilnem mestu zagotovljen laminarni tok; za
zagotavljanje tega mora biti dolžina ravnega dela dotočne cevi pred merilnim
mestom vsaj 10-kratnik premera te cevi, 
- 
na merilnem mestu zagotovljena zadostna globina odpadne vode (vsaj 5
cm), da se omogoči uporaba potopne merilne sonde. 
(4) Ne glede na prejšnji odstavek se priporoča: 
-       
namestitev stopnje grobega predhodnega čiščenja (mreža) pred merilnim
mestom (jaškom) za odvzem vzorca, da se med odvzemom prepreči onesnaženje
merilnih sond in zamašitev cevi za odvzem vzorca (krpe, papir, kosovni odpadki,
blato itd.), 
-       
v oddaljenosti največ 5 m od merilnega mesta namestitev vodovodne pipe
in treh enofaznih vtičnic za preskrbo z električno energijo, z napetostjo 220 V
in močjo 15 A, 
-       
osvetljenost merilnega mesta vsaj 200 luxov. 
(5) V primerih iz prvega odstavka 14. in prvega odstavka 15.
člena tega pravilnika mora merilno mesto ustrezati tudi zahtevam iz standarda
za uporabljeno merilno metodo za meritev pretoka. 
(6) Za posamezno napravo se lahko uporablja drugačno merilno
mesto, če: 
-       
ureditev merilnega mesta v skladu s prvim do petim odstavkom tega člena
zaradi posebnega načina odvajanja odpadne vode (npr. zaradi šaržnega izpusta)
tehnično ni upravičena in je mogoče z meritvami zagotoviti, da rezultati
meritev nimajo višjih merilnih negotovosti kakor meritve, izvedene na merilnem
mestu iz prvega do petega odstavka tega člena, 
-       
gre za malo komunalno čistilno napravo z zmogljivostjo, manjšo od 50 PE,
-       
gre za zadrževalnik padavinske odpadne vode. 
(7) Pooblaščeni izvajalec obratovalnega monitoringa pri
izvajanju obratovalnega monitoringa preverja ustreznost urejenosti merilnega
mesta z zahtevami tega pravilnika. O ugotovljenih neustreznostih najpozneje v
desetih dneh obvesti inšpekcijo, pristojno za varstvo okolja.
17. člen
(merilne metode)
(1) Za meritev pretoka se uporabljajo metode v skladu z
mednarodno priznanimi standardi, za katere je pooblaščeni izvajalec
obratovalnega monitoringa pridobil akreditacijo. 
(2) Za vzorčenje, pripravo homogeniziranega vzorca in njegovo
konzerviranje, shranjevanje in ravnanje z vzorci, za meritev temperature,
meritev pH-vrednosti in analizo vzorca odpadne vode se uporabljajo referenčne
metode, določene s standardi iz priloge 2 tega pravilnika. 
(3) Za meritve in analize iz prejšnjega odstavka se lahko
uporabljajo tudi druge metode v skladu z drugimi enakovrednimi mednarodno
priznanimi standardi ali druge metode, za katere je pooblaščeni izvajalec
obratovalnega monitoringa pridobil akreditacijo, če dajejo rezultate, ki so
enakovredni rezultatom, pridobljenim z referenčnimi metodami iz priloge 2 tega
pravilnika. 
(4) Za merjenje posameznega parametra odpadne vode iz priloge
2 tega pravilnika se lahko uporabljajo le metode: 
-       
ki so validirane v skladu s standardom SIST EN ISO/IEC 17025 ali drugim
mednarodno priznanim standardom in 
-       
pri uporabi katerih je meja zaznavnosti vsaj 10–krat nižja od mejne
vrednosti, določene za ta parameter. 
(5) Določba druge alinee prejšnjega odstavka se ne uporablja
za merjenje strupenosti za vodne bolhe in usedljivih snovi. 
(6) Kadar je vodno telo, v katero se odvaja odpadna voda,
čezmerno obremenjeno, se za merjenje parametra, ki je vzrok za tako
obremenjenost, lahko uporabljajo le tiste metode, pri uporabi katerih meja
zaznavnosti ne presega okoljskega standarda kakovosti za ta parameter v skladu
s predpisom, ki ureja monitoring stanja površinskih voda, oziroma predpisom, ki
ureja monitoring podzemnih voda. 
(7) Analiza homogenega vzorca in določitev koncentracije
snovi ali skupine snovi v neraztopljeni in raztopljeni obliki sta obvezni za
tiste parametre odpadne vode, ki so v prilogi 2 tega pravilnika posebej
označeni. 
(8) Za analizo mikrobioloških parametrov se uporabljajo
metode iz predpisa, ki ureja upravljanje kakovosti kopalnih voda.
18. člen
(izračun povprečne vrednosti)
(1) Povprečna vrednost parametra odpadne vode, razen za
mikrobiološke parametre in temperaturo, pH–vrednost, biološko razgradljivost in
obarvanost, se v posameznem obdobju merjenja izračuna iz rezultatov vseh
opravljenih meritev kot povprečna vrednost tako, kakor je določeno v prilogi 6,
ki je sestavni del tega pravilnika. 
(2) Za parametra biološka razgradljivost in obarvanost se
povprečna vrednost izračuna kot aritmetična sredina rezultatov vseh opravljenih
meritev. 
(3) Za temperaturo in pH–vrednost ter za mikrobiološke
parametre se povprečna vrednost ne izračunava.
VII. IZRAČUN LETNE KOLIČINE ODPADNE VODE
19. člen
(letna količina odpadne vode)
(1) Če so s splošno emisijsko uredbo za posamezno napravo ali
čistilno napravo trajne meritve pretoka odpadne vode posebej predpisane, se
letna količina odpadne vode ugotavlja neposredno z meritvami na iztoku iz take
naprave. 
(2) Trajne meritve pretoka odpadne vode se lahko namesto na
iztoku izvajajo na vtoku v napravo, če je mogoče dokazati povezavo med obema
pretokoma. 
(3) Če s splošno emisijsko uredbo trajne meritve pretoka
odpadne vode niso posebej predpisane, se letna količina odpadne vode ugotavlja
posredno iz podatkov o: 
-       
porabi vode, 
-       
ocenjenem deležu porabljene vode, ki se po uporabi odvaja po
obravnavanem iztoku, 
-       
prostornini izravnalnih bazenov ali prostornini posod pri šaržni
obdelavi odpadne vode in o pogostosti njihovega praznjenja. 
(4) Letna količina odpadne vode se ugotavlja za koledarsko
leto, na katero se nanašajo meritve obratovalnega monitoringa.
VIII. EVIDENTIRANJE IN SPOROČANJE PODATKOV
20. člen
(poročilo o opravljenih prvih meritvah)
(1) O opravljenih prvih meritvah mora pooblaščeni izvajalec
obratovalnega monitoringa izdelati poročilo, razen za malo komunalno čistilno
napravo z zmogljivostjo, manjšo od 50 PE. 
(2) Poročilo iz prejšnjega odstavka mora vsebovati podatke o:
-       
izvajalcu monitoringa oziroma prvih meritev, 
-       
zavezancu in njegovi dejavnosti, 
-       
glavnih tehničnih značilnostih naprave ali komunalne ali skupne čistilne
naprave ter utrjenih površinah, s katerih se odvaja padavinska odpadna voda, 
-       
namenu in vrsti meritev ter o obsegu osnovnih in dodatnih parametrov
odpadne vode, 
-       
mestu in času vzorčenja in meritev, 
-       
vremenskih razmerah in količini odpadne vode med vzorčenjem, 
-       
uporabljenih merilnih metodah in merilni opremi, 
-       
rezultatih vsake posamezne meritve in rezultatih izračunov iz 3. člena
tega pravilnika, 
-       
vrednotenju izmerjene emisije glede na predpisane mejne vrednosti, 
-       
oceni letne obremenitve zaradi odvajanja odpadne vode, izražene v enotah
obremenitve skladno z določbami predpisa, ki ureja okoljsko dajatev zaradi
obremenjevanja okolja z odvajanjem odpadnih voda, ali o oceni letnega povprečja
učinka čiščenja za komunalno ali skupno čistilno napravo. 
(3) Poročilo o prvih meritvah, razen poročila o prvih
meritvah za malo komunalno čistilno napravo z zmogljivostjo, manjšo od 50 PE,
mora zavezanec predložiti v elektronski obliki ministrstvu 30 dni po tem, ko so
opravljene meritve, na obrazcih, ki jih ministrstvo objavi na spletni strani:
http://okolje.arso.gov.si/onesnazevanje_voda (v nadaljnjem besedilu: spletna
stran ARSO). 
(4) Rezultate prvih meritev za malo komunalno čistilno
napravo z zmogljivostjo, manjšo od 50 PE, kadar se te izvedejo, izvajalec javne
službe vnese v obrazec za poročanje o prvih meritvah za malo komunalno čistilno
napravo z zmogljivostjo, manjšo od 50 PE, iz priloge 5, ki je sestavni del tega
pravilnika. 
(5) Obrazec iz prejšnjega odstavka hrani izvajalec javne
službe v evidenci v skladu s predpisom, ki ureja naloge, ki se izvajajo v
okviru obvezne občinske gospodarske javne službe odvajanja in čiščenja
komunalne in padavinske odpadne vode.
21. člen
(poročilo o opravljenih občasnih in trajnih meritvah)
(1) O opravljenih občasnih ali trajnih meritvah mora
pooblaščeni izvajalec obratovalnega monitoringa za vsako koledarsko leto
izdelati poročilo. 
(2) Poročilo iz prejšnjega odstavka mora vsebovati podatke iz
drugega odstavka prejšnjega člena, pri čemer se oceno iz desete alinee drugega
odstavka prejšnjega člena nadomesti z izračunom letne obremenitve zaradi
odvajanja odpadne vode ali izračunom letnega povprečja učinka čiščenja, če gre
za komunalno ali skupno čistilno napravo, in s podatki o trajnih meritvah, če
so predpisane. 
(3) Poročilo iz tega člena mora vsebovati tudi podatke o
ugotovljenih neustreznostih ureditve merilnega mesta in o datumu in naslovniku
obvestila iz šestega odstavka 16. člena tega pravilnika. 
(4) Poročilo iz tega člena mora zavezanec na obrazcih, ki jih
objavi ministrstvo na spletni strani ARSO, v elektronski obliki poslati
ministrstvu vsako leto do 31. marca za preteklo leto, razen za: 
-       
komunalne čistilne naprave, za katere je treba poročilo za preteklo leto
poslati do 31. januarja, in 
-       
male komunalne čistilne naprave z zmogljivostjo, manjšo od 50 PE, za
katero se v skladu z uredbo o MKČN namesto izvedbe obratovalnega monitoringa
izdela ocena obratovanja. 
(5) Oceno obratovanja, ki se za malo komunalno čistilno
napravo z zmogljivostjo, manjšo od 50 PE, izdela namesto izvedbe obratovalnega
monitoringa, hrani izvajalec javne službe odvajanja in čiščenja komunalne
odpadne vode v evidenci v skladu s predpisom, ki ureja naloge, ki se izvajajo v
okviru obvezne občinske gospodarske javne službe odvajanja in čiščenja
komunalne in padavinske odpadne vode.
22. člen
(hramba poročil)
Poročilo iz 20. in 21. člena tega pravilnika mora zavezanec
hraniti najmanj pet let.
IX. POGOJI, KI JIH MORA IZPOLNJEVATI POOBLAŠČENI IZVAJALEC
OBRATOVALNEGA MONITORINGA
23. člen
(pooblastilo za izvajanje obratovalnega monitoringa)
(1) Pooblastilo za izvajanje obratovalnega monitoringa
odpadnih voda podeli ministrstvo pravni osebi ali samostojnemu podjetniku
posamezniku v obsegu, za katerega zaprosi glede na vrsto, področje in obseg
izvajanja prvih meritev ali obratovalnega monitoringa, če izpolnjuje pogoje iz
zakona, ki ureja varstvo okolja, in tega pravilnika. 
(2) Z izdajo pooblastila iz prejšnjega odstavka se pravni
osebi ali samostojnemu podjetniku posamezniku prizna upravičenost do izvajanja
prvih meritev in obratovalnega monitoringa v obsegu, določenem v 3. členu tega
pravilnika, ter do izdelave strokovne ocene vplivov emisije snovi in toplote
pri odvajanju odpadnih voda v vode v skladu s splošno emisijsko uredbo.
24. člen
(tehnični pogoji za pridobitev pooblastila)
Oseba iz prejšnjega člena mora za pridobitev pooblastila
poleg zakonskih izpolnjevati tudi naslednje tehnične pogoje: 
-       
ima pridobljeno akreditacijo za izvajanje postopkov vzorčenja odpadne
vode in merjenja količine odpadne vode med vzorčenjem ter izvajanje merjenja
oziroma preskušanja vseh osnovnih parametrov iz tega pravilnika po metodah iz
17. člena tega pravilnika, 
-       
ima pridobljeno akreditacijo za izvajanje preskušanja dodatnih
parametrov iz tega pravilnika po metodah iz 17. člena tega pravilnika v obsegu,
za katere prosi za pooblastilo, razen parametrov, označenih v prilogi 2 tega
pravilnika, 
-       
ima laboratorij, ki izpolnjuje splošne pogoje po standardu SIST EN
ISO/IEC 17025, če gre za izvajanje preskušanja parametrov, za katere
akreditacija ni potrebna, in 
-       
z obstoječimi referencami (izdelane strokovne študije, udeležba na
izobraževanjih ipd.) izkazuje poznavanje zakonodaje s področja odvajanja
odpadnih voda ter ocenjevanja vplivov emisije snovi in toplote pri odvajanju
odpadnih voda v vode ter izvajanja pete, šeste in sedme alinee 3. člena tega
pravilnika.
25. člen
(vloga za pridobitev pooblastila)
(1) Vloga za pridobitev pooblastila mora vsebovati podatke o
prosilcu za pooblastilo ter navedbo postopkov in parametrov v sklopu izvajanja
prvih meritev ali obratovalnega monitoringa, za katere prosilec želi
pooblastilo. 
(2) Vlogi iz prejšnjega odstavka je treba priložiti tudi dokazila
o izpolnjevanju pogojev iz četrte alinee prejšnjega člena, kadar ministrstvo z
njimi ne razpolaga. Za dokazila o izpolnjevanju pogojev iz četrte alinee
prejšnjega člena šteje seznam vseh študij, ki obravnavajo področje odvajanja
odpadnih voda in ocenjevanje vpliva emisij snovi in toplote v vodno okolje, ki
jih je vlagatelj vloge izdelal, ter dokazila o udeležbah na strokovnih
izpopolnjevanjih, posvetovanjih, seminarjih ali drugih oblikah izobraževanja z
omenjenega področja. 
(3) Dokazila iz prve, druge in tretje alinee prejšnjega člena
pridobi ministrstvo po uradni dolžnosti.
26. člen
(podrobnejši razlogi za odvzem pooblastila)
Za nepravilnosti pri izvajanju obratovalnega monitoringa in
ugotovljene kršitve kakovosti obratovalnega monitoringa, zaradi katerih obstaja
utemeljen dvom o usposobljenosti pooblaščenega izvajalca obratovalnega
monitoringa, šteje, če pooblaščeni izvajalec obratovalnega monitoringa: 
-       
več kot dvakrat zaporedoma ne sodeluje ali neuspešno sodeluje v
mednarodnem medlaboratorijskem primerjalnem preskušanju ali v programih
medlaboratorijskega primerjalnega preskušanja, ki jih za pooblaščene izvajalce
obratovalnega monitoringa organizira ministrstvo, 
-       
več kot enkrat ne izvede prvih meritev ali obratovalnega monitoringa v
skladu z 8., 10., 12., 15. ali 17. členom tega pravilnika, 
-       
več kot enkrat ne izdela poročila o prvih meritvah in obratovalnem
monitoringu v skladu z 20. in 21. členom tega pravilnika, 
-       
več kot enkrat ne izvede izračuna povprečne vrednosti v skladu z 18.
členom tega pravilnika, 
-       
več kot enkrat ne izvede vrednotenja emisije snovi, emisijskega deleža
oddane toplote ter izračuna letne količine odpadne vode in letne količine
onesnaževal ali vrednotenja čezmernega obremenjevanja v skladu s predpisanim
načinom vrednotenja emisije in ugotavljanja čezmernega obremenjevanja iz
splošne emisijske uredbe, ali 
-       
več kot enkrat ne oceni vpliva emisije snovi in toplote pri odvajanju
odpadnih voda v vode v skladu s splošno emisijsko uredbo.
X. PREHODNE IN KONČNA DOLOČBA
29. člen
(prehodne določbe)
(1) Osebe, ki so pridobile pooblastilo za izvajanje prvih
meritev in obratovalnega monitoringa na podlagi Pravilnika o prvih meritvah in
obratovalnem monitoringu odpadnih vod ter o pogojih za njegovo izvajanje
(Uradni list RS, št. 74/07 in 70/08 – ZVO-1), lahko opravljajo prve meritve in
obratovalni monitoring na podlagi tega pooblastila do izteka njegove
veljavnosti in se v evidenco izvajalcev obratovalnega monitoringa vpišejo po
uradni dolžnosti. 
(2) Upravljavec naprave mora ureditev merilnega mesta
prilagoditi zahtevam iz 16. člena tega pravilnika najpozneje v treh letih po
uveljavitvi tega pravilnika. 
(3) Do roka iz prejšnjega odstavka se za naprave, pri katerih
zaradi tehnične neizvedljivosti ni na razpolago meritev podatkov o količini
odpadne vode, ki se odvede med vzorčenjem, povprečna vrednost izmerjenih
vrednosti iz priloge 6 tega pravilnika izračuna kot aritmetična sredina
izmerjenih vrednosti. 
(4) Navodilo in obrazec za izdelavo ocene obratovanja iz
prvega odstavka 11. člena tega pravilnika se začneta uporabljati ob pripravi
prve naslednje ocene obratovanja po uveljavitvi tega pravilnika glede na
predpisano pogostost iz preglednice 1 priloge 1 tega pravilnika. 
(5) Povprečna vrednost parametra odpadne vode se na način iz
18. člena tega pravilnika prvič izračuna za poročilo iz 21. člena tega
pravilnika za leto 2011. 
(6) Zavezanec mora poročilo o opravljenih prvih meritvah iz
20. člena tega pravilnika ter poročilo o opravljenih občasnih in trajnih
meritvah iz 21. člena tega pravilnika za leto 2011 v rokih iz tega pravilnika
posredovati v obliki v skladu s tretjim odstavkom 20. člena oziroma tretjim
odstavkom 21. člena Pravilnika o prvih meritvah in obratovalnem monitoringu
odpadnih vod ter o pogojih za njegovo izvajanje (Uradni list RS, št. 74/07 in
70/08 – ZVO-1).
30. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o prvih meritvah in obratovalnem monitoringu odpadnih vod ter o pogojih za
njegovo izvajanje (Uradni list RS, št. 74/07 in 70/08 – ZVO-1), tretji odstavek
20. člena in tretji odstavek 21. člena pa se uporabljata do 31. decembra 2012.
31. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0071-98/2010
Ljubljana, dne 1. julija 2011
EVA 2010-2511-0028
dr. Roko Žarnić l.r. 
Minister 
za okolje in prostor

Priloga
1: Preglednice
Priloga
2: Seznam standardov za izvajanje prvih meritev in obratovalnega monitoringa
odpadnih voda
Priloga
3: Navodilo za izdelavo ocene obratovanja za malo komunalno čistilno napravo z
zmogljivostjo, manjšo od 50 PE
Priloga
4: Ocena obratovanja male komunalne čistilne naprave z zmogljivostjo manjšo od
50 PE
Priloga
5: Poročilo o prvih meritvah za malo komunalno čistilno napravo z zmogljivostjo
manjšo od 50 PE
Priloga
6: Izračun povprečne vrednosti