tako, da se:
1.     
ugotovi morebitno politično odgovornost nosilcev javnih funkcij, ki naj
bi sodelovali pri pripravi in izvedbi političnega in kazenskega pregona zoper
Franca Kanglerja in drugih, zaradi suma zlorabe uradnega položaja oziroma javne
funkcije;
2.     
ugotovi, kolikšna je morebitna politična odgovornost nekdanjih in
sedanjih nosilcev javnih funkcij v Vladi Republike Slovenije, na Vrhovnem
državnem tožilstvu Republike Slovenije, na Vrhovnem sodišču Republike Slovenije
ter nosilcev uradnega položaja v drugih državnih organih oziroma organih v
sestavi (policija, inšpekcijske službe, itd.);
3.     
ugotovi, kdo izmed nosilcev javnih funkcij je naročil pregon Franca
Kanglerja in drugih, saj tedanja državna tožilka na Okrožnem državnem tožilstvu
v Mariboru Elizabeta Györkös leta 2010 po tem, ko je od Sektorja
kriminalistične policije Policijske uprave Maribor v skladu s 153. členom
Zakona o kazenskem postopku (v nadaljnjem besedilu: ZKP) zahtevala poročilo o
uporabi ukrepov po 150. členu ZKP, ni zahtevala kazenske ovadbe zoper
Franca Kanglerja;
4.     
ugotovi, kdo izmed nosilcev javnih funkcij je naročil takratnemu vodji
Okrožnega državnega tožilstva v Mariboru Dragu Šketi, da na podlagi arhiviranih
prikritih preiskovalnih ukrepov na krajevno in stvarno pristojnem sodišču
sproži postopke (predhodno je tedanja vodja Okrožnega državnega tožilstva v
Mariboru Elizabeta Györkös od Policijske uprave Maribor dne 23. 7. 2010
prejela Poročilo o uporabi ukrepov v zadevi Franc Kangler in ga dne 26. 7.
2010 predala preiskovalnemu sodniku na Okrožnem sodišču v Mariboru dr. Janezu
Žirovniku, v preizkus. Od tistega trenutka dalje je bilo v skladu s prvim
odstavkom 154. člena ZKP mariborsko sodišče edino pristojno, da hrani
izsledke prikritih preiskovalnih ukrepov. Takratni vodja Okrožnega državnega
tožilstva v Mariboru Drago Šketa je 2011 zoper Franca Kanglerja in druge na
podlagi arhiviranih prikritih preiskovalnih ukrepov na sodišču, nezakonito
sprožil postopke);
5.     
ugotovi, kdo izmed nosilcev javnih funkcij je naročil Policijski upravi
Maribor, da v nasprotju s 150. členom ZKP izdela več kopij izsledkov, ki
so bili v nasprotju s prvim odstavkom 153. člena ZKP in internim navodilom
policije št. 2340-108/2010/3 z dne 16. 9. 2010 poslani na različne
naslove;
6.     
ugotovi, kdo je koordiniral dogovarjanje glede postopka zoper Franca
Kanglerja med takratnim državnim tožilcem Borisom Marčičem in sodnikom dr.
Boštjanom Polegekom, glede na to, da so se na družbenih omrežjih teden dni pred
odločitvami sodnika dr. Boštjana Polegeka pojavljali različni pozivi na
spremljanje sojenja ter že vnaprej znane odločitve, ki jih je očitno sodnik dr.
Boštjan Polegek predhodno usklajeval s tožilstvom;
7.     
ugotovi, kako ravnajo s prikritimi preiskovalnimi ukrepi na Policiji in
Okrožnem državnem tožilstvu v Mariboru ter kdo in na kakšen način je znotraj
sistema odgovoren za zakonitost postopkov ter hrambo prikritih preiskovalni
ukrepov;
8.     
preveri zagotavljanje varnosti osebnih podatkov, zakonitost obdelave in
upoštevanje rokov hrambe v evidencah Policije, ki jih ta na podlagi določb
123. člena Zakona o nalogah in pooblastilih policije (v nadaljevanju:
ZNPPol) vodi in vzdržuje v zvezi z izvajanjem policijskih pooblastil (v
nadaljevanju: evidence Policije);
9.     
ugotovi učinkovitost, ažurnost in zakonitost dela pristojnih oseb v
Policiji ter dolžnega nadzorstva njim nadrejenih predstojnikov v Policiji in v
okviru pristojnih služb ter vodstva Ministrstva za notranje zadeve glede
upravljanja s podatki ter njihovega arhiviranja v evidencah Policije, ko
nastopijo zakonsko določeni pogoji za prenehanje njihove hrambe in posledično zakonsko
določeno blokado teh podatkov;
10.  
ugotovi morebitne razloge domnevnih množičnih kršitev veljavnih
predpisov v Republiki Sloveniji, ki urejajo področje varovanja osebnih
podatkov, s strani Policije;
11.  
ugotovi, ali so mehanizmi nadzora nad upravljanjem in vodenjem evidenc
Policije učinkoviti in se pretehta morebitna potreba po večjemu in bolj
učinkovitem nadzoru nad obdelavo osebnih podatkov v okviru evidenc Policije;
12.  
ugotovi, ali so postopki notranjega nadzora v Policiji ter dolžnega
nadzorstva v okviru pristojnih služb ter vodstva Ministrstva za notranje zadeve
v primeru nastanka kršitev temeljiti in učinkoviti;
13.  
ugotovi, koliko predkazenskih in kazenskih postopkov, v katerih so bili
storilci identificirani s pomočjo profilov DNK brez ustrezne dokumentacije, je
zaradi nezakonite hrambe padlo na sodiščih;
14.  
ugotovi ustreznost veljavne zakonodaje, ki ureja upravljanje z osebnimi
podatki v evidencah, ki jih vodi Policija, kar bi narekovalo morebitno
spremembo področne zakonodaje;
15.  
ugotovi ustreznost veljavne zakonodaje, ki ureja nadzor nad delovanjem
Policije v zvezi z protipravnimi vpogledi v evidence Policije in razpolaganjem
z osebnimi podatki posameznikov ter sankcioniranjem prekrškov ter
16.  
ugotovi morebitno politično odgovornost nekdanjih in sedanjih nosilcev
javnih funkcij, ki so odgovorni za nadzor nad izvajanjem nalog in pooblastil
Policije.
Namen parlamentarne preiskave:
1.     
Republika Slovenija se je po poročilu Evropskega sodišča za človekove
pravice znašla na vrhu lestvice kršitev človekovih pravic in temeljnih
svoboščin na število prebivalcev, kar je za državo predvsem pa za njene
državljanke in državljane zelo zaskrbljujoče. V zadnjem času smo bili v
Republiki Sloveniji priča, da so bili predvsem na udaru nekateri slovenski
politiki, ki so opozarjali na hujše kršitve človekovih pravic in temeljnih
svoboščin. Ob tem ne moremo zaobiti primera nekdanjega župana Mestne občine
Maribor in nekdanjega člana Državnega sveta Franca Kanglerja, ki je bil leta
2014 krivično obsojen na Okrajnem sodišču v Mariboru, ker je v okviru
opravljanja svoje funkcije in dolžnosti zgolj podpisal predlog. Obsojen je bil
na sedem mesecev zapora, kar je imelo za posledico, da je leta 2014 izgubil
mandat državnega svetnika.
Dne 17. 7. 2014 je Vrhovno sodišče Republike Slovenije
sodbo Višjega sodišča v Mariboru razveljavilo ter ugotovilo, da je bil Franc
Kangler krivično obsojen za dejanje, ki ni kaznivo dejanje. Ob tem se zastavlja
vprašanje, kako je mogoče, da je sodni senat v tričlanski sestavi: Aleksander
Karakaš, predsednik, Leonida Jerman, poročevalka, Breda Cerjak Firbas, članica,
potrdil prvostopenjsko sodbo Okrajnega sodnika v Mariboru dr. Boštjana
Polegeka. Tedanji zagovornik Franca Kanglerja in novi sodnik na Evropskem
sodišču za človekove pravice, dr. Marko Bošnjak, je zoper omenjeno sodbo
Okrajnega sodišča v Mariboru vložil pritožbo, ki je bila utemeljena, vendar
sodni senat Višjega sodišča v Mariboru ni sledil argumentaciji v njej v niti
eni točki ter potrdil zaporno kazen. In to kljub temu, da je bilo v času
postopka ugotovljenih več hujših procesnih kršitev, kar pa sodni senat Višjega
sodišča v Mariboru ne more oziroma ne bi mogel spregledati. Tudi vsebina in
utemeljitev omenjene pritožbe izkazuje, da obstaja sum, da je nekdo vplival na
odločitev senata treh sodnikov.
2.     
Po pravnomočni obsodbi leta 2014 je Franc Kangler dobil poziv za
prestajanje zaporne kazni in sicer bi moral nastopiti s prestajanjem dne
9. 5. 2014. Vložil je zaprosilo za alternativno prestajanje zaporne kazni,
saj do tistega trenutka še nikoli ni bil kaznovan. Narava očitanega kaznivega
dejanja pa je bila takšna, da bi lahko kazen sedmih mesecev zapora prestajal
alternativno.
Dne 7. 7. 2014 je na Okrajnem sodišču v Mariboru, pri
tedanjem sodniku dr. Boštjanu Polegeku potekal narok v zadevi alternativnega
prestajanja zaporne kazni, katerega se je udeležil zagovornik Franca Kanglerja,
dr. Marko Bošnjak. Sodnik dr. Boštjan Polegek je prošnjo za alternativno
prestajanje zaporne kazni obravnaval in jo zavrnil, pri čemer je obrazložil
svojo odločitev z naslednjimi besedami, katere so tudi povzeli nekateri mediji:
»Že, že, da Kangler dela na kmetiji, ampak predstavlja resno nevarnost, da se
vrne v politično življenje – mora v zapor« in dodal: »Šele pravnomočna obsodba
ga je odvrnila od političnega življenja«.
Iz omenjene obrazložitve odločitve tedanjega sodnika dr.
Boštjana Polegeka je razviden sum, da ni odločal skladno z določbami in naravo
ter namenom Evropske konvencije o varstvu človekovih pravic in temeljnih
svoboščin, Ustave Republike Slovenije, zakona o kazenskem postopku in
Kazenskega zakonika, temveč po osebnem političnem prepričanju.
3.     
V postopku zoper Franca Kanglerja v zadevi Ježovita je njegov zagovornik
dr. Marko Bošnjak večkrat izpostavil odločitve sodnika dr. Janeza Žirovnika.
Pri tem je priložil notarsko overjeno izjavo Rudolfa Mogeta in Jožefa Jerovška,
ki sta nedvomno vplivala na dr. Janeza Žirovnika, sodnika, ki je zoper Franca
Kanglerja podpisal osem odredb. Pri tem je sedem odredb podpisal v obdobju
februar 2009 – november 2009 za prikrite preiskovalne ukrepe in eno odredbo za
zaseg dokumentov.
Iz zgoraj omenjene notarsko overjene izjave je razvidno, da
je bil Franc Kangler član parlamentarne komisije za nadzor nad
obveščevalno-varnostnimi službami od leta 1996 do leta 2007. V okviru
opravljanja funkcije v parlamentarni komisiji za nadzor nad
obveščevalno-varnostnimi službami je večkrat opravljal nadzor v Slovenski
obveščevalno varnostni službi, kjer je bil dr. Janez Žirovnik nekdaj tudi zaposlen.
In sicer v tistem obdobju najprej kot svetovalec direktorja Slovensko
obveščevalno varnostne službe, na koncu pa kot namestnik direktorja Slovensko
obveščevalno varnostne službe. V zgoraj omenjeni notarsko overjeni izjavi
nekdanja poslanca Rudolf Moge in Jožef Jerovšek potrjujeta, da je Franc Kangler
večkrat na sejah parlamentarne komisije za nadzor nad obveščevalno-varnostnimi
službami prihajal v konflikt s sedanjim sodnikom dr. Janezom Žirovnikom, saj je
Franc Kangler funkcijo člana parlamentarne komisije za nadzor nad
obveščevalno-varnostnimi službami opravljal dosledno. Ob tem tudi ni mogoče
zaobiti tega, da je bil Franc Kangler tudi soavtor in sopredlagatelj krovnega
zakona za nadzor nad obveščevalno-varnostnimi službami, katerega je v Državnem
zboru večkrat usklajeval z dr. Janezom Žirovnikom, kot predstavnikom Vlade
Republike Slovenije.
Nedopustno in nepošteno je, da se Janez Žirovnik kot sodnik ni
izločil iz postopka odločanja, saj je bil večkrat v konfliktu s Francem
Kanglerjem. Prav tako je tudi nenavadno čudno naključje, da je bil za
podaljševanje izvajanja prikritih preiskovalnih ukrepov zoper Franca Kanglerja
dežuren sodnik dr. Janez Žirovnik in to kar sedemkrat. Tako je zmeraj odločal o
ukrepih ravno omenjeni sodnik, ki bi se bil moral izločiti iz postopka
odločanja v postopku zoper Franca Kanglerja. Dr. Janez Žirovnik je bil pred
letom 1991 zaposlen v SDV v nekdanji SFRJ ter po nekaterih izjavah poslancev v
Državnem zboru tudi posredno vpleten v atentat na Nikolo Štedula leta 1988 na
Škotskem.
4.     
Znano je, da je Odbor 2015, ki spremlja nekatere postopke zoper Franca
Kanglerja na slovenskih sodiščih, v zaključeni zadevi Ježovita ugotovil več kot
triindvajset (23) hujših kršitev človekovih pravic in temeljnih svoboščin.
Obstaja utemeljen sum, da so te povzročili tako na Okrožnem državnem tožilstvu
v Mariboru in na Sektorju kriminalistične policije Policijske uprave Maribor.
Ni mogoče spregledati dejstva, da Franc Kangler dne 4. 5. 2011 na hišni
preiskavi v Zimici 74 ni smel imeti svojih prič. Priče je pripeljala
policija, pri čemer pa je potrebno poudariti, da jim je Franc Kangler
nasprotoval. Kasneje se je izkazalo, da je ena izmed prič Jana Dolenc (tajna
sodelavka policije). Prav tako se je ugotovilo, da je sodni izvedenec, grafolog
Srečko Pušnik, potrdil sum, da je uslužbenec na Sektorju kriminalistične
policije Policijske uprave Maribor, da bi pridobil odredbo za prikrite
preiskovalne ukrepe, sam sebi pisal anonimko. Informacijska pooblaščenka je
ugotovila, da je v samem postopku policija prišla do citata pogovora Franca
Kanglerja in dotične osebe na podlagi neimenovane osebe. Ugotovljeno je tudi
bilo, da je tedanji predstojnik Sektorja kriminalistične policije Policijske
uprave Maribor Marjan Fank dne 15. 3. 2009 k drugi zahtevi za prisluhe
priložil prepise pogovorov, čeprav ni imel odredbe preiskovalnega sodnika.
Parlamentarna komisija za nadzor obveščevalno-varnostnih služb je v svojem
letnem poročilu za obdobje 2013 ugotovila, da je v zadevi Franc Kangler prišlo
do hujših kršitev človekovih pravic in temeljnih svoboščin. Predvsem pa do
hujših kršitev zakonodaje na področju ravnanja s prikritimi preiskovalnimi ukrepi,
katere so povzročili tako na Okrožnem državnem tožilstvu v Mariboru kot tudi na
Sektorju kriminalistične policije Policijske uprave Maribor. Tako je
pooblaščena komisija parlamentarne komisije za nadzor obveščevalno-varnostnih
služb dne 11. 11. 2013 na PU Maribor opravila izredni nadzor, kjer je
ugotovila, da je imela policija nepooblaščeno, nezakonito in v nasprotju z
določbami ZKP izvirnike nekaterih izsledkov prikritih preiskovalnih ukrepov,
čeprav le teh, ne bi smela več imeti od dne 23. 7. 2010, ko je podala
poročilo takratni pristojni državni tožilki.
5.     
Iz kršitve, s katero je javnost seznanil Odbor 2015 nedvomno izhaja, da
je v zadevi Franc Kangler tedanji državni tožilec na Okrožnem državnem
tožilstvu Boris Marčič zlorabil svoj položaj, saj je dne 10. 5. 2011
prevzel od neznanega preiskovalnega sodnika Okrožnega sodišča v Mariboru
(obstaja verjetnost, da gre za dr. Janeza Žirovnika), vse prikrite preiskovalne
ukrepe ter le te dne 3. 10. 2011 vrnil. ZKP v prvem odstavku
154. člena določa, da spis s prikritimi preiskovalnimi ukrepi hrani samo
sodišče. Obstaja velika verjetnost, da je nekdo spis dopolnjeval, spreminjal,
kar ima za posledico, da ni več identičen, kot je bil v izvirniku.
6.     
Namen parlamentarne preiskave je pojasniti in razjasniti vsa dejstva in
okoliščine primerov domnevnega nezakonitega ravnanja Policije, tako glede
upravljanja z evidencami, katerih vodenje in vzdrževanje je na podlagi
123. člena ZNPPol v njeni pristojnosti, kot tudi glede domnevnih
nezakonitih vpogledov v te evidence ter domnevno nepooblaščeno obdelavo osebnih
podatkov v tej zvezi;
7.     
Namen parlamentarne preiskave je ugotoviti stanje in ustreznost
usposobljenosti pristojnih oseb Policiji za vodenje evidenc Policije –
preveriti je treba, ali notranji akti Policije v zadostni meri urejajo postopke
in ukrepe za zavarovanje osebnih podatkov ter ali Policija dejansko zagotavlja
ustrezne organizacijske, tehnične in logično-tehnične postopke in ukrepe, s
katerimi se varujejo osebni podatki v evidencah Policije in se preprečuje
nepooblaščeno obdelavo v teh evidencah zajetih podatkov.
8.     
Namen parlamentarne preiskave je preveriti ustreznost notranjega nadzora
v Policiji v morebitnih primerih zlorab osebnih podatkov iz evidenc Policije za
zasebne namene in za neupravičeno uporabo osebnih podatkov, do katerih bi
morebitni kršitelji pridobili dostop izključno zaradi opravljanja svojega dela.
9.     
Namen parlamentarne preiskave je ugotoviti ustreznost področne
zakonodaje na področju evidenc Policije, in sicer tako, da se oceni dejansko
stanje pravnih predpisov na tem področju in njihova ustreznost, ter predlagati
morebitne spremembe te zakonodaje.
10.  
Namen parlamentarne preiskave je preveriti ustreznost obdelave in roke
hramb osebnih podatkov v evidencah Policije, predvsem v evidenci kaznivih
dejanj, evidenci preiskav DNK, evidenci oseb, zoper katere so bili izvedeni
prikriti preiskovalni ukrepi iz ZKP, evidenci varnostno preverjenih oseb ter
evidenci daktiloskopiranih oseb.
11.  
Namen parlamentarne preiskave je ugotoviti, ali je sistem pridobivanja
podatkov s strani državnega tožilstva in sodišč dovolj ažuren oziroma zakaj
prihaja do zamud pri pridobivanju informacij, ki so podlaga za izbris določenih
podatkov in njihovo hrambo.
12.  
Namen parlamentarne preiskave je ugotoviti, ali so mehanizmi kontrole
nad delovanjem Policije pri upravljanju in vodenju evidenc Policije ustrezni.
13.  
Namen parlamentarne preiskave je ugotoviti vzroke, zaradi katerih
prihaja do zlorab in administrativnih napak pri upravljanju s evidencami
Policije.
14.  
Namen parlamentarne preiskave je ugotoviti, kdo od posameznih nosilcev
javnih funkcij je domnevno dopustil nezakonito ravnanje Policije in ni ukrepal
skladno s svojimi pooblastili oziroma v skladu z njegovo politično
odgovornostjo.
Obseg preiskave:
1.     
Preiskava naj zajema zaključen sodni postopek zoper Franca Kanglerja v
zadevi Ježovita, kjer je bil Franc Kangler na podlagi hujših kršitev človekovih
pravic in temeljnih svoboščin predvsem pa zaradi kršitev kazensko procesnega in
materialnega prava krivično obsojen na sedem mesecev zapora. Na podlagi omenjene
pravnomočne sodbe je leta 2014 izgubil mandat člana Državnega sveta.
Skozi naveden postopek se je ugotovilo, da je tako Sektor
kriminalistične policije Policijske uprave Maribor, ki ga je tedaj vodil Marjan
Fank skupaj s kriminalisti Zlatkom Krajncem, Aleksandrom Geršovnikom, Janezom
Lovrecem, Robertom Mundo, kršil zakonodajo, predvsem pa določbe takrat
veljavnega Zakona o policiji in nekatere določbe Zakona o kazenskem postopku.
Nedopustno je, da do danes nihče znotraj slovenske policije za navedene
kršitelje ni sprožil postopkov oziroma sprejel nekaterih ukrepov, ki bi
preprečili nadaljnje kršitve. Parlamentarna komisija za nadzor
obveščevalno-varnostnih služb je v svojem poročilu za obdobje 2013 v primeru
Franc Kangler in drugi, ugotovila hujše kršitve zakonodaje, ki so jih kršili
navedeni kriminalisti in drugi. Iz samega postopka na sodišču je bilo
ugotovljeno, da je tedanji državni tožilec na Okrožnem državnem tožilstvu Boris
Marčič, katerega je vodil Drago Šketa, kršil več določb ZKP in pravnih aktov,
ki mu dajejo temeljno podlago za delovanje znotraj državnega tožilstva.
Nedvomno je, da tedanja vodja Okrožnega državnega tožilstva Elizabeta Györkös
ni želela sprožiti pregona zoper Franca Kanglerja in druge, temveč je zahtevala
poročilo s strani Sektorja kriminalistične policije Policijske uprave Maribor.
Iz pregleda spisa v zaključeni zadevi Ježovita izhaja, da je v eni zadevi
osemkrat podpisal odredbo sodnik dr. Janez Žirovnik, čeprav se je zavedal, da s
tem krši sodniški kodeks in obstoječo zakonodajo, saj bi se moral iz postopka
izločiti. S strani Odbora 2015 in njegovega predsednika Željka Vogrina je bilo
ugotovljeno, da je imel Franc Kangler težave in konflikte z navedenim sodnikom
tudi takrat, ko je bil župan, saj se je dr. Janez Žirovnik leta 2007 prijavil
za mesto načelnika Upravne enote Maribor (bil je favorit dr. Gregorja
Viranta, tedanjega aktualnega ministra za področje javne uprave). Dokazano je
bilo tudi, da je žena aktualnega sodnika dr. Janeza Žirovnika, Cvetka Žirovnik,
kasneje postala članica politične stranke DL in predsednica regijskega odbora v
Mariboru. Omenjena je tudi kandidirala na listi politične stranke dr. Gregorja
Viranta DL v sedmi volilni enoti za poslanko Državnega zbora Republike
Slovenije. Iz vsega navedenega nedvomno izhaja, da gre za politična ozadja ter
da so podani utemeljeni sumi, da gre za vdor politike v pravosodni sistem. Iz
spisa in nekaterih drugih dokumentov je tudi razvidno, da je policija v
predkazenskem postopku skupaj s pristojnim Okrožnim državnim tožilstvom v
Mariboru ravnala nezakonito, neodgovorno in v nasprotju z določbami ZKP, na kar
je tekom postopka večkrat opozarjal tedanji zagovornik Franca Kanglerja oziroma
sedaj aktualni sodnik Evropskega sodišča za človekove pravice v Strasbourgu,
dr. Marko Bošnjak.
2.     
V okviru parlamentarne preiskave naj se ugotovijo nekatera ozadja in
povezave med sodnikom Okrožnega sodišča v Mariboru dr. Boštjanom Polegekom in
takratnim državnim tožilcem Okrožnega državnega tožilstva v Mariboru Borisom
Marčičem ter njegovim takratnim vodjo Dragom Šketo. Prav tako je potrebno
ugotoviti nekatere odločitve in preučiti novinarske nastope tedanje ministrice
za notranje zadeve Katarine Kresal, ki naj bi na dan hišnih preiskav 4. 5.
2011 pri Francu Kanglerju in drugih neposredno komunicirala z nekaterimi
operativci in celo usmerjala policijo.
Ugotoviti obstoj povezave med člani sodnega senata Višjega sodišča
v Mariboru, ki so Francu Kanglerju potrdili kazen ter sodnikom Okrožnega
sodišča v Mariboru dr. Janezom Žirovnikom. Nedopustno je, da Okrajno sodišče v
Mariboru in Višje sodišče v Mariboru v omenjeni zadevi ter tudi v drugih
zadevah, ki se nanašajo na Franca Kanglerja, ne dovolijo zaslišati niti ene
priče, ki jo je predlagala obramba Franca Kanglerja. Gre za priče Rudolfa
Mogeta, Jožefa Jerovška, Franca Pukšiča, uslužbenko policije, ki je bila na
kraju hišne preiskave, Jano Dolenc, Aleksandra Geršovnika, itd.
3.     
Komisija za nadzor obveščevalno-varnostnih služb (v nadaljnjem besedilu:
KNOVS) je na policijski upravi Maribor dne 11. 11. 2013 opravila nadzor v
zadevi Franc Kangler in drugi, kjer je ugotovila hujše kršitve zakonodaje,
predvsem pa internih aktov policije in določb Zakona o kazenskem postopku.
Zaradi nadzora, ki ga je opravila KNOVS in njenih ugotovitev, je takratni
državni tožilec Okrožnega državnega tožilstva v Mariboru Boris Marčič, preko
sredstev javnega obveščanja grozil posameznim članom, da jih bo preganjal
zaradi zakonitega nadzora komisije. Treba je ugotoviti, kdo je znotraj policije
odgovoren, da se kršitve in posledice niso odpravile in kakšno vlogo sta pri
tem dejanju imela tedanja ministrica za notranje zadeve Katarina Kresal in dr.
Gregor Virant.
4.     
Nedvomno so podani vsi znaki in indici, da je v zadevi Franc Kangler
prišlo do vplivanja nekaterih nosilcev javnih funkcij na pravosodno vejo
oblasti, saj je bil Franc Kangler z več kot dvotretjinsko večino vseh glasov
elektorjev novembra 2012 izvoljen za člana Državnega sveta, pri čemer na
njegovo izvolitev ni bila vložena nobena pritožba. Kasneje na konstitutivni
seji člani Državnega sveta Francu Kanglerju niso potrdili mandata. Naknadno je
mandat Francu Kanglerju v mesecu februarju 2013 potrdilo Ustavno sodišče
Republike Slovenije. Še istega leta je bil Franc Kangler nepravnomočno obsojen
na sedem mesecev zapora za dejanje, ki ni kaznivo dejanje, sodbo je kasneje v
letu 2014 potrdilo Višje sodišče v Mariboru, kar je imelo za posledico, da je v
Državnem svetu, zaradi sedem mesečne zaporne kazni, ponovno izgubil mandat
državnega svetnika.
5.     
Da se ugotovijo okoliščine in ozadja odločitve preiskovalnega sodnika
Slavka Gazvode, ki je na zahtevo Specializiranega državnega tožilstva pod
takratno državno tožilko Dragico Kotnik odklonil izdajo odredbe o hišni
preiskavi nekaterih pisarn na Policijski upravi v Mariboru, kljub temu, da je
imel izvedeniško mnenje sodno zapriseženega grafologa Srečka Pušnika, da je
policija sama sebi pisala anonimko, kar pa je želela tožilka Specializiranega
državnega tožilstva Dragica Kotnik raziskati. Posledice po tej zahtevi so bile,
da se je Dragica Kotnik znašla v suspenzu. Kar kaže na to, da je nekdo očitno
izkoristil svoj vpliv ter zoper takratno državno tožilko Dragico Kotnik uvedel
disciplinski postopek in jo na ta način odstranil iz primera zlorabe uradnih
položajev nekaterih pooblaščenih uradnih oseb v Mariboru.
6.     
Preiskava naj zajame domnevne nepravilnosti pri upravljanju s
policijskimi evidencami in primere opustitve dolžnega ravnanja nosilcev javnih
funkcij, ki so privedli do nepravilnosti in kršitev človekovih pravic in
svoboščin, in sicer od uveljavitve ZNPPol dalje, t.j. od leta 2013 dalje.
7.     
Preiskava naj zajame celotno dokumentacijo Informacijskega pooblaščenca
v zvezi z zaključki in ugotovitvami inšpekcijskih nadzorov, ki jih je IP
opravil od leta 2013 dalje.
8.     
Preiskava naj se osredotoči na veljavno zakonodajo, ki ureja naloge in
pooblastila Policije.
9.     
Preiskava naj se osredotoči na obdelavo in roke hramb osebnih podatkov v
evidencah Policije, predvsem v evidenco kaznivih dejanj, evidenco preiskav DNK,
evidenco oseb, zoper katere so bili izvedeni prikriti preiskovalni ukrepi iz
ZKP, evidenco varnostno preverjenih oseb ter evidenco daktiloskopiranih oseb.
10.  
Preiskava naj zajame tudi vso dokumentacijo v zvezi z domnevnimi primeri
informacijskih vdorov v računalniške sisteme, v katere naj bi bila vpletena
Policija (primer Ornig).
11.  
Vpogleda naj se v vso dokumentacijo Ministrstva za notranje zadeve glede
notranjih nadzorov nad delom policistov.
12.  
Preiskava naj zajame tudi morebitne magnetograme pristojnih delovnih
teles Državnega zbora glede sej, na katerih se je med drugim obravnavala
tematika nezakonitega delovanja Policije.
Št. 020-02/19-12/25
Ljubljana, dne 12. julija 2019
EPA 651-VIII
Državni zbor
Republike Slovenije
mag. Dejan Židan
predsednik