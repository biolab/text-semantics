I. SPLOŠNA DOLOČBA
1. člen
Ta pravilnik ureja razporeditev
organiziranega vzgojno-izobraževalnega dela (v nadaljnjem besedilu: pouk), roke
za razpis vpisa, roke za sprejemni preizkus, izpite in izdajo predpisanih
listin, proste dneve, razporeditev in trajanje šolskih počitnic za učence ter
razporeditev letnega dopusta, izobraževanja in spopolnjevanja strokovnih
delavcev šole.
II. VPIS IN SPREJEMNI PREIZKUS
2. člen
Glasbena šola vpisuje otroke oziroma učence
na podlagi razpisa za vpis, ki ga objavi od 3. do 15. maja za naslednje šolsko
leto.
V razpisu glasbena šola navede
izobraževalni program, instrumente oziroma predmete, za katere se bo izvajal
pouk, predvideno število učencev in njihovo starost ter druge pogoje za vpis.
3. člen
Sprejemni preizkus se opravlja v glasbeni
šoli v rednem roku od 20. do 30. maja in v naknadnem roku od 20. do 25.
avgusta.
4. člen
Glasbena šola vpisuje učence v 1. razred od
1. do 10. junija, v 2. in višje razrede pa od 20. do 24. junija za naslednje
šolsko leto.
Glasbena šola lahko vpisuje učence iz
prejšnjega odstavka tudi naknadno, in sicer od 26. do 31. avgusta.
III. ŠOLSKO LETO
5. člen
Šolsko leto se začne 1. septembra in konča
31. avgusta.
Če je 1. september petek, se pouk začne
naslednji ponedeljek; če je dan, določen za konec pouka, ponedeljek, se pouk
konča predhodni petek. (črtan)
IV. POUK
6. člen
Pouk v šolskem letu je organiziran v dveh
ocenjevalnih obdobjih.
Prvo ocenjevalno obdobje traja od 1.
septembra do 31. januarja, drugo pa od 1. februarja do 24. junija.
7. člen
Pouk v šolskem letu traja največ 38 tednov
po 5 dni v tednu. Izjemoma lahko pouk v posameznem tednu traja 6 dni, če
je tako določeno v letnem delovnem načrtu šole.
8. člen
Tedenski razpored ur pouka po predmetniku
in tedenski razpored drugega vzgojno-izobraževalnega dela se določita z
urnikom.
V skladu z izobraževalnim programom traja
ura individualnega pouka 20, 30 oziroma 45 minut, ura skupinskega pouka pa 45
oziroma 60 minut.
Če skupinski pouk traja strnjeno 3 oziroma
4 ure dnevno, imajo po drugi uri pouka učenci 10- do 15-minutni odmor.
V. POUKA PROSTI DNEVI
9. člen
Pouka prosti dnevi so:
-      
z zakonom določeni državni prazniki in drugi dela prosti dnevi,
-      
šolske počitnice in nedelje,
-      
sobote, razen če ni z letnim delovnim načrtom šole drugače določeno.
Pouka prost dan je tudi dan šole, ko šola
organizira različne dejavnosti in aktivnosti, opredeljene v letnem delovnem načrtu.
Glasbena šola lahko v letnem delovnem
načrtu določi, da se dva dneva pouka v šolskem letu izvedeta v drugem terminu,
kot  ju za pouk določa šolski koledar, ne more pa ju izvesti na dan, ko pouk že
poteka. Dneva ne smeta biti določena v istem tednu, razmik med njima pa mora
biti najmanj teden dni.
10. člen
Prazniki v Republiki Sloveniji so:
-      
1. in 2. januar, novo leto,
-      
8. februar, Prešernov dan, slovenski kulturni praznik,
-      
27. april, dan upora proti okupatorju,
-      
1. in 2. maj, praznik dela,
-      
25. junij, dan državnosti,
-      
1. november, dan spomina na mrtve,
-      
26. december, dan samostojnosti.
Prazniki iz prejšnjega odstavka so dela
prosti dnevi.
Dela prosti dnevi v Republiki Sloveniji so
tudi:
-      
velikonočna nedelja in ponedeljek, velika noč,
-      
binkoštna nedelja, binkošti,
-      
15. avgust, Marijino vnebovzetje,
-      
31. oktober, dan reformacije,
-      
25. december, božič.
Če je praznik Republike Slovenije oziroma
dela prost dan v Republiki Sloveniji nedelja, se ne prenaša na naslednji
delovni dan.
11. člen
Učenci glasbenih šol imajo: jesenske,
novoletne, zimske, prvomajske in poletne počitnice.
Jesenske počitnice trajajo praviloma en
teden v času praznikov (31. oktober, 1. november). Ti prazniki so sestavni del
počitnic.
Novoletne počitnice trajajo od 25. decembra
do izteka novoletnih praznikov.
Zimske počitnice trajajo en teden in se
začnejo tretji ponedeljek v februarju.
Prvomajske počitnice se začnejo 27. aprila
in trajajo do izteka prvomajskih praznikov.
Letne počitnice trajajo od konca pouka do
31. avgusta.
 VI. DOPUSTI, IZOBRAŽEVANJE IN SPOPOLNJEVANJE STROKOVNIH
DELAVCEV
12. člen
Strokovni delavci izrabijo letni dopust med
jesenskimi, novoletnimi, zimskimi in prvomajskimi počitnicami, večino dopusta
pa med poletnimi počitnicami. V teh obdobjih se lahko vključujejo tudi v
programe strokovnega izobraževanja in spopolnjevanja v skladu z letnim delovnim
načrtom šole.
13. člen
Šola za vsakega strokovnega delavca z
letnim delovnim načrtom načrtuje med jesenskimi ali zimskimi počitnicami
najmanj 2 dni, med poletnimi počitnicami pa najmanj 3 dni strokovnega
izobraževanja in spopolnjevanja.
Strokovno izobraževanje in spopolnjevanje
se lahko načrtuje namesto med jesenskimi ali zimskimi počitnicami tudi na
proste sobote.
VII. ROKI ZA OPRAVLJANJE IZPITOV
14. člen
Letne izpite učenci opravljajo v junijskem
roku od 11. do 20. junija; v jesenskem roku od 20. do 31. avgusta in od
10. do 15. septembra ter v zimskem roku od 20. do 30. januarja.
Učenci zaključnega razreda osnovne šole in
zaključnega razreda srednje šole lahko v glasbeni šoli opravljajo letni izpit
tudi v majskem roku od 15. do 20. maja.
Popravne izpite učenci opravljajo od 20. do
30. junija ali od 20. do 30. avgusta.
Popravni izpit učenec lahko opravlja le
enkrat v posameznem šolskem letu in le enkrat v istem vzgojno-izobraževalnem
obdobju.
V teh rokih lahko opravljajo izpite tudi učenci,
ki niso vpisani v glasbene šole.
Izjemoma lahko ravnatelj določi tudi
dodatne izpitne roke.
VIII. RAZDELITEV OBVESTIL IN SPRIČEVAL
15. člen
Pisna obvestila o učnem uspehu učencev ob
koncu posameznih ocenjevalnih obdobij se učencem razdelijo zadnji dan pouka v
posameznem ocenjevalnem obdobju.
Spričevala o končanem razredu (letna spričevala)
in spričevala o končani glasbeni šoli se učencem razdelijo zadnji dan pouka
oziroma najkasneje tri dni po končanem pouku.
V obvestila in spričevala se vpiše datum
zadnjega dne pouka v ocenjevalnem obdobju oziroma šolskem letu oziroma dan, ko
je učenec opravil popravni ali letni izpit.
IX. IZVAJANJE PRAVILNIKA
16. člen
Minister, pristojen za šolstvo, za vsako
šolsko leto do konca junija izda podrobnejša navodila o razporeditvi pouka, počitnic
in pouka prostih dni, rokih za opravljanje izpitov ter datumih razdelitve
obvestil in spričeval.
17. člen
Glasbena šola lahko v soglasju s pristojno
šolsko upravo ravna drugače, kot je določeno s tem pravilnikom, kadar je to
potrebno zaradi izrednih okoliščin ali drugih utemeljenih razlogov, ne more pa
začeti pouka pred 1. septembrom.
18. člen
Če glasbena šola zaradi ukrepov iz
prejšnjega člena v času, ki je določen za pouk, ne more izpolniti
izobraževalnega programa, ga mora izpolniti na način in v roku, ki ga določi
pristojna šolska uprava.

Pravilnik o šolskem koledarju za glasbene šole
(Uradni list RS, št. 44/01)
vsebuje naslednjo prehodno in končno določbo:
»X. PREHODNA IN KONČNA DOLOČBA
19. člen
Do ustanovitve šolskih uprav opravlja
naloge iz 17. in 18. člena tega pravilnika ministrstvo, pristojno za šolstvo.
20. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o šolskem
koledarju za glasbene šole (Uradni list RS, št. 66/06) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o šolskem
koledarju za glasbene šole (Uradni list RS, št. 45/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.