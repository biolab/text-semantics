1. člen
S tem poslovnikom se podrobneje urejata način in potek dela
Komisije Republike Slovenije za varstvo pacientovih pravic (v nadaljnjem
besedilu: Komisija).
2. člen
(1) Komisijo vodi predsednik Komisije, v primeru njegove
odsotnosti pa namestnik predsednika Komisije, ki ga s sklepom med člani
Komisije pooblasti predsednik Komisije.
(2) Naloge predsednika senata opravlja član Komisije, ki mu
predsednik Komisije dodeli zadevo v reševanje.
(3) Naloge administratorja opravlja oseba, ki na Ministrstvu
za zdravje opravlja administrativna dela za Komisijo. Med administrativna dela
spadajo predvsem pošiljanje pisanj (vabila, odločbe, sklepi), pisanje
zapisnikov, skrb za pravilen obračun opravljenega dela Komisije.
3. člen
Pred vsakim pripravljalnim narokom administrator preveri, ali
je navzočnost vseh vabljenih zagotovljena. Če ugotovi, da se katera od strank
zaradi opravičenega razloga pripravljalnega naroka ne bo mogla udeležiti in je
za preložitev pripravljalnega naroka zagotovljen ustrezen čas, pripravljalni
narok nemudoma prekliče. Če prisotnost članov Komisije ni zagotovljena, se
nemudoma k udeležbi povabijo člani Komisije, ki bi lahko manjkajočega člana
Komisije pravočasno nadomestili. Če nadomeščanje iz prejšnjega stavka ni
mogoče, se pripravljalni narok prekliče.
4. člen
(1) Zadeve, ki se obravnavajo pred Komisijo, so zaupne. Vsi
prisotni na obravnavi in vsi člani Komisije morajo varovati osebne podatke, do
katerih dostopajo pri obravnavi zadev, in odločitve o posamezni zadevi tako, da
zanje ne izvejo nepooblaščene osebe ali drugi subjekti, ki za dostop do njih
ali za njihovo obdelavo nimajo pravne podlage.
(2) Vsi spisi o zadevah, ki se obravnavajo na Komisiji, se
hranijo v zaklenjenih omarah z omejenim dostopom le pooblaščenih oseb. Člani
Komisije, ki prejmejo gradivo za obravnavo, morajo z gradivom skrbno ravnati in
ga varovati na način, da ni dostopno tretjim osebam.
(3) Po sprejetju odločitve Komisije se dokumentarno gradivo,
razen izvirnika, ki se hrani v arhivu v skladu s predpisi, ki urejajo varstvo
dokumentarnega in arhivskega gradiva, uniči. Za uničenje skrbi Ministrstvo,
pristojno za zdravje.
5. člen
(1) Vsak član senata ima pravico, da pri odločanju obrazloži
svoje stališče in da zahteva, da se v zapisnik vnese njegovo ločeno mnenje.
(2) Če so v obravnavani zadevi dokazi že bili izvedeni in
predloženi, za končno odločitev pa manjka zgolj dokumentacija, ki ni bistvenega
pomena za odločitev, lahko senat odloča brez predhodno izvedene senatne
obravnave, kjer bi bile prisotne tudi stranke.
(3) Člani senata se v primeru iz prejšnjega odstavka lahko
sestanejo z uporabo aplikacij za spletni sestanek in strinjanje z zapisanim
potrdijo prek elektronske pošte. Administrator poskrbi za ustrezne podpise
dokumentov.
6. člen
(1) Če je za razjasnitev zadeve treba postaviti izvedenca,
Komisija izvede dokaz z izvedencem. Preden Komisija odloči, koga bo vzela za
izvedenca, strankam da možnost, da se o tem izjavijo.
(2) Stroške izdelave izvedenskega dela (izvid in mnenje) nosi
stranka, ki izvedenca predlaga. Če stranka ne založi stroškov za izdelavo
izvedenskega dela, Komisija odloči brez izvedenskega dela, na podlagi
pridobljenih dokazov in poročil izvajalca, vlagatelja druge zahteve oziroma
zunanjih strokovnih nadzorov.
7. člen
(1) O poteku sej Komisije se sestavi zapisnik v skladu z
določbami zakona, ki ureja splošni upravni postopek.
(2) Original zapisnika, ki ga podpišejo stranke in Komisija
ter morebitne priče, se hrani v spisu.
(3) Udeleženci obravnave prejmejo prepis zapisnika, ki je
opremljen z žigom Komisije.
8. člen
Izvirnik dokumentacije nastala v zvezi z zahtevami za drugo
obravnavo kršitve pacientovih pravic, se hrani v arhivu ministrstva,
pristojnega za zdravje.
9. člen
O vprašanjih, ki se nanašajo na delo Komisije in niso urejena
s tem poslovnikom ali zakonom, ki ureja pacientove pravice ali splošni upravni
postopek, njihova razrešitev pa je nujna za tekoče in nemoteno delo Komisije,
člani Komisije oziroma senata odločijo sporazumno.
10. člen
Ta poslovnik se objavi v Uradnem listu Republike Slovenije.
Št. 021-118-2023
Ljubljana, dne 15. novembra 2023
Mateja Lednik
predsednica