I. SPLOŠNA DOLOČBA
1. člen
(vsebina)
(1) Ta uredba določa način posredovanja informacij
javnega značaja prosilcem in v svetovni splet, zaračunavanje stroškov takega
posredovanja, ceno in druge pogoje ponovne uporabe informacij javnega značaja,
podatkovne zbirke, ki sodijo med nabore podatkov velike vrednosti, in poročanje
o zagotavljanju dostopa do informacij javnega značaja.
(2) S to uredbo se v pravni red Republike Slovenije prenašata
Direktiva 2003/4/ES Evropskega parlamenta in Sveta z dne 28. januarja 2003
o dostopu javnosti do informacij o okolju in o razveljavitvi Direktive Sveta
90/313/EGS (UL L št. 41 z dne 14. 2. 2003, str. 26) in
Direktiva (EU) 2019/1024 Evropskega parlamenta in Sveta z dne 20. junija
2019 o odprtih podatkih in ponovni uporabi informacij javnega sektorja
(prenovitev) (UL L št. 172 z dne 26. 6. 2019, str. 56).
II. KATALOG INFORMACIJ JAVNEGA ZNAČAJA
2. člen
(vsebina kataloga informacij javnega značaja)
(1) Organ, kot ga definira prvi odstavek 1. člena Zakona
o dostopu do informacij javnega značaja (Uradni list RS, št. 51/06 –
uradno prečiščeno besedilo, 117/06 – ZDavP-2, 23/14, 50/14, 19/15 – odl. US in
102/15; v nadaljnjem besedilu: zakon), katalog informacij javnega značaja redno
vzdržuje in javno objavi ter posodobi vsebino kataloga ob vsakokratni
spremembi, vendar najpozneje do 15. dne meseca, ki sledi mesecu spremembe. Katalog
informacij javnega značaja obsega najmanj:
1.     
osnovne podatke o katalogu, ki so: naziv organa, ki je izdal katalog, in
odgovorne uradne osebe, ki je katalog sprejela, datum objave oziroma datum
zadnje spremembe kataloga;
2.     
splošne podatke o organu in informacijah javnega značaja, s katerimi
razpolaga, kar obsega:
a)   
organigram in podatke o organizaciji organa, ki morajo obsegati najmanj
seznam vseh večjih notranjih organizacijskih enot ter za vsako notranjo
organizacijsko enoto naslednje podatke: naziv, naslov in druge kontaktne
podatke, če se ti razlikujejo od podatkov za organ kot celoto, ter navedbo
vodje notranje organizacijske enote (ime, priimek, naziv), razen za
obveščevalno-varnostne službe; ministrstva v svojih katalogih navedejo tudi druge
organe z njihovega delovnega področja, 
b)   
kontaktne podatke uradne osebe oziroma oseb, pristojnih za posredovanje
informacij javnega značaja, ki vključujejo navedbo imena in priimka, delovnega
mesta in naziva, poštnega naslova, elektronskega naslova in neposredne službene
telefonske številke,
c)   
seznam glavnih predpisov z delovnega področja organa s povezavami na
vsebino posameznega predpisa v Pravno-informacijskem sistemu Republike
Slovenije (v nadaljnjem besedilu: PIS) in registru predpisov Evropske unije, organi
lokalnih skupnosti pa s povezavami na lokalni register predpisov, če predpis ni
objavljen v registru, pa z drugo povezavo na vsebino,
č)   ministrstva in vladne službe vodijo tudi
seznam predlogov predpisov z ustreznimi povezavami na portal E-demokracija in
PIS, na spletno mesto, kjer je posamezni predlog objavljen, ter predlogov
predpisov Evropske unije s povezavami na ustrezne spletne strani, kjer je
predlog predpisa objavljen, organi lokalnih skupnosti pa seznam predlogov
predpisov s svojega delovnega področja s povezavami na vsebino,
d)   
sprejete in predlagane strateške in programske dokumente ter pomembnejša
poročila, stališča, mnenja in analize z delovnega področja organa iz 6. člena
te uredbe, urejene po vsebinskih sklopih,
e)   
katalog upravnih, sodnih ali zakonodajnih postopkov oziroma drugih
uradnih ali javnih storitev, ki jih organ vodi oziroma zagotavlja svojim
uporabnikom,
f)    
seznam javnih evidenc, ki jih upravlja organ,
g)   
seznam drugih informatiziranih zbirk podatkov, ki jih vodi organ na
podlagi področne zakonodaje s svojega delovnega področja;
3.     
opis načina dostopa do informacij javnega značaja pri organu;
4.     
stroškovnik iz 17. člena te uredbe;
5.     
morebitni stroškovnik za ponovno uporabo, cenik ali druge pogoje za
ponovno uporabo informacij javnega značaja;
6.     
seznam najpogosteje zahtevanih informacij javnega značaja, vključno z
zbirkami podatkov.
(2) Podatki iz 2. c), 2. č) in 2. d) točke prejšnjega
odstavka so lahko objavljeni tudi izven kataloga na spletnih straneh organa pod
zavihkom »Veljavni predpisi«, »Predpisi v pripravi« in »Pomembni dokumenti«,
pri čemer mora biti v katalogu navedena povezava na ustrezne spletne strani
organa.
(3) Organ informacije iz prejšnjega odstavka redno
vzdržuje in skrbi, da so objavljene spletne povezave delujoče. Če organ z
informacijami iz prvega odstavka tega člena ne razpolaga, v katalogu to izrecno
navede.
(4) Javne evidence in druge informatizirane zbirke iz
2. f) in 2. g) točke prvega odstavka tega člena morajo biti opisane z
metapodatki, ki obsegajo:
1.     
naziv institucije;
2.     
naziv zbirke podatkov;
3.     
področje;
4.     
opis vsebine;
5.     
pravne podlage;
6.     
ključne besede;
7.     
območje, na katero se vsebovani podatki nanašajo;
8.     
dostopnost podatkov;
9.     
morebitne posebne pogoje za uporabo oziroma ponovno uporabo;
10.  
morebitne pogoje glede zaračunavanja cene za ponovno uporabo;
11.  
morebitni internetni naslov za dostop oziroma vpogled podatkov;
12.  
morebitni internetni naslov do odprtih podatkov (strojno berljiva
oblika);
13.  
datum nastanka;
14.  
pogostnost osveževanja podatkov;
15.  
obliko zapisa;
16.  
jezik zapisa;
17.  
opis morebitne povezanosti podatkov z drugimi javnimi evidencami oziroma
podatkovnimi zbirkami ali navedbo, da ni take povezave;
18.  
odgovorno osebo;
19.  
označbo, ali podatkovna zbirka sodi med nabore podatkov velike
vrednosti.
(5) Podrobnejši opis metapodatkov iz prejšnjega odstavka
je določen v Prilogi 1, ki je sestavni del te uredbe. Ministrstvo, pristojno za
upravo (v nadaljnjem besedilu: ministrstvo), na svojih spletnih straneh objavi
vzorčni primer metapodatkovnega opisa zbirke in vzorčno datoteko za vnos
metapodatkov.
(6) Če obstaja nacionalni portal, namenjen objavi
metapodatkov iz četrtega odstavka tega člena, se metapodatki objavljajo na tem
portalu, v katalogu pa se navede spletna povezava na ta portal.
(7) Organi lahko namesto lastnih oblikujejo tudi skupne
kataloge ali delne skupne vsebine kataloga.
3. člen
(jezikovne različice kataloga informacij javnega značaja)
Organi s sedežem na območjih občin, kjer je pri organu poleg
slovenskega jezika uradni jezik tudi italijanski oziroma madžarski jezik, v
katalogu zagotovijo informacije iz 1., 2. in 3. točke prvega odstavka
prejšnjega člena tudi v jeziku narodne skupnosti.
III. PODATKI IZ DOKUMENTA, KI JE V POSTOPKU IZDELAVE
4. člen
(merila za določitev)
(1) Za podatke iz dokumenta, ki je v postopku izdelave
in je še predmet posvetovanja v organu, se štejejo podatki v dokumentu, ki ga
še ni podpisala in odposlala ali kako drugače zaključila uradna oseba organa,
ki je v skladu z veljavnimi predpisi pooblaščena za odločanje.
(2) Za podatke iz dokumenta iz prejšnjega odstavka, se,
če gre za dokument, ki nastaja v sklopu projekta, ki se vodi skladno z
metodologijo vlade za vodenje projektov v državni upravi, štejejo podatki v
dokumentu, ki še ni odobren v skladu s pravili take metodologije.
IV. VRSTE INFORMACIJ JAVNEGA ZNAČAJA, KI SE POSREDUJEJO V
SVETOVNI SPLET
5. člen
(prečiščena besedila predpisov)
(1) Ministrstva in vladne službe posredujejo v svetovni
splet poleg predpisov iz 2. c) točke prvega odstavka 2. člena te uredbe tudi
neuradna prečiščena besedila veljavnih predpisov, ki se nanašajo na njihovo
delovno področje in za katere ne obstajajo uradna prečiščena besedila s
povezavami na vsebino posameznega predpisa v zbirki neuradnih prečiščenih
besedil PIS.
(2) Uprave lokalnih skupnosti posredujejo v svetovni
splet in register predpisov lokalne skupnosti uradna oziroma neuradna prečiščena
besedila veljavnih predpisov njihove lokalne skupnosti.
(3) Drugi organi se v svetovnem spletu s spletno
povezavo navežejo na vsebine iz prvih dveh odstavkov tega člena in v svetovni
splet posredujejo uradna oziroma neuradna prečiščena besedila svojih
ustanovitvenih aktov in drugih predpisov.
6. člen
(programi, strategije, stališča, mnenja, analize in drugi
podobni dokumenti)
(1) Za programe, strategije, stališča, mnenja, analize
in druge podobne dokumente, ki jih organi posredujejo v svetovni splet, se
štejejo zlasti:
1.     
strategije gospodarskega, trajnostnega, regionalnega, tehnološkega in
strukturnega razvoja Republike Slovenije in druge podobne strategije;
2.     
program varstva okolja in programi upravljanja ali gospodarjenja s
posameznimi naravnimi dobrinami (vodami, gozdovi, mineralnimi surovinami idr.);
3.     
programi razvoja in strategije razvoja posameznih dejavnosti (na
področju energetike, transporta, elektronskih komunikacij, turizma idr.);
4.     
strategije razvoja posameznih (gospodarskih in negospodarskih) javnih
služb (na področju energetike, elektronskih komunikacij, upravljanja voda,
varstva okolja, šolstva, zdravstva, kulture idr.);
5.     
strategije, programi in načrti na področju delovanja državnih organov,
organov lokalnih skupnosti, oseb javnega prava, nosilcev javnih pooblastil in
izvajalcev javnih služb;
6.     
letna poročila o delu in druga poročila, ki jih v zvezi s svojim
delovnim področjem izdelujejo ali sprejemajo organi za daljše časovno obdobje;
7.     
strateške usmeritve in prioritete inšpektoratov oziroma inšpekcij, ki
izhajajo iz sprejetih letnih programov dela, s katerimi se določi vsebina in
obseg izvajanja nalog inšpekcijskega nadzora;
8.     
pomembnejša stališča, mnenja in analize, ki jih organi ali njihova
delovna telesa oblikujejo oziroma izdelujejo sami, v sodelovanju z drugimi
organi ali pridobijo od drugih oseb v zvezi s svojim delovnim področjem, ter
pomembnejša navodila in okrožnice, ki jih uporabljajo organi v zvezi z
izvajanjem predpisa ali sodne odločbe.
(2) Za dokumente iz prejšnjega odstavka se ne štejejo
programi dela in drugi podobni programi, ki jih inšpekcije in drugi organi
pripravljajo v zvezi z izvajanjem postopkov nadzora nad poslovanjem oseb
javnega in zasebnega prava.
7. člen
(predlogi predpisov, programov, strategij in drugih podobnih
dokumentov)
(1) Organi predloge predpisov, programov, strategij in
drugih dokumentov posredujejo v svetovni splet z namenom javne objave ter
posvetovanja z javnostmi in ključnimi deležniki. Glede načina, rokov in izjem v
zvezi z objavo na svetovnem spletu zaradi posvetovanja z javnostjo in ključnimi
deležniki se smiselno uporabljajo določbe resolucije, ki ureja normativno dejavnost,
in poslovnik vlade.
(2) Ministrstva predloge predpisov in drugih aktov, ki
se objavijo v Uradnem listu Republike Slovenije, objavijo na nacionalnem namenskem
portalu E-demokracija.
(3) Organi skupaj s prvotnim dokumentom v skladu s prvim
in drugim odstavkom tega člena objavijo tudi kasnejše različice dokumentov
tako, da zagotovijo sledljivost sprememb prvotnega dokumenta.
(4) Če dokumenti v skladu s prvim odstavkom tega člena
niso bili posredovani v svetovni splet, organ zagotovi vsaj minimalni standard
transparentnosti pri sprejemanju akta tako, da akt posreduje v svetovni splet,
in sicer:
1.     
predlog zakona ali drugega akta državnega zbora, ki ga predlaga vlada,
in predlog predpisa vlade ali drugega akta vlade, ki se objavlja v Uradnem
listu Republike Slovenije, najpozneje po sprejemu na delovnih telesih vlade,
2.     
predlog pravilnika ali drugega akta ministra, ki se objavi v Uradnem
listu Republike Slovenije, najpozneje sedem dni pred njegovo izdajo,
3.     
predlog programa, strategije ali drugega podobnega dokumenta vsaj 15 dni
pred njegovo izdajo,
4.     
predlog splošnega akta državnega organa, lokalne skupnosti ali nosilca
javnih pooblastil vsaj sedem dni pred njegovo izdajo.
(5) Če gre za nujne primere, organ pri posredovanju
aktov v svetovni splet ni vezan na roke iz prejšnjega odstavka. Nujnost primera
je podana, če temelji na zakonu ali na njegovi podlagi izdanem predpisu, ali če
so zaradi posledic naravnih nesreč, epidemij, izrednih razmer in podobnih
razlogov nastale ali lahko nastanejo motnje na področjih, ki ogrožajo varno in
zdravo življenje prebivalcev, ali če nastanejo občutne motnje na trgu oziroma
pri preskrbi prebivalstva, ali če so potrebni ukrepi, namenjeni stabiliziranju trgov,
ali kadar je nujno za doseganje ciljev in ukrepov gospodarske politike, ali
kadar bi predhodna objava lahko imela negativne posledice za javne finance, ali
v drugih podobnih primerih.
(6) Predlog predpisa ali drugega dokumenta, ki ga organ objavi,
mora vsebovati opozorilo, da gre za predlog, glede katerega organ ne jamči
odškodninsko ali kako drugače.
8. člen
(podatki o storitvah organov)
(1) Organ mora v svetovni splet, na nacionalni namenski portal,
posredovati podatke o svojih storitvah, ki obsegajo najmanj:
1.     
pogoje, ki jih morajo osebe izpolnjevati, da lahko zahtevajo posamezno
storitev;
2.     
krajevno pristojnost oziroma območje, na katerem ali za katero se izvaja
storitev;
3.     
podatke o dostopnosti organa (kontaktni podatki, uradne ure in podobno);
4.     
način, kako se lahko zahteva posamezna storitev, vključno s povezavo na
elektronsko dostopen obrazec za vlogo, navedbo morebitnih zahtevanih prilog,
navedbo o stroških storitve in navedbo podatkov, ki jih bo organ pridobil sam
na podlagi veljavnih predpisov;
5.     
navedbo predpisov, ki so pravna podlaga ali sicer urejajo storitev.
(2) Upravni organi morajo v svetovni splet posredovati
še dodatne podatke o upravnih storitvah v skladu s predpisi, ki urejajo
poslovanje organov s strankami.
9. člen
(druge informacije javnega značaja)
Organ mora v splet posredovati tudi naslednje informacije javnega
značaja:
1.     
podatke o pomembnejših dogodkih, odločitvah in novostih pri organu
(novice o delovanju organa);
2.     
letno poročilo o izvajanju zakona;
3.     
informacije javnega značaja, ki jih je organ posredoval na podlagi
vložene ustne ali pisne zahteve, pa organ ocenjuje, da bodo postale predmet
nadaljnjih enakih zahtev drugih prosilcev;
4.     
podatke o višini in prejemnikih subvencij, posojil in drugih podobnih
oblik pomoči iz javnih sredstev, razen subvencij za bivanje študentov, izplačil
posameznikom na področjih štipendiranja, zaposlovanja, družine, pokojninskega
in zdravstvenega zavarovanja ter socialnih zadev.
10. člen
(dokumentacija iz javnih razpisov in drugih oblik
sofinanciranj)
(1) Organ mora v svetovni splet posredovati
dokumentacijo o najmanj naslednjih javno dostopnih informacijah javnega značaja
v zvezi s postopki javnih razpisov, ki jih vodi:
1.     
javni razpis in razpisno dokumentacijo;
2.     
člane komisij za izvedbo postopkov javnih razpisov;
3.     
prejemnike in višino prejetih sredstev;
4.     
  zaključno poročilo ali povzetek o poteku in rezultatih porabljenih
sredstev.
(2) Objava dokumentov iz 1. točke prejšnjega odstavka se
zagotovi z dnem objave javnega razpisa, objava dokumentov iz 2. in 3. točke
prejšnjega odstavka se zagotovi najpozneje v sedmih dneh po izdaji sklepov o
izbiri prejemnikov sredstev, objava dokumentacije iz 4. točke prejšnjega
odstavka pa najpozneje v 14 dneh od potrditve oziroma sprejetja poročila.
(3) Če so bile sklenjene neposredne pogodbe o
sofinanciranju oziroma dodelitvi javnih sredstev brez razpisa, kot jih
opredeljuje zakon, ki ureja javne finance, se javno dostopne informacije
javnega značaja iz pogodbe objavijo najpozneje v 14 dneh od sklenitve pogodbe.
(4) Organ zagotavlja objavo informacij o javnih razpisih
iz tega člena v svetovnem spletu tako, da je omogočen enostaven dostop do
informacij o posameznih razpisih in praviloma na enem mestu.
11. člen
(posredovanje informacij javnega značaja v svetovni splet)
(1) Organ ves čas zagotavlja nemoteno dostopnost,
dosegljivost, racionalnost in uporabnikom prijazno zasnovo svojih spletnih
strani.
(2) Organ zagotovi povezljivost svojih informacij
javnega značaja na spletu z nacionalnim namenskim portalom za objavo informacij
z določenega področja.
12. člen
(dostop do informacij za ljudi s posebnimi potrebami)
Organ zagotavlja, da so informacije javnega značaja, ki jih
posreduje v svetovni splet, dostopne tudi ljudem s posebnimi potrebami najmanj
tako, da zagotovi dostopnost informacij javnega značaja na spletu tudi v
izključno tekstovni obliki.
13. člen
(odločanja o dostopu v posebnih primerih)
Če organ prejme zahtevo za dostop do informacije javnega
značaja, ki se nanaša na predkazenski ali kazenski postopek, in v postopku v
tem času odloča drug pristojni organ, organ odloči o zahtevi na podlagi
obrazloženega mnenja organa, ki v tem času odloča v postopku.
V. NAČIN POSREDOVANJA INFORMACIJ JAVNEGA ZNAČAJA
14. člen
(izbira oblike)
(1) Če je informacija javnega značaja tako v elektronski
kot v fizični obliki, lahko prosilec sam izbere obliko, v kateri želi dobiti
informacijo.
(2) Če je informacija javnega značaja samo v elektronski
ali samo v fizični obliki in organ razpolaga s tehnološkimi zmogljivostmi za
potrebno pretvorbo, lahko prosilec sam izbere obliko, pri čemer mu organ
zaračuna materialne stroške pretvorbe iz elektronske v fizično obliko ali
fizične oblike v elektronsko obliko skladno s to uredbo.
15. člen
(vpogled v prostorih organa)
(1) Če želi prosilec vpogled v zahtevano informacijo
javnega značaja, mu pooblaščena oseba organa v času uradnih ur ali v predhodno
dogovorjenem času omogoči vpogled v prostorih organa.
(2) Pooblaščena oseba prosilcu omogoči vpogled v
zahtevano informacijo v primernem prostoru in mu za to da na voljo dovolj časa.
VI. STROŠKI POSREDOVANJA INFORMACIJ JAVNEGA ZNAČAJA
16. člen
(stroški posredovanja informacij)
(1) Za posredovanje informacij lahko organ prosilcu
zaračuna le materialne stroške, kadar ti presegajo 20 eurov (z vključenim DDV).
(2) Kadar so izpolnjeni pogoji iz prejšnjega odstavka,
organ zaračuna prosilcu materialne stroške za posredovanje naslednjih
informacij:
1.     
prepisa, fotokopije ali nosilca elektronskega zapisa zahtevane
informacije, pri čemer se kot prepis šteje izdelava kakršnegakoli dvojnika s
tehničnimi sredstvi,
2.     
pretvorbo informacije iz elektronske v fizično obliko, če je informacija
izključno v elektronski obliki, prosilec pa želi informacijo prejeti v fizični
obliki,
3.     
pretvorbo informacije iz fizične v elektronsko obliko, če je informacija
izključno v fizični obliki, prosilec pa želi informacijo prejeti v elektronski
obliki,
4.     
izdelavo fotokopije zaradi izvajanja delnega dostopa za vpogled v
dokumente,
5.     
poštnino za pošiljanje po pošti.
(3) Organ ne zaračuna stroškov:
1.     
za vpogled v dokumente, kadar ne gre za primere iz 4. točke prejšnjega
odstavka,
2.     
za vpogled v dokumente v elektronski obliki, ne glede na izveden delni
dostop, če se ga opravi v elektronski obliki,
3.     
za telefonsko posredovanje informacij,
4.     
za posredovanje informacij po elektronski pošti, če ne gre hkrati za
primere iz 3. točke prejšnjega odstavka,
5.     
za posredovanje informacij po telefaksu, ki skupaj ne presegajo petih
strani.
(4) Organ posreduje informacije glede na tehnične pripomočke,
s katerimi razpolaga.
17. člen
(enotni stroškovnik)
Cene materialnih stroškov za posredovanje informacij javnega
značaja so (brez DDV):
1.     
ena stran fotokopije ali tiskanega formata A4 0,06 eura,
2.     
ena stran fotokopije ali tiskanega formata A3 0,13 eura,
3.     
ena stran fotokopije ali tiskanega večjega formata 1,25 eura,
4.     
ena stran barvne fotokopije ali tiskanega formata A4 0,63 eura,
5.     
ena stran barvne fotokopije ali tiskanega formata A3 1,25 eura,
6.     
ena stran barvne fotokopije ali tiskanega večjega formata 2,50 eura,
7.     
elektronski zapis na eni zgoščenki CD 2,09 eura,
8.     
elektronski zapis na eni zgoščenki DVD-R 2,92 eura,
9.     
elektronski zapis na enem USB-ključku, cena, po kateri je USB-ključek
organ nabavil,
10.  
pretvorba ene strani dokumenta formata A4 iz fizične v elektronsko
obliko 0,08 eura,
11.  
pretvorba ene strani dokumenta formata A3 iz fizične v elektronsko
obliko 0,20 eura,
12.  
poštnina za pošiljanje informacij po pošti skladno z veljavnim cenikom
za poštne storitve.
18. člen
(način plačila stroškov)
(1) Za plačilo stroškov posredovanja izda organ prosilcu
sklep ob posredovanju zahtevanih informacij, iz katerega mora biti razvidna
specifikacija stroškov v skladu s to uredbo. Organ določi rok, v katerem mora
prosilec plačati stroške posredovanja informacij. Rok ne sme biti daljši od
petnajstih dni od prejema sklepa. O pritožbi zoper sklep odloča Informacijski
pooblaščenec.
(2) Če organ ugotovi, da bodo materialni stroški
posredovanja informacij presegli 80 eurov (z vključenim DDV), lahko od prosilca
zahteva vnaprejšnji polog. V pozivu za plačilo vnaprejšnjega pologa mora organ
določiti rok za plačilo, ki ne sme biti daljši od petnajstih dni od prejema
poziva, in obrazložiti višino pologa. Po posredovanju informacij organ obračuna
dejansko nastale stroške in prosilcu izda sklep v skladu s prejšnjim odstavkom.
Če polog presega dejanske materialne stroške, organ prosilcu ob posredovanju
informacije vrne presežni znesek. Če dejansko nastali stroški presegajo znesek
vnaprejšnjega pologa, prosilec razliko plača skladno s prejšnjim odstavkom.
VII. DRUGA VPRAŠANJA V ZVEZI S POSREDOVANJEM INFORMACIJ
JAVNEGA ZNAČAJA
19. člen
(delni dostop)
(1) Če dokument ali njegov del le delno vsebuje
informacije iz 5.a ali 6. člena zakona, se šteje, da jih je mogoče
izločiti iz dokumenta, ne da bi to ogrozilo njegovo zaupnost, če jih je mogoče:
1.     
na kopiji fizično odstraniti, prečrtati, trajno prekriti ali drugače
napraviti nedostopne, če gre za dokument v fizični obliki,
2.     
v kopiji zbrisati, kodirati, blokirati, omejiti oziroma drugače napraviti
nedostopne, če gre za dokument v elektronski obliki.
(2) Ne glede na določbe prejšnjega odstavka se šteje, da
informacije iz dokumenta ni mogoče izločiti, če bi bilo tako izločeno
informacijo mogoče razbrati iz drugih informacij v dokumentu.
(3) Če se prosilcu omogoči vpogled v zahtevano
informacijo v prostorih organa, se mu v primeru delnega dostopa omogoči vpogled
v kopijo dokumenta, ki jo organ pripravi skladno s prvim odstavkom tega člena.
VIII. ZARAČUNAVANJE MEJNIH STROŠKOV IN CENE TER DRUGI
POGOJI PONOVNE UPORABE
20. člen
(mejni stroški za ponovno uporabo)
(1) Organi za ponovno uporabo informacij zaračunavajo
mejne stroške. Mejni stroški so stroški, ki jih ima organ neposredno s pripravo
in posredovanjem kopije informacije javnega značaja za prosilca.
(2) Organ za ponovno uporabo mejne stroške iz prejšnjega
odstavka zaračuna v skladu s 16., 17., 18. in 25. členom te uredbe.
(3) Ne glede na določbo prejšnjega odstavka arhivi,
muzeji in knjižnice kot zavezanci za ponovno uporabo zaračunavajo mejne
stroške, pri izračunu katerih lahko kot upravičene stroške upoštevajo stroške
razširjanja podatkov, to je predvsem stroške reprodukcije (na primer dodatni
izvod USB-ključka), stroške obdelave oziroma priprave naročila, stroške dostave
in stroške posebnih zahtev (na primer priprava in formatiranje podatkov na
zahtevo, digitalizacija).
(4) Kadar arhivi, muzeji in knjižnice zaračunavajo mejne
stroške za ponovno uporabo v skladu s prejšnjim odstavkom, morajo te stroške
določiti s stroškovnikom za ponovno uporabo. Stroškovniki morajo biti
objavljeni v katalogu iz 2. člena te uredbe z navedbo, da se uporabljajo v
postopkih ponovne uporabe po zakonu, ki ureja dostop do informacij javnega
značaja.
21. člen
(cena ponovne uporabe)
(1) Organ, ki skladno z zakonom lahko zaračunava ceno
ponovne uporabe, enkrat letno oblikuje ceno ponovne uporabe informacij javnega
značaja v pridobitne namene tako, da pri izračunu upošteva ceno razpolaganja z
zahtevanimi informacijami javnega značaja, delež ponovne uporabe v pridobitne
namene glede na celoten obseg predvidene uporabe in v tej uredbi določene
omejitve.
(2) Cena ponovne uporabe, ki jo organ zaračuna
posameznemu prosilcu, se določi glede na pričakovano število zainteresiranih prosilcev
za ponovno uporabo v pridobitne namene ob upoštevanju obsega njihove ponovne
uporabe. Ne glede na število zainteresiranih prosilcev in obseg njihove ponovne
uporabe oziroma kadar tega ni mogoče ugotoviti brez nesorazmernih stroškov ali
naporov, lahko organ posameznemu prosilcu zaračuna največ dvajsetino cene,
oblikovane skladno s prejšnjim odstavkom.
(3) Če pravice intelektualne lastnine na informaciji
javnega značaja pripadajo v določenem deležu tudi tretjim osebam, organ
oblikuje ceno samo za delež, ki ne pripada tretjim osebam.
22. člen
(cena ponovne uporabe za knjižnice, muzeje in arhive)
(1) Ne glede na določbe prejšnjega člena knjižnice,
muzeji in arhivi oblikujejo ceno ponovne uporabe informacij oziroma gradiva
tako, da pri izračunu upoštevajo ceno razpolaganja z zahtevanimi informacijami
javnega značaja ali z zahtevanim arhivskim gradivom, delež ponovne uporabe (za
katerekoli namene) glede na celoten obseg predvidene uporabe in v tej uredbi
določene omejitve.
(2) Cena ponovne uporabe, ki jo organ zaračuna
posameznemu prosilcu, se določi glede na pričakovano število zainteresiranih
prosilcev za ponovno uporabo ob upoštevanju obsega njihove ponovne uporabe. Ne
glede na število zainteresiranih prosilcev in obseg njihove ponovne uporabe
oziroma kadar tega ni mogoče ugotoviti brez nesorazmernih stroškov ali naporov,
lahko organ posameznemu prosilcu zaračuna največ dvajsetino cene, oblikovane
skladno s prejšnjim odstavkom.
23. člen
(cena razpolaganja)
(1) Ceno razpolaganja z informacijo javnega značaja
sestavljajo stroški zbiranja, priprave, razmnoževanja in razširjanja podatkov,
ki sestavljajo informacijo javnega značaja, pri čemer se ločeno upoštevajo
stroški vzpostavitve in stroški vzdrževanja uporabnosti informacije javnega
značaja, ki obsegajo:
1.     
amortizacijo potrebnih prostorov in opreme, ki se pretežno uporabljajo za
upravljanje podatkov;
2.     
stroške nujno potrebnih storitev v zvezi z obdelavo podatkov
(informacijske rešitve, zunanje obdelave podatkov in podobno);
3.     
neposredne stroške dela javnih uslužbencev v zvezi z obdelavo podatkov.
(2) Ne glede na določbe prejšnjega odstavka se glede
informacij javnega značaja, ki temeljijo na podatkih, s katerimi organ
razpolaga že daljši čas, vendar najmanj pet let, kot stroški vzpostavitve
upoštevajo stroški vzdrževanja uporabnosti informacije javnega značaja in
morebitni stroški informatizacije podatkov v zadnjih petih letih.
(3) Ne glede na določbe prvega odstavka tega člena ceno
razpolaganja z informacijami javnega značaja knjižnic in muzejev ali arhivskega
gradiva sestavljajo tudi stroški hrambe in stroški pridobitve pravic.
(4) Če zahtevana informacija javnega značaja predstavlja
samo določen delež podatkov, glede katerih organ izračuna ceno razpolaganja,
ali če se določen delež podatkov zaradi posredovanja v svetovni splet ne
zaračunava, se upošteva pri izračunu sorazmeren delež te cene.
(5) Če prosilec zahteva informacijo javnega značaja s
stalnim ažuriranjem, se pri izračunu upoštevajo stroški vzpostavitve in stroški
vzdrževanja zadnjega koledarskega leta, pomnoženo z obdobjem koledarskih let, v
katerih prosilec zahteva ažuriranje.
24. člen
(delež ponovne uporabe)
(1) Delež ponovne uporabe za zaračunljive pridobitne
namene se izračuna kot sorazmerni del seštevka uporabe v uradnih postopkih in
za druge javne naloge, ponovne uporabe v nepridobitne namene in nezaračunljive
pridobitne namene ter zaračunljive pridobitne namene.
(2) Delež ponovne uporabe pri knjižnicah, muzejih in
arhivih se izračuna kot sorazmerni del seštevka uporabe v uradnih postopkih in
za druge javne naloge ter ponovne uporabe za katerekoli namene.
(3) Delež celotne ponovne uporabe lahko znaša največ 50
odstotkov.
(4) Če deleža iz prvega ali drugega odstavka tega člena
ni mogoče določiti brez nesorazmernih stroškov ali naporov, se kot delež iz
prvega odstavka upošteva 20 odstotkov, kot delež iz drugega odstavka pa 50
odstotkov.
25. člen
(plačilo mejnih stroškov in cene pri ponovni uporabi)
(1) Če je organ prosilcu že zaračunal materialne stroške
v zvezi z dostopom do informacij javnega značaja, jih organ prosilcu ne sme
zaračunati še enkrat kot mejne stroške glede ponovne uporabe, razen če so
nastali ponovno iz upravičenih razlogov ali zaradi krivde prosilca.
(2) Kadar organ prosilcu zaračuna ceno ponovne uporabe, lahko
od prosilca zahteva vnaprejšnje plačilo odmerjene cene.
(3) Za način plačila mejnih stroškov in cene pri ponovni
uporabi se uporablja 18. člen te uredbe.
26. člen
(javna objava in evidenca v zvezi s podeljevanjem izključnih
pravic)
(1) Evidenca podeljenih izključnih pravic ponovne
uporabe vsebuje za vsako izključno pravico naslednje podatke:
1.     
naziv organa, ki je podelil pravico izključne uporabe;
2.     
navedbo informacije javnega značaja, za katero je podeljena pravica
izključne uporabe;
3.     
ime oziroma naziv ter stalno prebivališče oziroma sedež osebe, ki ji je
podeljena pravica izključne uporabe;
4.     
razloge za podelitev pravice izključne uporabe;
5.     
ceno in druge pogoje, pod katerimi je podeljena pravica izključne
uporabe;
6.     
datum podelitve pravice izključne uporabe;
7.     
datume rednih preverjanj potrebnosti podelitve pravice izključne
uporabe;
8.     
datum prenehanja pravice izključne uporabe.
(2) Organ objavi na svoji spletni strani in posreduje
Informacijskemu pooblaščencu podatke iz prejšnjega odstavka v 15 dneh po
dokončnosti podelitve pravice izključne uporabe.
26.a člen
(nabori podatkov velike vrednosti)
Podatkovne zbirke, ki sodijo med nabore podatkov velike
vrednosti, so določene v Prilogi 2, ki je sestavni del te uredbe.
IX. LETNA POROČILA ORGANOV
27. člen
(vsebina letnega poročila)
Letno poročilo iz 37. člena zakona mora vsebovati:
1.     
naziv in sedež organa;
2.     
oznako leta, na katero se poročilo nanaša;
3.     
število vloženih zahtev za dostop oziroma ponovno uporabo informacij
javnega značaja;
4.     
število ugodenih zahtev za dostop oziroma ponovno uporabo informacij
javnega značaja, vključno z navedbo morebitne zaračunljivosti in pogojev (cena
in drugi pogoji);
5.     
število zavrnjenih zahtev za dostop oziroma ponovno uporabo informacij
javnega značaja z navedbo razlogov za vsako zavrnitev;
6.     
število vloženih pritožb in izdanih odločb po pritožbah z opisom
odločitve ter z navedbo razlogov za sprejeto odločitev ob ponovni zavrnitvi
razkritja informacije;
7.     
število sproženih upravnih sporov zoper dokončne odločbe ter v primeru
molka organa;
8.     
število in seznam prejetih sodnih odločb, s katerimi je bilo ugodeno
tožbi prosilca v upravnem sporu, vključno z navedbo razlogov, na katerih
temelji odločitev sodišča;
9.     
skupno število zbirk podatkov in seznam tistih zbirk podatkov, ki v
skladu z zakonom pomenijo odprte podatke za namen ponovne uporabe (stanje ob
koncu poročevalskega obdobja).

Priloga
1: Podrobnejši opis metapodatkov javnih evidenc in informatiziranih zbirk
Priloga
2: Seznam podatkovnih zbirk, ki so nabori podatkov velike vrednosti

Uredba o posredovanju in ponovni uporabi
informacij javnega značaja (Uradni list RS, št. 24/16) vsebuje naslednjo prehodno in končne
določbe:
»X. PREHODNA IN KONČNE DOLOČBE
28. člen
(prilagoditev katalogov
informacij javnega značaja)
Organi svoje kataloge informacij javnega značaja prilagodijo,
vključno z novimi metapodatkovnimi opisi podatkovnih zbirk in evidenc iz 2.
člena te uredbe, najpozneje do 31. decembra 2016.
29. člen
(prenehanje veljavnosti)
Z dnem začetka uporabe te uredbe prenehajo veljati
stroškovniki, sprejeti na podlagi tretjega odstavka 19. člena Uredbe o
posredovanju in ponovni uporabi informacij javnega značaja (Uradni list RS, št.
76/05, 119/07 in 95/11).
30. člen
(prenehanje veljavnosti
uredbe)
Z dnem uveljavitve te uredbe preneha veljati Uredba o
posredovanju in ponovni uporabi informacij javnega značaja (Uradni list RS, št.
76/05, 119/07 in 95/11), ki pa se uporablja do začetka uporabe te uredbe.
31. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije, uporabljati pa se začne 8. maja 2016.«.

Uredba
o spremembah in dopolnitvah Uredbe o posredovanju in ponovni uporabi informacij
javnega značaja (Uradni list RS, št. 146/22)
vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.