1. člen
(vsebina)
Ta pravilnik ureja vzpostavitev, vzdrževanje in vodenje
registra kolektivnih tožb (v nadaljnjem besedilu: register), natančneje določa
podatke in dokumente, ki se objavijo v registru, način dostopa do registra in
trajanje objave podatkov in dokumentov v kolektivnih postopkih po Zakonu o
kolektivnih tožbah (Uradni list RS, št. 55/17; v nadaljnjem besedilu: zakon),
za katere zakon določa, da se javno objavijo v registru.
2. člen
(vzpostavitev, vodenje in vzdrževanje registra)
(1) Register vzpostavi, vzdržuje in upravlja Vrhovno
sodišče Republike Slovenije (v nadaljnjem besedilu: Vrhovno sodišče) v
elektronski obliki.
(2) Spletna stran sodstva na vidnem mestu vsebuje
povezavo za dostop do registra.
(3) V registru se vpisujejo, vodijo in objavljajo:
1.     
podatki o posameznem kolektivnem postopku in
2.     
dokumenti v posameznem postopku iz prejšnje točke, za katere zakon
določa, da se javno objavijo.
3. člen
(zasnova registra)
(1) Register se vodi na enoten način za celotno območje
Republike Slovenije.
(2) Zasnovan je tako, da uporabniku v osnovnem prikazu omogoča
pregled seznama vseh kolektivnih postopkov, v katerem so za vsak postopek
najprej dostopni podatki podatkovnega sklopa »osnovni podatki o zadevi« iz 5.
člena tega pravilnika.
(3) Prikaz podatkovnega sklopa »podrobnosti izbrane
zadeve« iz 6. člena tega pravilnika se izvede na zahtevo uporabnika, tako da s
seznama izbere posamezni kolektivni postopek, do katerega dodatnih podatkov
oziroma dokumentov želi dostopiti.
4. člen
(pregled podatkov o posameznem kolektivnem postopku)
Podatki in dokumenti o posameznem kolektivnem postopku so
dostopni prek naslednjih podatkovnih sklopov:
1.     
osnovni podatki o zadevi,
2.     
podrobnosti izbrane zadeve.
5. člen
(podatkovni sklop »osnovni podatki o zadevi«)
(1) Podatkovni sklop »osnovni podatki o zadevi«
vključuje:
1.     
ime sodišča, ki vodi kolektivni postopek,
2.     
opravilno številko zadeve,
3.     
vrsto kolektivnega postopka:
- 
postopek potrditve kolektivne poravnave,
- 
postopek na podlagi kolektivne tožbe (odškodninska, opustitvena),
4.     
datum vložitve kolektivne tožbe ali predloga za potrditev kolektivne
poravnave na sodišče,
5.     
vrsto zadeve glede na področje zatrjevanega množičnega oškodovanja (2.
člen zakona),
6.     
podatke o strankah kolektivnega postopka:
- 
o stranki, ki je pravna oseba, zasebnik ali samostojni podjetnik: firma
ali ime,
- 
o stranki, ki je višji državni odvetnik: osebno ime in uradniški naziv,
- 
o stranki, ki je fizična oseba: osebno ime.
(2) Prikaz osnovnih podatkov o zadevi omogoča iskanje in
razvrstitev podatkov najmanj po opravilni številki, sodišču, ki vodi postopek,
in vrsti kolektivnega postopka.
6. člen
(podatkovni sklop »podrobnosti izbrane zadeve«)
(1) Podatkovni sklop »podrobnosti izbrane zadeve« je
razdeljen na naslednje sklope:
1.     
osnovni podatki,
2.     
zatrjevano množično oškodovanje,
3.     
dokumenti,
4.     
naroki,
5.     
podatki o članih skupine,
6.     
podatki o mehanizmih za pridobitev odškodnine,
7.     
drugi podatki.
(2) Če v zvezi s sklopom iz 2. do 7. točke prejšnjega
odstavka sodišče še ni izvedlo vpisa podatkov ali evidentiralo dokumentov, ki
se po zakonu objavijo, se v sklopu navede pojasnilo, da sklop še ne vsebuje
vpisa, ki se objavi.
7. člen
(sklop »osnovni podatki«)
Sklop »osnovni podatki« vsebuje poleg podatkov iz prvega odstavka
5. člena tega pravilnika tudi podatke o povezanih zadevah z navedbo opravilne
številke povezane zadeve in sodišča, ki povezano zadevo obravnava.
8. člen
(sklop »zatrjevano množično oškodovanje«)
Sklop »zatrjevano množično oškodovanje« vsebuje opis
množičnega oškodovanja, kot je vsebovan v kolektivni tožbi oziroma predlogu za
potrditev kolektivne poravnave. Podatke v register vpiše sodišče, ki vodi
kolektivni postopek.
9. člen
(sklop »dokumenti«)
(1) Sklop »dokumenti« vsebuje seznam vseh dokumentov, ki
so v kolektivnem postopku objavljeni v registru. Seznam vsebuje naslednje
podatke:
1.     
datum dokumenta,
2.     
vrsta dokumenta (kratka označitev vrste dokumenta),
3.     
opombe (podatek, ali je bilo proti odločitvi vloženo pravno sredstvo,
vsebina odločitve o pravnem sredstvu in datum pravnomočnosti odločitve).
(2) Dokumenti so v seznamu razvrščeni po datumu
dokumenta od najstarejšega proti najnovejšemu.
(3) Seznam za posamezni dokument vsebuje tudi spletno
povezavo do vsebine dokumenta.
(4) Sodišče, ki vodi kolektivni postopek, zaradi objave
dokumenta sodno pisanje ali pisanje udeleženca postopka, ki se v skladu z
zakonom objavi, pretvori v elektronski dokument v obliki TIFF ali PDF in ga
pošlje z uporabo ustrezne funkcionalnosti e-vpisnika v objavo v register.
10. člen
(sklop »naroki«)
Sklop »naroki« vsebuje seznam razpisanih narokov v
kolektivnem postopku. Seznam vsebuje naslednje podatke:
1.     
vrsta naroka,
2.     
datum in ura naroka,
3.     
lokacija,
4.     
status naroka (aktiven, preklican, brisan),
5.     
podatek o javnosti naroka.
11. člen
(sklop »podatki o članih skupine«)
(1) Sklop »podatki o članih skupine« v zvezi s postopkom
potrditve kolektivne poravnave ali kolektivne odškodninske tožbe vsebuje podatek
o tem, ali gre za sistem vključitve ali izključitve, in podatek o številu
članov, ki so podali izjavo o vključitvi ali izključitvi. Sklop podatkov o
članih skupine ne sme vsebovati osebnega imena člana skupine.
(2) Podatek o številu članov skupine se vpiše samodejno
na podlagi izvoza iz e-vpisnika. Sklop »podatki o članih skupine« vsebuje tudi
navedbo datuma, ko je bil izvoz iz e-vpisnika izveden.
12. člen
(sklop »podatki o mehanizmih za pridobitev odškodnine«)
Sklop »podatki o mehanizmih za pridobitev odškodnine« vsebuje
podatke o tem, katere mehanizme imajo člani na voljo za pridobitev odškodnine
po potrjeni kolektivni poravnavi ali kolektivni odškodninski sodbi. Podatke v
register vpiše sodišče, ki vodi kolektivni postopek.
13. člen
(sklop »drugi podatki«)
Sklop »drugi podatki« vsebuje podatke, ki jih sodišče, ki
vodi kolektivni postopek, glede na okoliščine konkretnega primera tako določi
in vpiše v register.
14. člen
(brezplačnost in javnost registra)
(1) Vrhovno sodišče omogoča brezplačni vpogled do v
registru vodenih podatkov in dokumentov ter dostop do njih.
(2) Register je javen. Pravico do vpogleda ima vsakdo ne
glede na pravni interes.
15. člen
(trajanje objave)
Dostop do podatkov in dokumentov o posameznem kolektivnem postopku
je v registru omogočen od dne, ko je v posameznem kolektivnem postopku vložena
kolektivna tožba ali predlog za potrditev kolektivne poravnave, in do poteka
petih let po pravnomočnem končanju postopka v tej zadevi.
KONČNA DOLOČBA
16. člen
(začetek veljavnosti)
Ta pravilnik začne veljati 21. aprila 2018.
Št. 007-76/2018/22
Ljubljana, dne 16. aprila 2018
EVA 2018-2030-0008
mag. Goran Klemenčič l.r.
Minister
za pravosodje