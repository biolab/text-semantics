I. SPLOŠNE DOLOČBE
1. člen
(vsebina)
Ta pravilnik določa podrobnejšo vsebino in trajanje programa
strokovnega usposabljanja za predsednike in direktorje sodišč (v nadaljnjem
besedilu: udeleženec).
2. člen
(predsednik sodišča)
Usposabljanja za vodstveno funkcijo v sodstvu se udeleži predsednik
sodišča v skladu z določbami Zakona osodiščih (Uradni list RS, št. 94/07 –
uradno prečiščeno besedilo, 101/07, 31/08, 45/08 in 96/09, v nadaljnjem
besedilu: zakon).
3. člen
(direktor sodišča)
Usposabljanja za direktorje se udeleži direktor sodišča v
skladu z določbami zakona.
II. VSEBINA IN TRAJANJE STROKOVNEGA USPOSABLJANJA
4. člen
(vsebina usposabljanja)
Program usposabljanja je razdeljen po vsebinskih delih, ki
obsegajo zlasti naslednja funkcionalna znanja:
I.      
vodenje in upravljanje sodišča:
- 
pristojnosti predsednika okrožnega sodišča pri upravljanju in vodenju
sodišča,
- 
položaj direktorja sodišča,
- 
razmejitev pristojnosti med predsedniki in direktorji sodišč,
- 
razmejitev pristojnosti med predsedniki sodišč in Ministrstvom za
pravosodje,
- 
sodobne metode in tehnike organiziranja in vodenja,
- 
letni program dela in letno poročilo,
- 
odnosi z javnostmi;
II.     
kadrovanje in upravljanje s človeškimi viri:
- 
upravljanje s kadri,
- 
kadrovanje na sodišču,
- 
razpis sodniškega mesta, napredovanje, ocena in osebni spis;
III.   
finančno poslovanje in načrtovanje:
- 
finančno in računovodsko poslovanje sodišč,
- 
proračun sodišča in upravljanje z njim,
- 
ugotovitve revizijskih pregledov sodišč,
- 
javna naročila;
IV.   
osebna integriteta in varnostna vprašanja:
- 
zagotavljanje varnosti na sodišču,
- 
osebna integriteta in samovarstveno vprašanje,
- 
pregled raziskav o varnosti sodišč in izhodišča za izboljšanje,
- 
varnostna vprašanja v zvezi z Specializiranim oddelkom za sojenje v
zahtevnejših zadevah organiziranega in gospodarskega kriminala, terorizma,
korupcijskih in drugih podobnih kaznivih dejanj,
- 
obvladovanje stresa na vodilnem položaju,
- 
poslovni protokol.
5. člen
(potek in trajanje usposabljanja)
(1) Center za izobraževanje v pravosodju (v nadaljnjem besedilu:
center) organizira usposabljanje najmanj dvakrat letno.
(2) Usposabljanje traja najmanj 24 pedagoških ur. Pedagoška ura
obsega najmanj 45 minut.
(3) Vsebine po programu strokovnega usposabljanja iz
prejšnjega člena so lahko izvedene v obliki predavanj, seminarjev ali delavnic.
Usposabljanje poteka skupaj za predsednike in direktorje, določene vsebine pa
so lahko organizirane ločeno.
6. člen
(potrdilo)
(1) Po zaključenem usposabljanju center izda udeležencu potrdilo
o opravljenem usposabljanju.
(2) Potrdilo o opravljenem usposabljanju obsega najmanj:
-       
ime in naslov izvajalca usposabljanja;
-       
datum in kraj izvedbe usposabljanja;
-       
ime in priimek udeleženca, rojstni datum in kraj rojstva;
-       
evidenčna številka potrdila;
-       
podpis direktorja centra;
-       
žig.
(3) Izdano potrdilo se šteje kot dokazilo izpolnitve
obveznosti iz drugega odstavka 62. člena zakona za predsednike, oziroma prvega
odstavka 61.c člena zakona za direktorje sodišč.
(4) Potrdilo o opravljenem usposabljanju za predsednike se
izda v štirih izvodih, od katerih prejme tri udeleženec, četrti izvod pa ostane
v spisu centra.
(5) Potrdilo o opravljenem usposabljanju za direktorje se
izda v treh izvodih, od katerih dva prejme udeleženec, tretji izvod pa ostane v
spisu centra.
(6) Podatki o usposabljanju se vodijo v upravnih spisih v
skladu z zakonom, ki ureja upravni postopek in predpisi, ki urejajo upravno
poslovanje.
III. KONČNA DOLOČBA
7. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-85/2010
Ljubljana, dne 25. maja 2010
EVA 2010-2011-0014
Aleš Zalar l.r.
Minister
za pravosodje