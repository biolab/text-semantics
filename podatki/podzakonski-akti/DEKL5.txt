Skladno z voljo vseh političnih strank in poslanskih skupin,
ki so zastopane v Skupščini Republike Slovenije, je Skupščina Republike
Slovenije na skupni seji zborov dne 2. julija 1990 sprejela in razglasila »Deklaracijo
o suverenosti države Republike Slovenije«.
1. člen
Izhajajoč iz pravice slovenskega naroda do samoodločbe in v
skladu z X., XI., LXXII. in XCII. amandmajem k ustavi Republike Slovenije ter z
določbami Mednarodnega pakta o državljanskih in političnih pravicah razglaša
Skupščina Republike Slovenije suverenost Republike Slovenije.
2. člen
Politični, gospodarski in pravni sistem Republike Slovenije
temelji na ustavi in zakonih Republike Slovenije. Ustava SFRJ, zvezni zakoni in
drugi zvezni predpisi veljajo na območju Republike Slovenije, če niso v
nasprotju z ustavo in zakoni Republike Slovenije.
3. člen
V skladu z načelom državne suverenosti in z načelom
primarnosti ustave in zakonov Republike Slovenije morajo republiški organi in
organizacije zagotavljati, da bodo tudi vsi zvezni organi in organizacije na
območju Republike Slovenije poslovali v skladu z veljavnim pravnim redom v
Republiki Sloveniji.
4. člen
Skupščina Republike Slovenije z ustavnim zakonom določa,
kateri zvezni predpisi se na območju Republike Slovenije ne uporabljajo, ker so
v nasprotju z njeno ustavo in zakoni. Zakoni, ki jih Skupščina SFRJ sprejme po
sprejemu te deklaracije, veljajo za območje Republike Slovenije, če k njim
izreče soglasje Skupščina Republike Slovenije.
5. člen
Skupščina Republike Slovenije bo izvedla predpisan postopek
za sprejem nove ustave Republike Slovenije v roku enega leta.
6. člen
Ta deklaracija začne veljati z dnem, ko je sprejeta in
slovesno razglašena na skupni seji zborov Skupščine Republike Slovenije.
Št. 000-01/90-3
Ljubljana, dne 2. julija 1990.
Skupščina
Republike Slovenije
Predsednik
dr. France Bučar l. r.
Ob sprejemu Deklaracije o suverenosti
države Republike Slovenije je Skupščina Republike Slovenije na skupni seji
zborov dne 2. julija 1990 sprejela naslednji sklep:
Skupščina Republike Slovenije obvezuje Izvršni svet Skupščine
Republike Slovenije, da najkasneje do začetka septembra 1990 pripravi predlog
ustavnega zakona, s katerim se bo ugotovilo, kateri zvezni zakoni na podlagi te
deklaracije ne veljajo na območju Republike Slovenije.
Št. 000-01/90-3
Ljubljana, dne 2. julija 1990.
Skupščina
Republike Slovenije
Predsednik
dr. France Bučar l. r.