I. SPLOŠNE DOLOČBE
1. člen
Ta pravilnik določa ukrepe, ki jih morajo v letu 2004 izvesti
veterinarske organizacije, ki opravljajo javno veterinarsko službo na podlagi
koncesije (v nadaljnjem besedilu: veterinarske organizacije), Nacionalni
veterinarski inštitut (v nadaljnjem besedilu: NVI) ter lovske družine in
gojitvena lovišča, zaradi zagotavljanja sistematičnega spremljanja stanja
kužnih boleznih (diagnostične terenske in laboratorijske ter patoanatomske
preiskave) in cepljenja živali.
2. člen
V tem pravilniku uporabljeni izrazi imajo naslednji pomen:
1.     
reja živali je reja skupine živali, ki živijo v zaključeni enoti in so
pod veterinarskim nadzorom. Z rejo živali se ukvarja rejec, ki je lahko fizična
ali pravna oseba;
2.     
vzrejno središče je reja plemenskih živali, kjer rejec posluje po
skupnem rejskem programu na celotnem območju Republike Slovenije v skladu z
zootehničnimi standardi;
3.     
osemenjevalno središče je odobrena organizacija, ki redi plemenjake za
pridobivanje, pripravo, skladiščenje ter promet z njihovim semenom in
izpolnjuje predpisane veterinarske pogoje;
4.     
živali v naravnem pripustu so kategorija živali, ki se naravno
razmnožujejo;
5.     
plemenske živali so živali moškega in ženskega spola, ki so namenjene za
razmnoževanje. Imeti morajo znano poreklo in lastnika, oceno plemenske
vrednosti in morajo biti označene v skladu s predpisi ter vpisane v rodovniško
knjigo;
6.     
osemenjevanje je zooprofilaktična metoda za preprečevanje in zatiranje
živalskih spolnih in drugih kužnih bolezni ter zootehnični ukrep, ki omogoča nadzorovano
in kakovostno spremembo plemenskega sestava živalske populacije;
7.     
perutnina so kokoši, purani, race, gosi, pegatke, prepelice, fazani,
jerebice in ptice tekači (ratiti), ki se gojijo ali jih imajo v ujetništvu za
proizvodnjo mesa, konzumnih in valilnih jajc ali za obnovo populacije divjih
ptic;
8.     
jata je perutnina enakega zdravstvenega statusa, ki se goji na isti
lokaciji ali v istem objektu in ki glede zdravstvenega stanja predstavlja
enotno epizootiološko enoto;
9.     
matična jata je perutnina, ki je namenjena proizvodnji valilnih jajc;
10.  
proizvodna jata je perutnina, ki se vzreja za proizvodnjo mesa
(perutnina za zakol) oziroma konzumnih jajc (konzumne nesnice) ali pa za obnovo
populacije divjih ptic;
11.  
plemenska jata rib je jata odbranih samcev in samic, namenjenih za
razplod;
12.  
status črede, uradno proste določene bolezni pomeni, da je čreda živali
prosta določene oziroma določenih kužnih bolezni, ki se zatirajo po veljavnih
veterinarskih predpisih in da je pridobila status v skladu s pravilnikom, ki
ureja kužne bolezni živali;
13.  
organizirana reja je reja, kjer rejec združuje svoje interese prek
priznanih rejskih organizacij;
14.  
lokacija vzrejališča plemenskih rib ali čebeljih matic je mesto, kjer se
vzreja in daje v promet plemenski ribji material ali čebelje matice;
15.  
pripustna postaja je kmetijsko gospodarstvo, ki redi plemenjake za
razmnoževanje;
16.  
skupni hlevski mlečni vzorec je povprečni vzorec mleka ene molže vseh
molznic v hlevu;
17.  
veliki prašičerejski obrat je reja z več kot 500 plemenskimi svinjami.
3. člen
(1) Uradni veterinar za inšpekcijski nadzor (v nadaljnjem
besedilu: inšpektor) z odločbo določi veterinarski organizaciji rok za izvedbo
posameznih del iz tega pravilnika.
(2) Veterinarska organizacija mora inšpektorju mesečno, do
desetega dne v mesecu predložiti pravilno izpolnjen obrazec MP-E (Mesečno
poročilo o opravljenih delih), na katerem poroča o delih, opravljenih v skladu
s tem pravilnikom.
(3) Vzorec obrazca iz prejšnjega odstavka predpiše generalni
direktor Veterinarske uprave Republike Slovenije (v nadaljnjem besedilu: VURS)
z obveznim navodilom.
(4) Veterinarska organizacija mora inšpektorju predložiti
račun za povračilo stroškov za izvedbo odrejenih ukrepov, iz katerega je
razvidno, da so bile pristojbine odvedene v predpisanem roku.
(5) Inšpektor na podlagi poročila iz drugega odstavka tega
člena ugotovi, ali je bil posamezen ukrep iz tega pravilnika opravljen v skladu
s predpisi in zahtevami iz tega pravil­nika ter s podpisom računa potrdi, da je
bilo delo opravljeno v skladu s predpisi.
4. člen
Inšpektor o opravljenih delih po tem pravilniku mesečno, do
dvajsetega dne v mesecu, obvešča glavni urad VURS.
5. člen
Cepljenje proti slinavki in parkljevki ter klasični prašičji
kugi je prepovedano.
6. člen
(1) Preventivna cepljenja je treba opraviti v skladu z
navodili proizvajalca registriranega cepiva.
(2) Veterinarska organizacija mora voditi evidenco, v katero
vpiše osebno ime ter naslov oziroma firmo in sedež imetnika živali,
identifikacijsko številko kmetijskega gospodarstva (KMG-MID), oznako (številko)
živali, datum cepljenja oziroma preiskave, ime cepiva, ime proizvajalca cepiva,
rok uporabnosti in kontrolno številko cepiva ter rezultate diagnostične
preiskave; vse te podatke mora vpisati v dnevnik, ki se hrani na posestvu.
(3) Če je za živali, pri katerih se opravljajo preventivna
cepljenja in diagnostične preiskave iz tega pravilnika, predpisana
identifikacija ter registracija in živali niso označene na predpisan način, jih
je treba označiti.
(4) Veterinarska organizacija mora spremljati zdravstveno
stanje živali po uporabi biološkega preparata in obveščati inšpektorja o vseh
stranskih pojavih in morebitni nezanesljivi imunosti.
(5) Veterinarska organizacija mora krvne vzorce jemati
istočasno za vse preiskave pri posameznih vrstah živali.
(6) Krvne vzorce in vzorce urina na vsebnost hormonov in
reziduov mora veterinarska organizacija odvzeti po posebnem programu VURS.
Postopek odvzema vzorcev vodi inšpektor.
(7) VURS zagotovi računalniški program za hitro poročanje o
pojavu določenih kužnih bolezni, omogoči veterinarskim organizacijam dostop in
priklop na programe ter razvoj aplikacije.
7. člen
Veterinarska organizacija in NVI morata podatke, pridobljene
pri izvajanju tega pravilnika, uporabljati v skladu s predpisi o veterinarskih
evidencah in jih varovati kot poslovno tajnost.
8. člen
Rezultate preiskav iz tega pravilnika mora NVI poslati
inšpektorju, ki je izdal odločbo o roku za izvedbo posameznih del, in
veterinarski organizaciji, ki je vzorce odvzela, če gre za rezultate preiskav
ocenjenih, odobrenih in priznanih plemenjakov pa tudi pristojnemu strokovnemu
delavcu NVI za področje reprodukcije. Veterinarska organizacija mora o prejemu
pozitivnega rezultata preiskave obvestiti inšpektorja.
II. PREVENTIVNI UKREPI PRI GOVEDU
9. člen
(1) Proti vraničnemu prisadu je treba preventivno cepiti
govedo v zaselkih, kjer je bil v zadnjih 50 letih ugotovljen vranični prisad.
(2) Preventivno cepljenje je treba opraviti najmanj tri tedne
preden se živali ženejo na pašo oziroma najpozneje do 30. aprila 2004.
(3) Cepljenje opravi veterinarska organizacija.
(4) Ob cepljenju se odvzamejo tudi vzorci za preiskave iz 12.
člena tega pravilnika.
10. člen
1) Proti šumečemu prisadu je treba preventivno cepiti govedo
v zaselkih, kjer je bil v zadnjih 50 letih ugotovljen šumeči prisad.
(2) Preventivno cepljenje je treba opraviti najmanj tri tedne
preden se živali ženejo na pašo oziroma najpozneje do 30. aprila 2004.
(3) Cepljenje opravi veterinarska organizacija.
(4) Ob cepljenju se odvzamejo tudi vzorci za preiskave iz 12.
člena tega pravilnika.
11. člen
(1) Na bovino spongiformno encefalopatijo (BSE) je treba z
enim od testov iz priloge I, ki je sestavni del tega pravilnika, preiskati
možgane vseh goved, ki so kazala klinične znake obolenj centralnega živčnega
sistema.
(2) Na način iz prejšnjega odstavka je treba preiskati tudi
vse živali, zaklane v sili, bolne živali, ki so bile poslane na klanje z
veterinarsko napotnico, in vse poginule živali, ki so starejše od 24 mesecev.
(3) Vzorce odvzame in preiskave opravi NVI. Vzorce v
klavnicah odvzame VURS.
12. člen
(1) Za pridobitev statusa države, uradno proste bruceloze, in
za vzdrževanje statusov čred, uradno prostih bruceloze, je treba v čredah, ki
so v preteklem letu pridobile status čred, uradno prostih bruceloze, preiskati
vse živali, starejše od 12 mesecev, razen moških živali v prosti reji, ki so
namenjene izključno pitanju.
(2) Vzorce odvzame veterinarska organizacija, preiskave pa
opravi NVI.
III. PREVENTIVNI UKREPI PRI DROBNICI
13. člen
(1) Proti vraničnemu prisadu je treba preventivno cepiti
drobnico v zaselkih, kjer je bil v zadnjih 50 letih ugotovljen vranični prisad.
(2) Preventivno cepljenje je treba opraviti najmanj tri tedne
preden se živali ženejo na pašo oziroma najpozneje do 30. aprila 2004.
(3) Cepljenje opravi veterinarska organizacija.
14. člen
(1) Proti šumečemu prisadu je treba preventivno cepiti
drobnico v zaselkih, kjer je bil v zadnjih 50 letih ugotovljen šumeči prisad.
(2) Preventivno cepljenje je treba opraviti najmanj tri tedne
preden se živali ženejo na pašo oziroma najpozneje do 30. aprila 2004.
(3) Cepljenje opravi veterinarska organizacija.
15. člen
(1) Na transmisivne spongiformne encefalopatije (TSE) je
treba z enim od testov iz priloge I. preiskati vse ovce in koze, starejše od 18
mesecev, ki so kazale klinične znake kroničnega hiranja.
(2) Na način iz prejšnjega odstavka je treba preiskati tudi
vse živali, zaklane v sili, bolne živali, ki so bile poslane na klanje z
veterinarsko napotnico (razen živali, ki so bile poslane v klanje z napotnico na
podlagi odločbe, kot izvajanje ukrepov pri pojavu kužnih bolezni) in vse
poginule živali, ki so starejše od 18 mesecev.
(3) V klavnicah je treba pri rednem klanju pregledati 1900
živali, starejših od 18 mesecev. Pri izbiri vzorca na klavnici se je treba,
kolikor je to mogoče, izogibati večkratnemu jemanju vzorcev iz iste črede.
Vzorci morajo biti odvzeti naključno, tako da se zagotovi enakomerna
razporeditev vzorcev glede na izvor, vrsto, starost, pasmo, tip in katero koli
drugo značilnost.
(4) Vzorce odvzame uradni veterinar VURS ali NVI.
(5) Preiskave opravi NVI in o tem enkrat mesečno obvesti
VURS.
16. člen
(1) Na Brucello melitensis je treba enkrat letno serološko
preiskati krvne vzorce vseh mlečnih živali iz registriranih rej, ki mleko
pridelujejo, obdelujejo oziroma predelujejo za javno porabo, in vse plemenske
ovne in kozle.
(2) Preiskati je treba tudi 10% živali v ostalih rejah, ki
imajo več kot 50 živali.
(3) Vzorce odvzamejo veterinarske organizacije, preiskave pa
opravi NVI.
IV. PREVENTIVNI UKREPI PRI PRAŠIČIH
17. člen
(1) Na velikih prašičerejskih obratih je treba enkrat mesečno
serološko preiskati 10 krvnih vzorcev pitancev na prisotnost protiteles proti
klasični prašičji kugi. Vzorce vzame uradni veterinar na klavnici ob rednem
zakolu pitancev.
(2) V prašičerejskih obratih, ki redijo več kot 10 pitancev,
je treba za serološko preiskavo na prisotnost protiteles proti klasični
prašičji kugi enkrat letno odvzeti 1 krvni vzorec na vsakih 50 pitancev, v
obratih na obmejnem območju z Republiko Hrvaško pa je treba vzorce odvzeti
dvakrat letno, v presledku 6 mesecev.
(3) Vzorce odvzame veterinarska organizacija, preiskave pa
opravi NVI.
18. člen
(1) S serološkim pregledom je treba na bolezen Aujeszkega in
brucelozo preiskati:
-       
vse plemenske merjasce v Republiki Sloveniji;
-       
vsako četrtletje po 25 izločenih plemenskih svinj iz velikih
prašičerejskih obratov;
-       
20% plemenskih svinj iz ostalih rej prašičev.
(2) Plemenske merjasce je treba serološko pregledati še na
virusno vnetje želodca in črevesja (TGE), prašičji respiratorni in
reprodukcijski sindrom (PRRS) in vezikularno bolezen prašičev.
(3) Vzorce pri izločenih svinjah odvzame uradni veterinar na
klavnici, ostale vzorce pa veterinarska organizacija. Preiskave opravi NVI.
19. člen
(1) Pri divjih prašičih je treba skladno s programom, ki ga
pripravi VURS, odvzeti vzorce krvi odstreljenih prašičev in jih serološko
preiskati na prisotnost protiteles proti klasični prašičji kugi.
(2) Na prisotnost virusa je treba preiskati tudi vse najdene
poginule in povožene divje prašiče.
(3) Vzorce odvzamejo lovske družine in gojitvena lovišča
skladno s programom VURS, vzorce poginulih in povoženih živali pa odvzame NVI.
Preiskave opravi NVI.
V. PREVENTIVNI UKREPI PRI PERUTNINI
20. člen
(1) Proti atipični kokošji kugi je treba cepiti kokoši,
piščance, purane, japonske prepelice, noje, pegatke in matične jate fazanov, in
sicer v:
-       
perutninskih obratih pravnih oseb;
-       
obratih rejcev, ki imajo nad 350 živali;
-       
naseljih, kjer so perutninski obrati pravnih oseb ali večje reje (nad
350 živali);
-       
fazanerijah;
-       
vseh rejah nojev.
(2) Cepljenje se opravi v Republiki Sloveniji z
registriranimi cepivi, ki morajo izpolnjevati zahteve iz priloge II, ki je
sestavni del tega pravilnika. Cepljenje opravi veterinarska organizacija.
21. člen
(1) Kontrolo imunosti na atipično kokošjo kugo opravi NVI po
naslednjem programu:
-       
matične jate perutnine: 1 hlevski vzorec (20 krvnih vzorcev) iz vsake
jate oziroma vsakega hleva vsakih 6 tednov;
-       
nesnice konzumnih jajc: 1 hlevski vzorec (20 krvnih vzorcev) iz vsake jate
oziroma vsakega hleva v času vzreje;
-       
pitovna perutnina: 1 hlevski vzorec (20 krvnih vzorcev) v vsakem objektu
reje z več kot 350 živali, najmanj enkrat letno.
(2) Vzorce odvzamejo veterinarske organizacije.
22. člen
(1) Serološki monitoring na
aviarno influenco (AI) se opravi v rejah perutnine po naslednji shemi:


Št. rej na območju OU VURS

pregledanih rej


do 30

vse


31 – 50

35


51 – 80

42


81 – 250

53


več kot 250

60


(2) Iz vsake reje se enkrat letno
odvzame 10 vzorcev krvi za serološke preiskave.
(3) Vzorce odvzamejo veterinarske organizacije. Preiskave
opravi NVI.
VI. PREVENTIVNI UKREPI PRI KOPITARJIH
23. člen
(1) Proti vraničnemu prisadu je treba preventivno cepiti
kopitarje v zaselkih, kjer je bil v zadnjih 50 letih ugotovljen vranični
prisad. 
(2) Preventivno cepljenje je treba opraviti najmanj tri tedne
preden se živali ženejo na pašo oziroma najpozneje do 30. aprila 2004.
(3) Cepljenje opravi veterinarska organizacija.
VII. PREVENTIVNI UKREPI PRI PSIH
24. člen
(1) Psi morajo biti cepljeni enkrat letno proti steklini. Od
zadnjega cepljenja ne sme miniti več kot dvanajst mesecev. Splošno cepljenje
psov proti steklini mora biti opravljeno najpozneje do 15. maja 2004.
(2) Psi, rojeni od 1. januarja 2003 dalje, morajo biti
označeni z mikročipi v skladu s predpisom, ki ureja označevanje živali,
veterinarsko spričevalo in veterinarsko napotnico.
(3) Mladi psi morajo biti cepljeni proti steklini takoj, ko
dopolnijo štiri mesece starosti.
(4) Ob cepljenju je treba psom odpraviti notranje zajedavce.
(5) Cepljenje opravi veterinarska organizacija.
VIII. PREVENTIVNI UKREPI PRI ČEBELJIH DRUŽINAH
25. člen
(1) Na hudo gnilobo čebelje zalege in povzročitelja nosemoze,
varooze, pohlevne gnilobe čebelje zalege in pršičavosti je treba enkrat letno
pregledati in preiskati vse čebelje družine vzrejevalcev matic na lokaciji
vzrejališča in čebelje družine plemenilnih postaj.
(2) Vzorce odvzame in preiskave opravi NVI.
IX. PREVENTIVNI UKREPI PRI RIBAH
26. člen
(1) Na vrtoglavost postrvi je treba enkrat letno pregledati
postrvi v ribogojnicah. Vzorce mladic je treba poslati v preiskavo od 1. junija
do 31. decembra 2004.
(2) Vzorce odvzame in preiskave opravi NVI.
27. člen
(1) Na virusno hemoragično septikemijo postrvi in infekciozno
hematopoetsko nekrozo je treba preiskati ovarialno in semensko tekočino v
plemenskih jatah postrvi in lipanov.
(2) Vzorce odvzame in preiskave opravi NVI.
28. člen
(1) Na spomladansko viremijo in eritrodermatitis je treba do
1. junija 2004 preiskati krape, namenjene za nadaljnje nasajanje.
(2) Mladice krapov je treba preiskati do 31. decembra 2004.
(3) Vzorce odvzame in preiskave opravi NVI.
X. PREVENTIVNI UKREPI PRI DIVJADI
29. člen
(1) V skladu s programom, ki ga pripravi VURS, je treba
izvajati peroralno cepljenje lisic.
(2) Vsem lisicam, uplenjenim na cepnih območjih, se ob
sekciji odvzamejo vzorci krvi za preiskavo na prisotnost protiteles proti
virusu stekline.
(3) Odvzame se tudi spodnja čeljust za preiskavo na
prisotnost biomarkerja.
(4) Vzorce odvzame in preiskave opravi NVI.
XI. KONČNA DOLOČBA
30. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 323-01-3/2004
Ljubljana, dne 28. januarja 2004.
EVA 2004-2311-0119
mag. Franc But l. r.
Minister
za kmetijstvo,
gozdarstvo in prehrano

PRILOGA
I: METODE ZA DIAGNOSTIKO BSE oziroma transmisivne spongiformne
encefalopatije – TSE
PRILOGA
II: ATIPIČNA KOKOŠJA KUGA- CEPIVA