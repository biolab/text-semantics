1. člen
Ta pravilnik določa geografsko območje ter način pridelave,
predelave in priprave za trg za Kraški ovčji sir z zaščiteno označbo porekla (v
nadaljnjem besedilu: Kraški ovčji sir).
2. člen
(1) Ime Kraški ovčji sir ima lahko samo sir, pridelan,
predelan in pripravljen za trg na geografskem območju in na način, ki sta
določena v specifikaciji za Kraški ovčji sir, ki jo potrdi Ministrstvo za
kmetijstvo, gozdarstvo in prehrano v skladu s predpisom, ki ureja postopke
zaščite kmetijskih pridelkov oziroma živil.
(2) Specifikacija za Kraški ovčji sir iz prejšnjega odstavka
je dosegljiva na Ministrstvu za kmetijstvo, gozdarstvo in prehrano, Dunajska
cesta 58, Ljubljana, ali na spletnih straneh ministrstva www.mkgp.gov.si pod
povezavo Zaščita kmetijskih pridelkov oziroma živil.
3. člen
Kraški ovčji sir mora biti označen v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Kraški ovčji sir lahko uporablja proizvajalec sira, ki
zanj pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Kraški ovčji sir lahko pridobi proizvajalec
tega sira v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Vsi proizvajalci Kraškega ovčjega sira, ki pridobijo
certifikat iz 4. člena tega pravilnika in proizvajajo Kraški ovčji sir, morajo
enkrat letno, najpozneje do konca februarja, na Ministrstvo za kmetijstvo,
gozdarstvo in prehrano pisno sporočiti količino Kraškega ovčjega sira, ki so ga
v preteklem letu pridelali oziroma predelali.
7. člen
Proizvajalci Kraškega ovčjega sira, ki so do uveljavitve tega
pravilnika za svoje proizvode uporabljali ime Kraški ovčji sir, morajo
pridobiti certifikat iz 4. člena tega pravilnika najpozneje v roku enega leta
od dneva uveljavitve tega pravilnika. Če certifikata v predpisanem roku ne
pridobijo, imena Kraški ovčji sir na svojih proizvodih ne smejo več
uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 324-01-27/01/23
Ljubljana, dne 3. marca 2008
EVA 2008-2311-0081
Iztok Jarc l.r. 
Minister 
za kmetijstvo, gozdarstvo in prehrano