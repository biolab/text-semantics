1. SPLOŠNE DOLOČBE
1.1. Krajevna veljavnost kolektivne
pogodbe
1. člen
Ta kolektivna pogodba velja za območje
Republike Slovenije.
1.2. Stvarna veljavnost kolektivne
pogodbe
2. člen
Ta kolektivna pogodba velja za vse članice
Združenja bank Slovenije in za stranki te pogodbe.
1.3. Osebna veljavnost
3. člen
Ta kolektivna pogodba velja za vse delavce,
zaposlene pri delodajalcih iz 2. člena te kolektivne pogodbe, razen če ni s
posamezno pogodbo o zaposlitvi drugače določeno, vendar ne v manjšem obsegu,
kot je to določeno s to kolektivno pogodbo.
1.4. Časovna veljavnost
4. člen
Normativni del kolektivne pogodbe se sklepa
za nedoločen čas, tarifni del kolektivne pogodbe pa za dobo, kot je določena z
vsakokrat veljavno Tarifno prilogo.
1.5. Pomen izrazov v kolektivni pogodbi
5. člen
1.     
Izraz »delodajalec« pomeni vse pravne osebe iz 2. člena te pogodbe;
2.     
Izraz »delavec« pomeni vsako fizično osebo, ki je v delovnem razmerju
pri delodajalcu;
3.     
Izraz »uprava« pomeni eno ali več članski organ vodenja, ki vodi
poslovanje delodajalca;
4.     
Izraz »pooblaščena oseba« pomeni osebo, ki na podlagi pooblastil
sprejema odločitve o posamičnih pravicah, obveznostih in odgovornostih delavca;
5.     
Izraz »splošni akt« pomeni akt delodajalca, ki na splošen način ureja
posamezna vprašanja, potrebna za poslovanje delodajalca;
6.     
Izraz »akt o organizaciji« pomeni splošni akt delodajalca, ki ureja
notranjo organizacijo delodajalca;
7.     
Izraz »sistemizacija« je splošni akt (ali sestavni del drugega splošnega
akta) delodajalca, ki določa področja dela, vrsto dela in/ali delovna mesta in
pogoje za opravljanje dela;
8.     
Izraz »delovno mesto« pomeni delovno mesto, za katerega delavec s
pogodbo o zaposlitvi sklepa delovno razmerje, če ga ne sklepa za vrsto dela;
9.     
Izraz »vrsta dela« pomeni delovna opravila, za katera se zahteva enaka
smer in stopnja izobrazbe in za katera delavec sklene pogodbo o zaposlitvi;
10.  
Vse določbe, ki se v tej pogodbi nanašajo na delovno mesto, se smiselno
uporabljajo tudi za vrsto dela;
11.  
Izraz »plača« pomeni bruto plačo;
12.  
Izraz »sindikat« pomeni vse reprezentativne sindikate pri delodajalcu in
Sindikat bančništva Slovenije, če ga za posamezno zadevo pooblasti
reprezentativni sindikat pri delodajalcu;
13.  
Izraz »edini skrbnik otroka« zajema vse primere, ko za otroka skrbi samo
en roditelj (oče ali mati) ali oseba, določena kot edini skrbnik z odločbo
pristojnega organa;
14.  
Definicijo »ustrezno delo« določa zakon, ki ureja delovna razmerja.
1.6. Enotni minimalni standardi
6. člen
(1) Določila in zneski iz te
kolektivne pogodbe in njene tarifne priloge so obvezni enotni minimalni
standardi za določanje pravic delavcev, za katere velja ta pogodba.
(2) Odstopanje od minimalnih
standardov, ki so določeni s to kolektivno pogodbo, je dovoljeno le na podlagi
pisnega sporazuma med sindikatom in delodajalcem v primerih izrednega
poslabšanja poslovanja v zadnjem letu dni, ki ogroža pozitivni rezultat
delodajalca, predvsem njegovo operativno poslovanje, če to prispeva k ohranitvi
delovnih mest pri delodajalcu.
(3) Delodajalec ob pobudi za sklenitev
sporazuma predloži sindikatu pisno utemeljene razloge za sklenitev sporazuma. V
sporazumu se opredelijo čas trajanja in vrsta ukrepov ter morebitna povračila,
če z ukrepi pride do začasnega prikrajšanja delavcev pri uresničevanju pravic.
(4) V primeru dobrih poslovnih izidov
se delodajalec opredeli do pisne pobude sindikata za zvišanje standardov,
določenih v tej kolektivni pogodbi.
1.7. Prepoved diskriminacije, ter
spolnega in drugega nadlegovanja ter trpinčenja na delovnem mestu
7. člen
(1) Med trajanjem delovnega razmerja
delodajalec ne sme postavljati v neenakopraven položaj:
-       
delavca, ki je uveljavljal ali uveljavlja kršitve svojih pravic ali
pravic drugih delavcev pri organih delodajalca ali pri pristojnem sodišču,
-       
delavca, ki se glede uveljavljanja svojih pravic ali pravic drugih
delavcev posvetuje s sindikalnimi organizacijami, njihovimi člani, zunanjimi
strokovnjaki ali drugimi strokovnimi delavci,
-       
delavca, zaposlenega preko agencij za posredovanje dela in zaposlitev,
skladno z veljavno zakonodajo.
(2) Delodajalec je dolžan takoj, ko
izve za diskriminatorno ravnanje ali trpinčenje, pričeti z vsemi potrebnimi
postopki za odpravo takšnih ravnanj in zaščito delavca.
8. člen
(1) Delodajalec je odgovoren za
zagotavljanje normalnih delovnih in psihosocialnih pogojev za delo ter zagotavljati
ukrepe za preprečitev psihičnega, fizičnega ali spolnega nasilja in trpinčenja
na delovnem mestu nad delavcem ali skupino delavcev ter zaščititi žrtve pred
takšnim ravnanjem. Delodajalec je dolžan delovati tudi preventivno in
seznanjati zaposlene o njihovi pravici do dostojanstva pri delu, o pravici
varovanja njihove zasebnosti in osebne integritete, in sicer na način, ki je
običajen pri delodajalcu.
(2) Delodajalec je dolžan področje
preprečevanja diskriminacije, spolnega in drugega nadlegovanja ter trpinčenja
na delovnem mestu urediti v splošnem aktu ter sprejeti konkretne preventivne
ukrepe.
(3) Pooblaščence, ki obravnavajo in
rešujejo primere psihičnega, fizičnega ali spolnega nasilja in trpinčenja na
delovnem mestu, imenujeta soglasno uprava banke in sindikat na predlog enega od
socialnih partnerjev. Če do soglasja ne pride v roku 15 dni, imenuje
pooblaščenca delodajalec. Pooblaščenec posreduje sindikatu enkrat letno
poročilo o obravnavanih primerih s tega področja in sprejetih ukrepih.
1.8. Odločanje o pravicah, obveznostih in
odgovornostih
9. člen
O pravicah, obveznostih in odgovornostih
delavcev pri delodajalcu odloča uprava delodajalca, ki lahko pooblastilo za
odločanje prenese na eno ali več pooblaščenih oseb. En izvod pisnega pooblastila posreduje delodajalec sindikatu.
1.9. Splošni akti in kolektivna pogodba
delodajalca
10. člen
(1) Področja, ki se urejajo s
splošnimi akti pri delodajalcu, so zlasti:
-       
organizacija in sistemizacija,
-       
delovni čas,
-       
varnost in zdravje pri delu z Izjavo o varnosti in oceno tveganja ter
požarna varnost,
-       
varstvo osebnih podatkov delavca,
-       
etični kodeks oziroma pravila vedenja delavca na delu,
-       
preprečevanje spolnega nadlegovanja, drugega nadlegovanja in trpinčenja.
(2) Ostala področja, ki se nanašajo na
urejanje socialno ekonomskega in delovno pravnega položaja delavcev, se uredijo
s kolektivno pogodbo pri delodajalcu, če tako določajo predpisi.
11. člen
(1) Splošne akte banke in njihove
spremembe ter dopolnitve sprejema uprava.
(2) Predloge splošnih aktov ali
njihove spremembe in dopolnitve posreduje delodajalec pred sprejemom sindikatu
v mnenje. Delodajalec je dolžan pisno obrazložiti razloge in cilje za sprejem
novega splošnega akta ali njegovih sprememb in dopolnitev ter sindikatu
predstaviti svoje videnje posledic, ki bi jih utegnil imeti splošni akt na
socialno ekonomski in delovno pravni položaj delavca. Če sindikat posreduje v 8
(osmih) delovnih dneh po prejemu gradiva delodajalcu svoje pisno mnenje, se
delodajalec v 5 (petih) delovnih dneh opredeli do posredovanega mnenja ali se
delodajalec in sindikat do posredovanega mnenja opredelita na skupnem
posvetovanju v roku 5 (petih) delovnih dni po prejemu mnenja.
(3) Če sindikat ne posreduje mnenja v
roku 8 (osmih) delovnih dni po prejemu gradiva, pomeni, da nima pripomb.
(4) Delodajalec in sindikat se lahko
dogovorita o skrajšanju ali podaljšanju rokov iz drugega in tretjega odstavka
tega člena.
12. člen
(1) Delodajalec je dolžan delavca ob
sklenitvi pogodbe o zaposlitvi seznaniti s kolektivnimi pogodbami in splošnimi
akti, ki veljajo pri delodajalcu, in jih hraniti tako, da so delavcu v času
delovnega razmerja ves čas dostopni, lahko tudi v elektronski obliki, tako da se lahko delavec brez nadzora seznani z njihovo vsebino.
(2) Delavec se je dolžan seznanjati z
vsebino kolektivnih pogodb in splošnih aktov.
1.10. Akt o sistemizaciji delovnih mest
13. člen
Obvezna sestavina splošnega akta o
sistemizaciji delovnih mest so opisi vseh delovnih mest. Opis delovnega mesta
določa: naziv delovnega mesta, vsebino dela in druge pogoje za opravljanje
dela. Opis delovnega mesta mora biti jasen in razumljiv.
1.11. Razvrstitev delovnih mest po
tarifnih razredih
14. člen
Delovna mesta
se v aktu o sistemizaciji delovnih mest praviloma razvrstijo v devet tarifnih
razredov, pri čemer se v okviru posameznega tarifnega razreda praviloma
opravljajo naslednja tipična opravila:
I.      
tarifni razred: dela, v okviru katerih se opravljajo enostavna opravila,
sestavljena iz manjšega števila enoličnih in kratkotrajnih operacij, ki jih je
mogoče zaradi njihovih tehnoloških značilnosti opravljati po enostavnem
postopku, z enostavnimi delovnimi sredstvi.
Za to raven zahtevnosti ni potrebna
priučitev in zadostuje nedokončana osnovna šola.
II.     
tarifni razred: dela, v okviru katerih se opravljajo manj zahtevna
opravila na splošnem in tehničnem področju, sestavljena iz manjšega števila
različnih in kratkotrajnih operacij, ki se ponavljajo in izvajajo z enostavnimi
in mehaniziranimi delovnimi sredstvi.
Tej ravni
zahtevnosti praviloma ustreza osnovnošolsko znanje s krajšimi eno ali
večmesečnimi tečaji.
III.   
tarifni razred: dela, v okviru katerih se opravljajo srednje zahtevna,
raznovrstna opravila na splošnem in tehničnem področju, ki se izvajajo z
mehaniziranimi in enostavnimi delovnimi sredstvi. Za opravila v tej
zahtevnostni skupini je značilna zahteva po višji stopnji razumevanja delovnega
procesa, ker obstaja možnost nepredvidljivih delovnih situacij, v katerih mora
delavec sam reševati manjše probleme.
Tej ravni
zahtevnosti praviloma ustreza znanje, pridobljeno z javno priznanim poklicnim
ali strokovnim izobraževanjem, ki traja do 2 leti.
IV.   
tarifni razred: dela, v okviru katerih se opravljajo zahtevna,
raznovrstnejša opravila na posameznih področjih bančnega poslovanja, ki
zahtevajo razumevanje obvestil iz pisanih, ustnih in grafičnih oblik ter v
večji meri samostojno reševanje manjših problemov.
Tej ravni
zahtevnosti praviloma ustreza znanje, pridobljeno z javno priznanim poklicnim
ali strokovnim izobraževanjem, ki traja najmanj 2 leti in pol.
V.    
tarifni razred: dela, v okviru katerih se opravljajo bolj zahtevna
opravila, zelo raznovrstna operativna opravila v okviru določene tehnologije,
na posameznih področjih bančnega poslovanja.
Tej ravni zahtevnosti praviloma ustreza
znanje, ki se pridobi z javno priznanim poklicnim ali strokovnim
izobraževanjem, ki traja 3 leta in mojstrskim, delovodskim ali poslovodskim
izpitom ali znanje, ki se pridobi z javno priznanim strokovnim izobraževanjem,
ki traja 4 ali 5 let.
Tipična
opravila so: opravila prodaje osnovnih storitev fizičnim osebam, blagajniška
opravila, računovodsko‑knjigovodska opravila, opravila plačilnega prometa, tajniška
opravila, operativna opravila vzdrževanja, nadziranja in programiranja sistemov
itd.
VI.   
tarifni razred: dela, v okviru katerih se opravljajo zelo zahtevna
opravila priprav, spremljave, kontrole, organiziranja in analiziranja delovnih
procesov, prodaje storitev ter vodenja, na posameznih področjih bančnega
poslovanja.
Tej ravni zahtevnosti praviloma ustreza
znanje po končanem višjem (univerzitetnem) strokovnem izobraževanju ali po
končanem višjem (neuniverzitetnem) strokovnem izobraževanju.
Tipična
opravila so: opravila na področju prodaje zahtevnejših storitev izbranim
fizičnim osebam in manjšim pravnim osebam, analiz, trgovanja in borznega
posredništva, zahtevnejša računovodsko‑knjigovodska opravila, opravila vezana
na vzdrževanje in spremljanje informacijske tehnologije, opravila na področju
revidiranja, opravila vezana na organiziranje dela in poslovanja banke in
vodstva, opravila v zvezi z vodenjem manjših poslovalnic itd.
VII. 
tarifni razred: dela, v okviru katerih se opravljajo zahtevna strokovna
opravila na področju podpore analiz, podpore pri načrtovanju. Podpore pri
organiziranju, strokovna dela na področju računovodstva in finančnega ter
komercialnega poslovanja.
Tej ravni zahtevnosti praviloma ustreza
znanje po končanem visokem strokovnem izobraževanju.
Tipična
opravila so: opravila na področju prodaje zelo zahtevnih storitev izbranim
fizičnim osebam ter zahtevnejšim manjšim in srednjim pravnim osebam, opravila samostojnega
analiziranja, zahtevnostna opravila na področju računovodstva, opravila vezana
na samostojno trgovanje in borzno posredništvo, na področju vzdrževanja in
implementiranja informacijske tehnologije, revidiranja, organiziranja delovnih
procesov itd.
VIII. tarifni
razred: dela, v okviru katerih se opravljajo visoko zahtevna opravila
načrtovanja, analiziranja, organiziranja in razvoja posameznih delovnih
procesov, oblikovanja novih teoretičnih in praktičnih rešitev, vodenja
poslovanja in svetovanja, na posameznih področjih bančnega poslovanja.
Tej ravni zahtevnosti praviloma ustreza
znanje po končanem univerzitetnem strokovnem izobraževanju.
Tipična
opravila so: opravila na področju prodaje kompleksnih storitev poslovno
najzahtevnejšim strankam, opravila v zvezi z razvojem tehnologij, projektiranja
razvoja in tehnologij, kontroliranja in analiziranja stanj in poslovanja, usmerjanja
procesov, pokrivanja področja pravnih opravil, vodenja skupin, večjih enot in
poslovalnic itd.
IX.   
tarifni razred: dela, v okviru katerih se opravljajo najbolj zahtevna
opravila analiziranja in upravljanja velikih sistemov, znanstveno‑raziskovalnega
dela, vodenja in svetovanja ter vodenja in organiziranja na nivoju uprav,
direktorjev in drugih delavcev s posebnimi pooblastili in odgovornostmi.
Tej ravni zahtevnosti praviloma ustreza
znanje, doseženo s specializacijo ali državnim izpitom po končanem visokem
univerzitetnem strokovnem izobraževanju, z magisterijem ali doktoratom.
Tipična opravila so na področju pravnih
opravil v zvezi z zastopanjem, svetovanjem, opravila v zvezi s svetovanjem
vodstvu, najzahtevnejša opravila na področju revidiranja, računovodstva in
finančnega svetovanja, vodenja in upravljanja itd.
15. člen
Z aktom o sistemizaciji lahko delodajalec
določi izpolnjevanje alternativnih zahtev: nižjo stopnjo izobrazbe delavca in
določeno število let ustreznih delovnih izkušenj ali ustreznih funkcionalnih
znanj. Pravice delavca, ki se odmerjajo po zahtevnosti delovnega mesta, se
določajo po tarifnem oziroma plačilnem razredu, v katerega je delovno mesto
razvrščeno.
1.12. Varni in zdravi pogoji dela
16. člen
(1) Delodajalec je dolžan pri
organizaciji in izvajanju delovnega procesa zagotavljati delavcem varne in
zdrave delovne razmere, v katerih ob normalni pazljivosti ter ustrezni strokovni
in delovni sposobnosti ne pride do poškodb ali zdravstvenih okvar.
(2) Delavec ima pravico ustno ali
pisno zahtevati od delodajalca, da se izvedejo predpisani ukrepi za varno in
zdravo delo. Dokler ukrepi za varno in zdravo delo niso zagotovljeni in je zaradi
tega ogroženo življenje ali zdravje delavca, lahko delavec delo v takšnih
okoliščinah odkloni.
(3) Delavec se je dolžan seznaniti in
spoštovati navodila delodajalca o zagotavljanju varnih in zdravih pogojev dela.
17. člen
Delodajalec je dolžan seznaniti sindikat o
ugotovitvah in predlogih pristojnih institucij, ki jih pridobi na sprejeto
pobudo sindikata.
18. člen
Delodajalec krije delavcu vse stroške
preventivnih zdravstvenih pregledov, na katere ga napoti, delavec pa jih je
dolžan opraviti.
1.13. Varstvo osebnih podatkov
19. člen
Obdelava osebnih podatkov, vključno s
posredovanjem le‑teh, ki jih banka pridobi o delavcu iz poslovnega razmerja,
izven namenov tega razmerja ni dovoljena.
1.14. Raba slovenskega jezika
20. člen
Vsi splošni akti pri delodajalcu so v
slovenščini, v skladu s področno zakonodajo. V slovenščini mora potekati tudi
notranje poslovanje pri delodajalcu, ki se nanaša na urejanje pravic in
dolžnosti iz delovnega razmerja, na dajanje pisnih in ustnih navodil in
obveščanje delavcev.
2. POGODBA O ZAPOSLITVI
2.1. Splošno
21. člen
(1) Pogodbo o zaposlitvi je dovoljeno
skleniti le za delovno mesto, ki je določeno v aktu o sistemizaciji
delodajalca. Pogodba o zaposlitvi mora biti skladna z zakonom, kolektivno
pogodbo dejavnosti in kolektivno pogodbo pri delodajalcu.
(2) Delavec se ne more odpovedati
neodtujljivim pravicam, določenim z zakonom, kolektivno pogodbo ali pogodbo o
zaposlitvi.
(3) Neodtujljive pravice so pravice,
ki izhajajo iz pogodbe o zaposlitvi, ki so osebne in ki jih delavec ne more
prenesti na drugega ter niso predmet dedovanja.
22. člen
(1) Če se pogodba o zaposlitvi sklepa
za vrsto dela, se v njej določijo delovna opravila, za katera je delavec zadolžen,
in osnovna plača za vrsto dela.
(2) Delodajalec delavca s sklenjeno
pogodbo o zaposlitvi za vrsto dela z odredbo seznani o:
-       
delovnih opravilih, za katere je delavec zadolžen,
-       
datumu nastopa dela,
-       
plačilu iz naslova odreditve delovnih opravil.
(3) Delavec lahko kadarkoli pisno
zahteva varstvo svojih pravic v zvezi z odredbo iz prejšnjega odstavka tega
člena, delodajalec pa se je dolžan najkasneje v 8 (osmih) dneh pisno opredeliti
do delavčeve zahteve. Delavčeva zahteva za varstvo pravic ne zadrži izvajanja
odredbe iz prejšnjega odstavka tega člena.
23. člen
Delodajalec je dolžan objaviti prosto
delovno mesto na svoji spletni strani oziroma v obliki, ki je običajna pri
delodajalcu.
2.2. Vsebina pogodbe
24. člen
(1) Pogodba o zaposlitvi vsebuje poleg
sestavin, ki jih določa zakon, še:
1.     
tarifni razred, v katerega sodi delovno mesto, za katerega se sklepa
pogodba o zaposlitvi,
2.     
plačilni razred, v katerega sodi delovno mesto, za katerega se sklepa
pogodba o zaposlitvi, če je tako določeno s splošnim aktom delodajalca,
3.     
kraj opravljanja dela,
4.     
določilo, da bo delavec v roku petih delovnih dni po nastopu dela prejel
obvestilo o številu dni letnega dopusta, ki mu pripada na dan sklenitve pogodbe
o zaposlitvi.
(2) Delodajalec se bo pri pripravi in
spremembah splošnih določil pogodbe o zaposlitvi, ki bo veljala za večino
delavcev, in bo temeljila na spremembi splošnega akta,
kolektivne pogodbe, delovne zakonodaje ali statusnih spremembah, posvetoval s
sindikatom.
2.3. Sprememba kraja opravljanja dela
25. člen
Delodajalec ne sme brez pisnega soglasja
odrediti dela v drugem kraju, ki je od njihovega prebivališča oddaljen več kot
uro vožnje v eno smer z javnim prevoznim sredstvom v normalnih voznih razmerah,
naslednjim delavcem:
-       
materi z otrokom do 3 (treh) let starosti,
-       
materi z otrokom do 7 (sedmih) let starosti in bi v drugem kraju delala
v deljenem delovnem času,
-       
edinemu skrbniku otroka starega do 7 (sedem) let,
-       
delavcu, ki skrbi za otroka z motnjami v razvoju,
-       
invalidu, ki predloži mnenje invalidske komisije, da vožnja v eno smer,
daljša od ene ure, negativno vpliva na njegovo zdravstveno stanje, 
-       
delavcu z več kot 60 %
telesno okvaro, ki predloži mnenje izbranega zdravnika, da vožnja v eno smer,
daljša od ene ure, negativno vpliva na njegovo zdravstveno stanje.
2.4. Odreditev drugega ustreznega dela
25.a člen
(1) Delodajalec lahko z namenom ohranitve
zaposlitve ali zagotovitve nemotenega poteka delovnega procesa delavcu pisno
odredi začasno opravljanje drugega ustreznega dela, kadar gre za nadomeščanje
začasno odsotnega delavca, pri čemer lahko taka odreditev traja, dokler traja
razlog nadomeščanja, vendar ne več kot 12 mesecev. Začasna odreditev ne vpliva
na sistem napredovanja, do katerega bi bil delavec upravičen, če do začasne
odreditve ne bi prišlo. 
(2) Odredba iz prejšnjega odstavka tega
člena mora vsebovati navedbo dela, ki ga je delavec dolžan opravljati, čas
trajanja opravljanja tega dela, organizacijsko enoto, v kateri bo delavec
delal, in način nagrajevanja, pri čemer je delavec upravičen najmanj do
izplačila, kot bi ga prejemal, če do odredbe ne bi prišlo.
2.5. Sprememba
ali sklenitev nove pogodbe o zaposlitvi zaradi spremenjenih okoliščin
26. člen
(1) Postopek spremembe pogodbe o
zaposlitvi ali sklenitve nove pogodbe o zaposlitvi se začne s ponudbo, ki vsebuje
kratko obrazložitev razlogov za ponudbo in predlog sprememb pogodbe o zaposlitvi
oziroma besedilo nove pogodbe o zaposlitvi.
(2) Druga pogodbena stranka odgovori na prejeto ponudbo najkasneje v roku 3 (treh) delovnih dni ali podpiše predlagano
spremembo pogodbe oziroma novo pogodbo. Za enak čas ponudba veže delodajalca.
Če v odgovoru poda spreminjevalne predloge, se pogodbeni stranki dogovarjata o
končnem besedilu sprememb pogodbe oziroma nove pogodbe.
(3) Če druga pogodbena stranka na ponudbo v roku iz prejšnjega odstavka ne odgovori ali ne podpiše predloga sprememb
pogodbe oziroma besedila nove pogodbe, se šteje, da s ponudbo ne soglaša.
(4) Če se v skladu z zakonom sklene pogodba
o zaposlitvi za določen čas z delavcem, ki je že zaposlen pri delodajalcu za
nedoločen čas, v času opravljanja dela po pogodbi o zaposlitvi za določen čas
mirujejo pravice, obveznosti in odgovornosti iz pogodbe o zaposlitvi za
nedoločen čas.
27. člen
V primeru, ko delodajalec s spremembo
splošnega akta v opisnem listu delovnega mesta, ki ga delavec zaseda, zgolj
spremeni naziv delovnega mesta, ne pa tudi ostale karakteristike tega delovnega
mesta (delovna opravila, odgovornost, pogoje za zasedbo ipd.), ohrani delavec
enako osnovno plačo, kot jo je imel pred spremembo.
2.6. Suspenz
pogodbe o zaposlitvi
28. člen
(1) Suspenz pogodbe o zaposlitvi je,
poleg primerov, določenih z zakonom, mogoč tudi iz naslednjih razlogov:
-       
izobraževanje delavca na lastno željo, če izobraževanje traja dlje časa,
-       
zaradi osebnih okoliščin delavca.
(2) Suspenz pogodbe se dogovori v
pisni obliki.
2.7. Posebnosti
pogodbe o zaposlitvi
2.7.1. Pogodba
o zaposlitvi za določen čas
29. člen
(1) Pogodba o zaposlitvi za določen
čas se lahko sklene tudi izven zakonsko določenih časovnih omejitev za izvedbo
del, ki so projektne narave in katerih vsebino in roke za izvedbo delodajalec
določi vnaprej v pisni obliki.
(2) Za projektno delo se šteje
razvojni proces, v katerem se izvajajo enkratne razvojne naloge z določenim
ciljem in rokom trajanja, ki je opredeljen kot projekt banke.
(3) Pogodba o zaposlitvi za določen
čas se lahko sklene tudi za opravljanje dela, za katero je v skladu s splošnim
aktom delodajalca določen mandat.
(4) Pogodba o zaposlitvi za določen čas se
lahko z novo zaposlenim delavcem sklene tudi zato, da se ugotovi, ali je
delavec sposoben opravljati delo, za katerega je sklenil pogodbo o zaposlitvi.
Tako delo lahko traja največ eno leto. Če delodajalec ugotovi, da delavec ni
sposoben opravljati dela, mu je dolžan ob izteku veljavnosti pogodbe plačati
namesto odpravnine, ki bi delavcu pripadala na podlagi zakona, odpravnino v
višini 1/5 delavčeve osnovne plače, določene s pogodbo o zaposlitvi, za vsak
mesec dela pri delodajalcu.
(5) Delodajalec
na pisno zahtevo sindikata največ dvakrat letno pisno sporoči sindikatu delež
zaposlenih za določen čas.
2.7.2. Delo
na domu
30. člen
(1) Delavec in delodajalec se lahko s
pogodbo o zaposlitvi dogovorita, da bo delavec opravljal delo, ki je predmet
pogodbe o zaposlitvi, na domu.
(2) Delavec in delodajalec se lahko tudi
dogovorita, da bo delo na domu trajalo določeno število ur ali dni v tednu, preostanek
ur ali dni do polne tedenske delovne obveznosti pa bo delavec na svojem
delovnem mestu.
(3) Pravice,
obveznosti, odgovornosti delavca in delodajalca se določijo s pogodbo o
zaposlitvi.
2.7.3. Sprememba
delodajalca
31. člen
(1) Delodajalec prevzemnik je dolžan
najmanj 5 (pet) delovnih dni pred prevzemom delavca na delo le‑tega obvestiti o
datumu in kraju nastopa dela.
(2) Delodajalec prevzemnik je dolžan
delavcu, ki bo prešel k njemu na delo, zagotavljati najmanj 12 (dvanajst)
mesecev enake pogodbene in druge pravice, kot jih je imel delavec pogodbeno
dogovorjene z delodajalcem prenosnikom.
(3) Prevzeti delavec ne sme imeti
nižje ravni pravic, kot delavci prevzemnika.
(4) Pred sklenitvijo pogodbe o
prevzemu delavcev lahko delodajalec prenosnik in delodajalec prevzemnik
skleneta s sindikati sporazum, s katerim se uredijo tudi ostale socialno
ekonomske pravice prevzetega delavca upoštevaje kontinuiteto delovne dobe in
solidarne oziroma subsidiarne materialne odgovornosti obeh delodajalcev za
terjatve delavca, kot to določa zakon.
2.8. Prenehanje
pogodbe o zaposlitvi
32. člen
Pred redno odpovedjo iz razloga
nesposobnosti ali krivdnega razloga oziroma pred izredno odpovedjo pogodbe o
zaposlitvi mora delodajalec delavcu omogočiti zagovor v razumnem roku, ki ne
sme biti krajši od petih delovnih dni, razen če obstajajo okoliščine, zaradi
katerih bi bilo od delodajalca neupravičeno pričakovati, da delavcu to omogoči,
kot npr. v primerih, ko je delodajalec sam žrtev kršitve, v primeru neuspešno
opravljenega poskusnega dela oziroma če delavec to izrecno odkloni ali če se
neopravičeno ne odzove povabilu na zagovor.
33. člen
(1) Delodajalec je dolžan na zahtevo
delavca obvestiti sindikat o uvedenem postopku odpovedi delavčeve pogodbe o
zaposlitvi.
(2) Delodajalec mora obravnavati
mnenje sindikata o uvedenem postopku odpovedi delavčeve pogodbe o zaposlitvi in
se do njega opredeliti do odpovedi pogodbe, če to mnenje prejme najkasneje 10
dni pred iztekom zakonskega prekluzivnega roka za odpoved pogodbe. V nasprotnem
primeru je dolžan to storiti najkasneje v roku 14 dni po prejemu mnenja.
2.8.1. Odpoved
pogodbe o zaposlitvi iz poslovnih razlogov
34. člen
(1) Delodajalec lahko delavcu odpove
pogodbo o zaposlitvi iz poslovnih razlogov, če delo delavca ni več potrebno
zaradi reorganizacije delovnega procesa, ekonomskih razlogov, zmanjšanja obsega
poslovanja, sprememb tehnologije, ukinitve organizacijske enote ali delovnega
mesta, za katerega je delavec sklenil pogodbo o zaposlitvi, in podobnih razlogov.
(2) Ugotavljanje presežnih delavcev se
pri delodajalcu izvede na ravni najnižje organizacijske enote, razen če se
delodajalec in sindikat do uvedbe postopka odpovedi pogodbe o zaposlitvi pisno
ne dogovorita drugače.
(3) Odpoved pogodbe o zaposlitvi iz
poslovnega razloga ni utemeljena:
-       
če ima delodajalec na delovnih mestih določene organizacijske enote, za
katera se zahteva enaka vrsta in stopnja izobrazbe kot za delovno mesto, ki ga
zaseda delavec, ki se mu odpoveduje pogodba o zaposlitvi, osebe, ki delajo
preko študentskega servisa, preko delodajalca, ki zagotavlja delo drugim
uporabnikom, ali če gre za upokojence;
-       
če analiza delovnega časa v času odpovedi izkazuje stalni presežek ur
delovne obveznosti na enakih ali podobnih delovnih mestih določene
organizacijske enote;
-       
(črtana).
35. člen
(1) Poleg primerov, določenih z
zakonom, delodajalec ne sme brez pisnega soglasja delavca odpovedati pogodbe o
zaposlitvi iz poslovnih razlogov:
-       
materam z otrokom do 3 (treh) let starosti in
-       
edinemu skrbniku otroka do 7 (sedmega) leta starosti.
(2) Ne glede na določilo prejšnjega
odstavka tega člena lahko delodajalec delavcu odpove pogodbo o zaposlitvi, če
mu hkrati ponudi sklenitev pogodbe o zaposlitvi za drugo ustrezno delo.
(3) Če delodajalec zahteva podatke o
izpolnjevanju pogojev starostne upokojitve od ZPIZ-a, je dolžan o tem sočasno
obvestiti delavca ter delavcu izročiti izvod prejete informacije.
36. člen
Delodajalec je dolžan delavca najkasneje 7
(sedem) delovnih dni pred redno odpovedjo pogodbe o zaposlitvi iz poslovnih
razlogov pisno obvestiti o nameravani odpovedi pogodbe. V pisnem obvestilu je
dolžan delavca seznaniti z razlogi odpovedi.
2.8.2. Odpoved
pogodbe o zaposlitvi iz poslovnih razlogov večjemu številu delavcev
37. člen
(1) Poleg obveznosti, ki jih določa
zakon, je dolžna uprava delodajalca v postopku odpovedi pogodb o zaposlitvi večjemu
številu delavcev iz poslovnih razlogov, sindikat obvestiti tudi o:
-       
analizi stanja z obrazložitvijo razlogov za prenehanje potrebe po delu
večjemu številu delavcev,
-       
poslovanju delodajalca v preteklem obdobju s prikazom stroškov
poslovanja.
(2) Analiza in podatki iz prejšnjega
odstavka tega člena morajo odražati resnično stanje poslovanja delodajalca in
biti posredovana na način, ki omogoča sindikatu celovit vpogled v postopek
ugotavljanja večjega števila presežnih delavcev.
38. člen
(1) Delodajalec ugotavlja presežne
delavce zlasti na podlagi naslednjih kriterijev za ugotavljanje presežnih delavcev:
-       
delovna uspešnost delavca,
-       
strokovna izobrazba delavca oziroma usposobljenost za delo in potrebna dodatna
znanja in zmožnosti,
-       
delovna doba,
-       
zdravstveno stanje delavca,
-       
socialno stanje delavca in njegove družine,
-       
število mladoletnih otrok.
(2) Prvi kriterij za ohranitev
zaposlitve je delovna uspešnost delavca. Ta kriterij je pri določanju presežnih
delavcev dovoljeno uporabiti le, če delodajalec v kolektivni pogodbi ali
splošnem aktu predhodno opredeli merila za ugotavljanje delovne uspešnosti.
Prednost pri ohranitvi zaposlitve ima delavec z višjo oceno delovne uspešnosti.
(3) Delodajalec in sindikat se pred
pričetkom postopka odpovedi pogodbe o zaposlitvi iz poslovnih razlogov večjemu
številu delavcev posvetujeta z namenom, da dosežeta sporazum o kriterijih za
ugotavljanje presežnih delavcev v skladu z zakonom, to kolektivno pogodbo in
podjetniško kolektivno pogodbo. Če sporazum ni dosežen, določi kriterije
delodajalec na podlagi zakona in kolektivne pogodbe.
(4) Presežni delavci se določajo v
okviru kategorij, ki jih opredeli uprava po predhodnem posvetovanju s
sindikatom.
2.8.3. Redna
odpoved pogodbe o zaposlitvi iz razloga nesposobnosti
39. člen
(1) Delodajalec lahko delavcu, ki ne
dosega pričakovanih rezultatov oziroma ne izpolnjuje zakonske ali druge pogoje
za opravljanje dela, zaradi česar ne izpolnjuje oziroma ne more izpolnjevati
pogodbenih ali drugih obveznosti iz delovnega razmerja (razlog nesposobnosti),
redno odpove pogodbo o zaposlitvi na način, določen z zakonom in s to
kolektivno pogodbo.
(2) Nedoseganje pričakovanih
rezultatov dela oziroma neizpolnjevanje pogojev za opravljanje dela, zaradi
česar delavec ne izpolnjuje pogodbenih ali drugih obveznosti, se ugotovi na
podlagi predhodno zbrane dokumentacije, ki mora izkazovati delavčeve rezultate
pri delu oziroma izpolnjevanje pogodbenih ali drugih obveznosti iz delovnega
razmerja za obdobje najmanj 30 (trideset) dni delavčeve prisotnosti na delu.
2.8.4. Redna
odpoved pogodbe o zaposlitvi iz krivdnih razlogov
40. člen
(1) Če delavec krši obveznosti,
določene s pogodbo o zaposlitvi, ali druge obveznosti iz delovnega razmerja,
določene s kolektivno pogodbo delodajalca ali splošnim aktom delodajalca, pa te
kršitve onemogočajo nadaljevanje delovnega razmerja pod pogoji iz pogodbe o
zaposlitvi, mu lahko delodajalec redno odpove pogodbo o zaposlitvi iz krivdnih
razlogov.
(2) Pred redno odpovedjo pogodbe o
zaposlitvi iz krivdnega razloga je dolžan delodajalec delavca pisno opozoriti
na izpolnjevanje delovnih obveznosti in možnost odpovedi v primeru ponovne
kršitve obveznosti.
(3) Opozorilo iz prejšnjega odstavka
tega člena je dolžan delodajalec posredovati delavcu najkasneje v roku
60 (šestdeset) dni od dneva, ko je izvedel za kršitev delovne ali
pogodbene obveznosti in
najkasneje v šestih mesecih od nastanka kršitve.
(4) Opozorilo, starejše od 9 (devetih)
mesecev, ne predstavlja procesne predpostavke za uvedbo postopka odpovedi
pogodbe o zaposlitvi iz krivdnih razlogov.
2.8.5. Odpovedni
roki
41. člen
(1) Če pogodbo o zaposlitvi odpoveduje
delavec, je odpovedni rok 1 (en) mesec, če s kolektivno pogodbo pri delodajalcu
ali pogodbo o zaposlitvi ni drugače določeno.
(2) V primeru redne odpovedi pogodbe o zaposlitvi s strani delodajalca
iz poslovnega razloga je odpovedni rok najmanj: 
-       
do enega leta zaposlitve pri delodajalcu 15 dni, 
-       
od enega do dveh let zaposlitve pri delodajalcu 30 dni, 
-       
nad dve leti zaposlitve in do vključno 20 let pri delodajalcu odpovedni
rok v trajanju 30 dni narašča za vsako izpolnjeno leto zaposlitve pri
delodajalcu za dva dni, največ pa do 60 dni, 
-       
nad 20 let zaposlitve pri delodajalcu je odpovedni rok 65 dni, 
-       
nad 25 let zaposlitve pri delodajalcu je odpovedni rok 80 dni, 
-       
nad 30 let zaposlitve pri delodajalcu je odpovedni rok 100 dni in 
-       
nad 35 let zaposlitve pri delodajalcu je odpovedni rok 120 dni.
(3) Če odpoveduje pogodbo o zaposlitvi
delodajalec delavcu iz razloga nesposobnosti, se upoštevajo odpovedni roki,
določeni z zakonom.
(4) V času odpovednega roka ima
delavec pravico do plačane odsotnosti z dela 4 (štiri) ure na teden zaradi
iskanja nove zaposlitve.
2.8.6. Prenehanje
pogodbe o zaposlitvi zaradi upokojitve
42. člen
(1) Delavec, ki se namerava upokojiti,
pisno sporoči delodajalcu svojo namero in datum upokojitve. V pisnem odgovoru
delodajalec seznani delavca z njegovimi pravicami in obveznostmi pri
delodajalcu ob prenehanju delovnega razmerja zaradi upokojitve.
(2) Če se delavec upokoji in ni mogel
izrabiti letnega dopusta iz razlogov na strani delodajalca, mu je dolžan
delodajalec za neizrabljen del letnega dopusta plačati odškodnino.
3. PRAVICE, OBVEZNOSTI IN ODGOVORNOSTI IZ DELOVNEGA
RAZMERJA
3.1. Pripravništvo
43. člen
(1) Pripravnik je delavec, ki prvič
začne opravljati delo ustrezno vrsti in stopnji njegove strokovne izobrazbe z
namenom, da se uvede in usposobi za samostojno opravljanje dela, za katero se
zahteva najmanj V. stopnja strokovne izobrazbe.
(2) Pripravniška doba traja glede na
zahtevano stopnjo strokovne izobrazbe:
-       
V. in VI/1. stopnja:                       4 mesece,
-       
VI/2. stopnja:                               6 mesecev,
-       
VII. ali več stopnja:                      9 mesecev.
(3) Pripravniška doba se lahko
skrajša, vendar ne za več kot polovico določenega trajanja pripravništva.
(4) Delodajalec lahko odloči, da
delavcu ni potrebno opravljati pripravništva oziroma da se pripravniška doba
skrajša, če je že pridobil ustrezne izkušnje na podobnih delih v kakršnikoli
obliki opravljanja dela (na primer pogodba o zaposlitvi, pogodba o delu, študentsko
delo).
44. člen
(1) Delodajalec je dolžan pripravnika
takoj po nastopu dela seznaniti z obveznostmi v času pripravništva:
-       
da se mora udeležiti vseh programov in oblik usposabljanja,
-       
da mora opravljati vse naloge, ki mu jih odredi mentor,
-       
da vodi dnevnik o svojem delu.
(2) Delodajalec mora pripravniku ob
pričetku dela določiti mentorja, na predlog mentorja lahko tudi inštruktorje in
mu v pisni obliki vročiti program pripravništva ter dati navodila za vodenje
dnevnika.
45. člen
(1) Pred iztekom pripravniške dobe
opravlja pripravnik pripravniški izpit, ki je sestavni in zaključni del
pripravništva.
(2) Pripravniški izpit je sestavljen
iz:
-       
splošnega dela, ki je enoten za vse pripravnike in zajema poznavanje
delodajalca (vloga, pomen, dejavnost itd.),
-       
posebnega dela, ki zajema preizkus znanja stroke in področja dela, za
katero se pripravnik usposablja.
46. člen
(1) Pripravnik opravlja pripravniški
izpit pred komisijo za pripravniški izpit.
(2) Komisijo za pripravniški izpit
sestavljata predsednik in dva člana, ki jih imenuje uprava delodajalca, oziroma
od nje pooblaščena oseba.
(3) Če pri delodajalcu ni dovolj
ustreznih strokovnjakov, lahko imenuje uprava, oziroma od nje pooblaščena
oseba, za predsednika ali člana komisije za pripravniški
izpit tudi zunanje strokovnjake.
(4) Mentor sodeluje pri delu komisije,
vendar ne more biti predsednik komisije ali njen član.
3.2. Poskusno delo
47. člen
(1) Poskusno delo opredeli delodajalec
in traja do vključno V. stopnje zahtevane strokovne izobrazbe največ
3 mesece in nad V. stopnjo zahtevane strokovne izobrazbe največ 6 mesecev.
(2) Poskusno delo se lahko podaljša v
primeru začasne odsotnosti od dela.
(3) Poskusnega dela ni dovoljeno
določiti delavcu, ki mu delodajalec odpove pogodbo o zaposlitvi s ponudbo nove.
48. člen
(1) Poskusno delo delavca spremlja
ocenjevalec ali komisija, ki ga imenuje uprava delodajalca, oziroma od nje
pooblaščena oseba.
(2) Ocenjevalec je dolžan delavcu
mesečno posredovati informacijo o uspešnosti poteka poskusnega dela in najmanj
5 (pet) delovnih dni pred iztekom poskusnega dela izdelati pisno oceno o delu
delavca na poskusnem delu, ter jo vročiti upravi delodajalca oziroma od nje
pooblaščeni osebi in delavcu na poskusnem delu.
49. člen
Če delavec ne opravi uspešno poskusnega
dela, mu lahko delodajalec odpove pogodbo o zaposlitvi, brez da bi mu predhodno
omogočil zagovor.
3.3. Osebni prejemki delavca
3.3.1. Splošna določila
50. člen
Delavcu pripadajo za delo, ki je predmet
pogodbe o zaposlitvi, naslednji osebni prejemki po tej kolektivni pogodbi:
-       
plača,
-       
nadomestila plače,
-       
drugi osebni prejemki,
-       
povračila stroškov v zvezi z delom,
-       
druga plačila.
51. člen
(1) S podatki o višini prejemkov iz
delovnega razmerja posameznega delavca je potrebno ravnati v skladu z zakonom,
ki ureja področje varstva osebnih podatkov, in internimi akti pri delodajalcu.
(2) Delavcu mora biti ob izplačilu
plače vročen pisni obračun, iz katerega so razvidni elementi obračuna plače,
nadomestil in ostalih prejemkov ter odtegljajev.
(3) Delodajalec je na zahtevo delavca
dolžan delavcu pojasniti višino in način njegovih obračunanih in izplačanih
prejemkov.
52. člen
(1) Delavci s sklenjeno pogodbo o
zaposlitvi za krajši delovni čas od polnega delovnega časa in delavci, ki
delajo pri več delodajalcih, so upravičeni do povračil stroškov v zvezi z delom
skladno s pogodbo o zaposlitvi.
(2) Delavci iz prejšnjega odstavka
tega člena so upravičeni do drugih osebnih prejemkov sorazmerno delovnemu času,
določenem v pogodbi o zaposlitvi.
(3) Prvi in drugi odstavek tega člena
se ne uporabljata za delavce, ki delajo krajši delovni čas od polnega na
podlagi predpisov s področja invalidskega, pokojninskega in zdravstvenega
zavarovanja.
3.3.2. Plača
53. člen
Plača je sestavljena iz: 
-       
osnovne plače, 
-       
dodatkov, 
-       
dela plače za delovno uspešnost v skladu z določili te kolektivne
pogodbe in 
-       
dela plače za poslovno uspešnost v skladu z določili te kolektivne
pogodbe.
3.3.2.1. Osnovna plača
54. člen
(1) Osnovna plača delavca za polni
delovni čas in normalne delovne pogoje je najmanj enaka vrednosti delovnega
mesta, za katerega je delavec sklenil pogodbo o zaposlitvi.
(2) Vrednost delovnega mesta se lahko
izrazi s plačilnim razredom ali na drug vrednostni način.
(3) Vrednost delovnega mesta ne more
biti nižja od najnižje osnovne plače tarifnega razreda, v katerega sodi to
delovno mesto.
(4) Najnižje osnovne plače posameznih
tarifnih razredov določa tarifna priloga te kolektivne pogodbe.
55. člen
(1) Delovna mesta se razvrščajo v
tarifne razrede glede na stopnjo strokovne izobrazbe, ki se zahteva za opravljanje
dela na posameznem delovnem mestu. Število tarifnih razredov določa tarifna
priloga te kolektivne pogodbe.
(2) Če se delovna mesta po zahtevnosti
v okviru tarifnih razredov razvrščajo v plačilne razrede, mora imeti vsak
tarifni razred najmanj 3 (tri) plačilne razrede.
(3) Če je v okviru tarifnega razreda
oblikovanih pet ali manj plačilnih razredov, razlika med najnižjim in najvišjim
plačilnim razredom ne more biti manjša od 15% vrednosti najnižjega plačilnega
razreda tega tarifnega razreda. Če je v okviru tarifnega razreda oblikovanih
več kot pet plačilnih razredov, razlika med najnižjim in najvišjim plačilnim
razredom ne more biti manjša od 20% vrednosti najnižjega plačilnega razreda
tega tarifnega razreda.
56. člen
Delavec pripravnik ima pravico do plače v
višini 80% osnovne plače za delovno mesto, za katero je sklenil pogodbo o
zaposlitvi kot pripravnik, in do drugih osebnih prejemkov, ki jih določa zakon,
ta kolektivna pogodba, kolektivna pogodba delodajalca ali splošni akt
delodajalca.
3.3.2.2. Napredovanje delavca
57. člen
(1) Napredovanje delavca pomeni:
-       
navpično napredovanje, ko delavec napreduje med različnimi delovnimi
mesti (prehod na višje vrednoteno delovno mesto) in
-       
vodoravno napredovanje, ko delavec napreduje na istem delovnem mestu.
(2) Delodajalec, ki ima uveden sistem
napredovanja, oziroma delodajalec, ki tak sistem namerava uvesti, je dolžan
predhodno v kolektivni pogodbi oziroma v splošnem aktu, če kolektivne pogodbe
nima, opredeliti kriterije in merila za napredovanje.
3.3.2.3. Dodatki
3.3.2.3.1 Splošna določila
58. člen
(1) Dodatki so:
-       
dodatki za pogoje dela, ki izhajajo iz razporeditve delovnega časa, ki
je za delavca manj ugoden,
-       
dodatki za pogoje dela, ki izhajajo iz posebnih obremenitev pri delu,
neugodnih vplivov okolja in nevarnosti pri delu,
-       
dodatek za delovno dobo,
-       
ostali dodatki v skladu s to kolektivno pogodbo, kolektivno pogodbo pri
delodajalcu ali splošnim aktom pri delodajalcu.
(2) Dodatki iz prve in druge alinee
prvega odstavka tega člena se obračunajo le za čas, ko delavec dela v pogojih,
zaradi katerih mu dodatek pripada, in se obračunavajo v odstotku od osnovne
plače delavca.
(3) Dodatek za delovno dobo se
obračunava v odstotku od osnovne plače delavca.
3.3.2.3.2 Dodatki za pogoje dela, ki izhajajo iz razporeditve
delovnega časa
59. člen
(1) Delavec, ki dela v posebnih
pogojih dela, ki izhajajo iz razporeditve delovnega časa, ki je za delavca manj
ugoden, je za čas dela v teh pogojih upravičen do dodatkov:
-       
za nočno delo 
-       
nadurno delo 
-       
za delo v nedeljo 
-       
za delo na praznike in dela proste dneve po zakonu
-       
za delo v izmeni v popoldanskem ali nočnem času
-       
za delo v soboto
-       
za delo v deljenem delovnem času – prekinitev dela ene ure in več
-       
pripravljenost na delo na delovne dni
-       
pripravljenost na delo na dela proste dni.
Dodatek za delo v soboto in dodatek za
nadurno delo se izključujeta.
(2) Višina dodatkov je določena v
tarifni prilogi te kolektivne pogodbe.
3.3.2.3.3. Dodatki za pogoje dela, ki izhajajo iz posebnih
obremenitev pri delu
60. člen
(1) Delavcu pripadajo dodatki za naslednje
pogoje dela, ki izhajajo iz posebnih obremenitev pri delu, neugodnih vplivov
okolja in nevarnosti pri delu:
-       
blagajniški riziko
-       
trezorsko soključarstvo ali hrambo šifer trezorja
-       
prevoz trezorskih vrednosti preko državne meje
-       
nošenje orožja
-       
delo v prostorih brez naravne osvetlitve.
(2) Iz naslova blagajniškega rizika je
delavec upravičen do dodatka za odgovornost, ki jo ima za pravilno stanje gotovine
oziroma za pokrivanje morebitnega manjka gotovine ob njenem zaključevanju v
skladu z delovnimi navodili delodajalca.
(3) Iz naslova trezorskega
soključarstva je delavec upravičen do dodatka zaradi odgovornosti, ki jo ima
glede hrambe ključev ali šifer trezorja po postopkih trezorskega poslovanja, in
sicer glede ključa ves čas, ko ima ključ v hrambi, glede šifer pa za čas, ko je
odgovoren za stanje v trezorju. Delavec je upravičen do enega dodatka ne glede
na to, koliko ključev in/ali šifer trezorja hrani.
(4) Iz naslova nošenja orožja pripada
delavcu dodatek na dan, ko nosi orožje v skladu s predpisi.
(5) Iz naslova dela v prostorih brez
naravne osvetlitve pripada delavcu dodatek za čas, ki traja najmanj polovico
delavčeve dnevne delovne obveznosti in dela v prostorih brez naravne svetlobe.
(6) Višina dodatkov je določena v
tarifni prilogi te kolektivne pogodbe.
3.3.2.3.4. Dodatek za delovno dobo
61. člen
Delavci, ki so imeli na dan 1. 7. 2004
pravico do dodatka za delovno dobo najmanj v višini 0,5% od osnovne plače za
vsako izpolnjeno leto delovne dobe, ohranijo tak dodatek, razen če je s
podjetniško kolektivno pogodbo ali pogodbo o zaposlitvi določen višji dodatek.
Ostalim delavcem pripada dodatek za delovno
dobo v višini najmanj 0,1% od osnovne plače delavca za polni delovni čas za
vsako izpolnjeno leto delovne dobe.
3.3.2.3.5. Ostali dodatki
Dodatek za stalnost
62. člen
Delodajalec lahko v kolektivni pogodbi ali
splošnem aktu opredeli dodatek za stalnost.
Dodatek za mentorstvo
63. člen
Mentorju, ki usposablja pripravnika za
samostojno delo po programu pripravništva, pripada dodatek za mentorstvo na
dan, ko opravlja to delo, v višini 0,4% od povprečne plače na zaposleno osebo v
RS po zadnjem objavljenem podatku Statističnega urada RS.
3.3.2.4. Plačilo za delovno uspešnost
64. člen
(1) Delavcu pripada plača na podlagi
delovne uspešnosti v skladu s kriteriji in merili, ki jih določa kolektivna
pogodba delodajalca. Če delodajalec nima sklenjene kolektivne pogodbe, je
dolžan v 6 mesecih od podpisa te KPDb s sindikatom podpisati dogovor o
določitvi kriterijev in meril za ugotavljanje in nagrajevanje delovne uspešnosti
delavca.
(2) Pri določanju delovne uspešnosti
delavca se upošteva zlasti:
-       
kvaliteta dela,
-       
količina dela,
-       
gospodarnost pri delu,
-       
odnos do sodelavcev in strank.
(3) Uprava delodajalca določi obseg
sredstev, namenjenih za plače na podlagi delovne uspešnosti in dinamiko
izplačila. Ta znesek ne more biti manjši od 7% sredstev, namenjenih za
izplačilo osnovnih mesečnih plač delavcev po kolektivni pogodbi, in se
izplačuje praviloma mesečno oziroma najmanj enkrat letno.
3.3.2.5. Plačilo za poslovno uspešnost
65. člen
S kolektivno pogodbo pri delodajalcu se
morajo dogovoriti pogoji, način in višina plačila na podlagi uspešnosti
poslovanja.
3.3.3. Nadomestila plače
66. člen
(1) Delavcu pripadajo nadomestila
plače pod pogoji in v primerih, določenih z zakonom.
(2) Ne glede na določilo prejšnjega
odstavka tega člena, pripada delavcu nadomestilo plače za čas odsotnosti z dela
zaradi bolezni ali poškodbe v višini, kot jo določa tarifna priloga k tej
kolektivni pogodbi.
(3) Če je del plače tudi plačilo za
poslovno uspešnost, je le to izključeno iz osnove za izračun nadomestila plače.
67. člen
Delavec, ki je bil v bolniškem staležu
zaradi trpinčenja, diskriminacije spolnega ali drugega nadlegovanja, kar
ugotovi uprava s sklepom oziroma sodišče s pravnomočno sodbo, ima pravico do
100% nadomestila plače za čas tega bolniškega staleža.
3.3.4. Drugi osebni prejemki
3.3.4.1. Regres
68. člen
(1) Delavcu se enkrat letno,
najkasneje do 31. maja, izplača regres za letni dopust najmanj v višini,
kot jo določa tarifna priloga k tej kolektivni pogodbi oziroma kolektivna
pogodba pri delodajalcu.
(2) Če delavec pridobi pravico do
izrabe letnega dopusta po 31. maju tekočega leta, mu je dolžan delodajalec
izplačati regres za letni dopust takrat, ko to pravico pridobi.
(3) Če delavec v tekočem letu ne
izpolni pogoja za izrabo polnega letnega dopusta, je upravičen do sorazmernega
dela regresa za letni dopust.
(4) Delavec, ki ima sklenjeno pogodbo
o zaposlitvi za delovni čas, krajši od polnega, je upravičen le do sorazmernega
dela regresa iz prvega odstavka tega člena.
(5) Delavec, ki ima sklenjeno pogodbo
o zaposlitvi za delovni čas, krajši od polnega, na podlagi pravnomočne odločbe
Zavoda za pokojninsko in invalidsko zavarovanje ali predpisov o zdravstvenem
zavarovanju ali na osnovi predpisov o starševskem dopustu, je upravičen do
regresa po tej kolektivni pogodbi v skladu z zakonom.
(6) V primeru nelikvidnosti
delodajalca, ki jo ugotovi Banka Slovenije in s tem v zvezi izda določene
ukrepe, se regres za letni dopust izplača najkasneje do 1. novembra
tekočega leta.
3.3.4.2. Odpravnina ob upokojitvi
69. člen
Delavcu, ki se upokoji na dan, ko izpolni vse
pogoje za starostno upokojitev, pripada odpravnina v višini 3 (treh) povprečnih
mesečnih plač v Republiki Sloveniji za pretekle 3 (tri) mesece oziroma v
višini 3 (treh) povprečnih mesečnih plač delavca za pretekle 3 (tri) mesece, če
je to za delavca ugodneje.
Delavcu, ki se upokoji kasneje, pripada
odpravnina najmanj v višini 2 (dveh) povprečnih mesečnih plač v Republiki
Sloveniji za pretekle 3 (tri) mesece oziroma v višini 2 (dveh) povprečnih
mesečnih plač delavca za pretekle 3 (tri) mesece, če je to za delavca ugodneje.
(3) Višina odpravnine iz prvega odstavka
tega člena pripada tudi delavcu, ki dela krajši delovni čas po predpisih iz
pokojninsko-invalidskega zavarovanja.
3.3.4.3. Odpravnina pri odpovedi pogodbe o zaposlitvi iz
poslovnih razlogov ali iz razloga nesposobnosti
70. člen
(1) Delodajalec, ki odpove pogodbo o
zaposlitvi iz poslovnih razlogov ali iz razlogov nesposobnosti v skladu
z zakonom, je dolžan izplačati delavcu odpravnino v višini
1/3 delavčeve povprečne mesečne plače, ki jo je prejel ali bi jo prejel, če bi
delal, za vsako leto dela pri delodajalcu. Osnova za izračun odpravnine je
plača delavca v zadnjih 3 (treh) mesecih pred odpovedjo pogodbe o zaposlitvi,
za vsako leto dela pri delodajalcu. V ostalih primerih odpovedi pogodbe o
zaposlitvi iz razloga nesposobnosti pripada delavcu odpravnina v skladu z
zakonom.
(2) Višina odpravnine ne sme presegati
14‑kratnika osnove iz prejšnjega odstavka tega člena.
(3) V primeru, ko delavec zaradi
odpovedi pogodbe o zaposlitvi iz poslovnih razlogov sprejme ponudbo za neustrezno
delo in nižjo osnovno plačo, mu pripada sorazmerni del odpravnine. Sorazmerni
del odpravnine predstavlja razliko med odpravnino, izračunano na podlagi
delavčeve prejšnje plače, in odpravnino na podlagi njegove plače na neustreznem
delu. Delodajalec je dolžan delavcu plačati sorazmerni del odpravnine pred
nastopom dela na neustreznem delovnem mestu.
3.3.4.4. Jubilejne nagrade
71. člen
(1) Delavcu pripada jubilejna nagrada
za 10, 20, 30 let in 40 let neprekinjene delovne dobe pri zadnjem delodajalcu.
(2) Jubilejna nagrada se izplača v
roku 1 meseca po izpolnitvi pogojev iz te točke.
(3) Višina jubilejne nagrade se določi
v tarifni prilogi.
(4) Za prekinitev delovne dobe v
smislu prvega odstavka tega člena se šteje vsako prenehanje delovnega razmerja
pri delodajalcu.
3.3.4.5. Solidarnostna pomoč
72. člen
(1) Delavcu oziroma njegovim ožjim
družinskim članom (zakoncu oziroma zunajzakonskemu partnerju, otrokom,
posvojencem, staršem, posvojiteljem, rejnikom, rejencem) pripada solidarnostna
pomoč v naslednjih primerih:
-       
smrti delavca,
-       
smrti v družini delavca,
-       
elementarni nesreči ali požaru, ki prizadene delavca in njegovo družino,
-       
nastanek invalidnosti delavca.
(2) O solidarnostni pomoči v primeru
daljše bolezni delavca, v primeru izjemnih socialnih težav delavca in njegove
družine ali v primeru telesne okvare delavca odloči delodajalec na predlog
sindikata ali delavca.
(3) Zneske solidarnostne pomoči za
primere iz prvega odstavka določa kolektivna pogodba pri delodajalcu ali splošni
akt delodajalca.
(4) Ob polni invalidski upokojitvi
pripada delavcu solidarnostna pomoč zaradi invalidnosti in odpravnina ob upokojitvi.
3.3.5. Povračila v zvezi z delom
3.3.5.1. Povračilo stroškov prevoza na delo in z dela
73. člen
(1) Delavec je upravičen do povračila
stroška prevoza na delo in z dela za dan prisotnosti na delu za razdaljo od
bivališča, s katerega prihaja na delo, do kraja, na katerem opravlja delo,
v skladu s kolektivno pogodbo pri delodajalcu ali splošnimi
akti delodajalca.
(2) Delavec je upravičen do povračila
stroška prevoza na delo in z dela po najkrajših in najcenejših relacijah rednih
linijskih prog javnih prevoznih sredstev.
(3) Če delodajalec organizira
brezplačen prevoz na delo in z dela, delavec ni upravičen do povračila stroška
tako organiziranega prevoza na delo in z dela.
(4) Sprememba bivališča delavca, s
katerega prihaja na delo, kar ima za posledico povišanje stroška prevoza na
delo in z dela, ne vpliva na višino povračila stroškov prevoza, razen če se
delavec in delodajalec dogovorita drugače.
(5) Če delavec med trajanjem pogodbe o
zaposlitvi spremeni bivališče, s katerega prihaja na delo, s čimer se stroški
prevoza na delo in z dela znižajo, ima pravico do povračila dejanskih stroškov
prevoza iz prvega odstavka tega člena.
(6) Delavcem, ki delajo v drugem kraju
v deljenem delovnem času in prekinitev traja več kot 2 (dve) uri, pripadajo v
času dnevne prekinitve prevozni stroški na način in pod pogoji, ki jih določa
kolektivna pogodba pri delodajalcu.
(7) Višina povračila stroška prevoza
na delo in z dela se določi v tarifni prilogi k tej kolektivni pogodbi.
3.3.5.2. Povračilo stroškov prehrane med delom
74. člen
(1) Delodajalec je delavcem dolžan
zagotoviti brezplačen topel obrok v skladu s smernicami zdrave prehrane, ki jih
je sprejelo pristojno ministrstvo, ali povračilo stroškov prehrane med delom.
(2) Če delavec iz utemeljenih
zdravstvenih razlogov toplega obroka ne more uživati, je upravičen do povračila
stroškov za prehrano med delom.
(3) Delavec je upravičen do toplega
obroka ali do povračila stroškov za prehrano med delom, če je prisoten na delu
vsaj 4 ure na dan.
3.3.5.3. Povračila stroškov za službena potovanja
75. člen
(1) Delavci so upravičeni do povračila
stroškov za službena potovanja, in sicer do dnevnic za stroške prehrane,
kilometrine oziroma povračila prevoznih stroškov, prenočišča ter drugih
stroškov, povezanih s službeno potjo, v skladu s kolektivno pogodbo pri
delodajalcu ali splošnim aktom delodajalca.
(2) Povračilo stroškov za službeno
potovanje pripada delavcu za ves čas trajanja službene poti.
3.3.6. Druga plačila
3.3.6.1. Pogodbena kazen
76. člen
V primeru nezakonite izredne ali
redne odpovedi pogodbe o zaposlitvi iz krivdnega razloga, ki je ugotovljena s pravnomočno sodbo sodišča, je
delodajalec dolžan delavcu plačati pogodbeno kazen v znesku najmanj treh povprečnih
plač pri delodajalcu v zadnjih treh mesecih pred odpovedjo pogodbe.
3.3.6.2. Zavarovanja
77. člen
Kolektivno dodatno prostovoljno pokojninsko
zavarovanje dogovorita delodajalec in sindikat s posebno pogodbo.
78. člen
(1) Delodajalec je dolžan delavce, ki
delajo na delovnih mestih s povečano nevarnostjo, opredeljeno v oceni tveganja,
nezgodno zavarovati do višine in pod pogoji, ki se
določi sporazumno med njim in sindikatom.
(2) Če so nezgodno zavarovani vsi
delavci pri delodajalcu, se šteje, da so izpolnjene obveznosti delodajalca iz
prvega odstavka tega člena.
3.3.6.3. Službena uniforma
79. člen
Če delodajalec predpiše obvezno uporabo
službene uniforme, mora tudi določiti količino te uniforme ter način povračila
stroškov v zvezi z vzdrževanjem le‑te.
3.4. Delovni čas
3.4.1. Splošno določilo
80. člen
(1) Delovni čas je efektivni delovni
čas in čas odmora med delom, ter čas upravičenih odsotnosti z dela v skladu z
zakonom, to kolektivno pogodbo in kolektivno pogodbo delodajalca ali splošnimi
akti delodajalca.
(2) Efektivni delovni čas je vsak čas,
v katerem delavec dela, kar pomeni, da je na razpolago delodajalcu in
izpolnjuje svoje delovne obveznosti iz pogodbe o zaposlitvi.
(3) V efektivni delovni čas se
vključuje tudi čas, ki je potreben za pripravo in zaključek dela.
3.4.2. Odločanje o delovnem času
81. člen
(1) O delovnem času odloča delodajalec
v skladu z zakonom in kolektivno pogodbo.
(2) Delavec lahko zaradi potreb
usklajevanja družinskega in poklicnega življenja pisno predlaga drugačno
razporeditev delovnega časa. Če delovni proces to omogoča, lahko delodajalec
ugodi njegovemu predlogu in pisno utemelji svojo odločitev.
3.4.3. Tedenski delovni čas
82. člen
(1) Tedenski delovni čas znaša največ
40 (štirideset) ur.
(2) Delovni čas v tednu je razporejen
najmanj na 4 (štiri) delovne dni.
3.4.4. Delovni čas pri gotovinskih
poslih s strankami
83. člen
Delavec, ki opravlja izključno gotovinske
posle s strankami, sme ta dela opravljati neprekinjeno največ 6 (šest) ur in 30
(trideset) minut dnevno, pri čemer se odmor med delom v trajanju 30 (trideset)
minut ne šteje za prekinitev dela.
3.4.5. Izmenski delovni čas
84. člen
(1) Izmensko delo je delo, ki se
stalno izmenoma opravlja v dopoldanski, popoldanski ali tudi nočni izmeni.
(2) Za delo v popoldanski izmeni se
šteje delo, če delavec izpolni 75 odstotkov in več svojega delovnega časa po
12. uri.
(3) Za delo v nočni izmeni se šteje
delo, če delavec izpolni 75 odstotkov in več svojega delovnega časa po
22. uri.
(4) Za delo v izmeni se šteje tudi
delo, ki se opravlja po razporedu 12 (dvanajst) ur, sledi mu 12 (dvanajst) ur
počitka oziroma, ko se delo opravlja 12 (dvanajst) ur ponoči in mu sledi 24
(štiriindvajset) ur počitka.
3.4.6. Deljen delovni čas
85. člen
(1) Za delo v deljenem delovnem času
se šteje delo, ki ga delavec opravlja s prekinitvijo med dvema deloma dnevnega
delovnega časa, prekinitev pa traja več kot 1 (eno) uro.
(2) Dnevni odmor (30 minut) se obvezno
koristi v času med obema deloma dnevne delovne obveznosti. Odmor se ne všteva v
čas prekinitve dela, pač pa skupaj s prekinitvijo predstavlja čas, ko delavec
med obema deloma dnevne delovne obveznosti ne dela (najmanj več kot 1 uro in
30 minut).
(3) Delavcu, ki dela s krajšim
delovnim časom od polnega na delovnem mestu, na katerem je uveden deljen delovni
čas, se omogoči delo brez prekinitve, če je to mogoče.
3.4.7. Pripravljenost na delo izven
rednega delovnega časa
86. člen
Za pripravljenost na delo gre, kadar je
delavec izven rednega delovnega časa na podlagi predhodnega pisnega naloga
delodajalca dosegljiv v času, določenem v pisnem nalogu, ter v tem času
pripravljen za takojšen prihod na delo oziroma opravljanje odrejenih delovnih
zadolžitev.
3.4.8. Delo s krajšim delovnim časom
od polnega v primerih, ko to terjajo koristi otroka
87. člen
Delavec ima pravico delati s krajšim
delovnim časom v skladu z zakonom, ki ureja starševsko varstvo.
88. člen
(1) Delodajalec in delavec se lahko s
pogodbo o zaposlitvi dogovorita, da delavec prične delati s krajšim delovnim
časom v primerih:
-       
kadar je otrok potreben skrbnejše materine nege zaradi pogostih obolenj
ali slabšega zdravstvenega stanja, po predhodnem mnenju ustrezne zdravstvene
službe,
-       
kadar to terjajo druge koristi predšolskega otroka,
-       
če so v družini 3 (trije) ali več mladoletnih otrok.
(2) Delavec lahko predlaga delodajalcu
sklenitev pogodbe o zaposlitvi v smislu prvega odstavka tega člena, delodajalec
pa se je dolžan v roku 15 dni do tega predloga opredeliti in svojo odločitev
pisno utemeljiti.
(3) Pravice in obveznosti, ki izhajajo
iz dela s krajšim delovnim časom, opredelita delodajalec in delavec v pogodbi o
zaposlitvi.
(4) Delodajalec si bo prizadeval na
predlog delavca zagotoviti slednjemu delo v dopoldanskem delovnem času.
3.4.9. Nadurno delo
89. člen
(1) Delavci morajo delati preko
polnega delovnega časa (nadurno delo) v vseh izjemnih, nujnih ali nepredvidenih
primerih, določenih v zakonu o delovnih razmerjih in drugih zakonih ter še v
naslednjih primerih:
-       
kadar je zaradi odredb državnih organov ali intervencijskih predpisov
potrebno opraviti naloge v določenem roku in je nespoštovanje rokov
sankcionirano ali bi delodajalcu zaradi neizvršenih nalog nastala večja škoda,
-       
kadar je potrebno opraviti nujna dela nenadno odsotnega delavca in dela
ni mogoče odložiti.
(2) Nadurno delo se lahko odredi ustno
ali pisno. Če je bilo odrejeno ustno, se delavcu vroči pisni nalog naknadno,
vendar najkasneje do konca delovnega tedna po opravljenem nadurnem delu.
90. člen
Poleg primerov, navedenih v zakonu, je za
delo preko polnega delovnega časa potrebno pridobiti predhodno soglasje matere
z otrokom do 5 (petega) leta starosti.
3.4.10. Evidentiranje delovnega časa
91. člen
(1) Način evidentiranja prisotnosti in
odsotnosti z dela, obračunavanja prisotnosti in odsotnosti in način
obračunavanja izpolnjevanja delovne obveznosti določi delodajalec. Način
evidentiranja prisotnosti mora zagotavljati trajnost, točnost, razvidnost in
dostopnost podatkov o delavčevi prisotnosti na delu.
(2) Vsako preseganje tedenske in
mesečne delovne obveznosti, ki ga odredi pooblaščena oseba delodajalca, se mora
v celoti evidentirati. Če delavec na zahtevo delodajalca v času dnevne
prekinitve deljenega delovnega časa dela, mu delodajalec te ure evidentira kot
prisotnost na delu.
(3) Delavec ni dolžan delati izven
okvira dnevnega delovnega časa, kamor se všteva tudi delo v času prekinitve iz
prejšnjega odstavka, ki ga določi delodajalec, če mu takšno delo ni bilo
predhodno odrejeno s strani pooblaščene osebe. Navedeno ne velja za odreditev
dela preko polnega delovnega časa, ki se odreja v skladu z zakonom.
(4) Delodajalec mora delavcu omogočiti
in pisno odrediti koriščenje ur, opravljenih izven okvira povprečne tedenske
delovne obveznosti na podlagi odredbe delodajalca, praviloma v roku treh
mesecev, najkasneje pa v roku 6 (šestih) mesecev.
(5) Če delodajalec ne ravna v skladu s
prejšnjim odstavkom tega člena, je dolžan delavcu plačati tako opravljene ure
praviloma v roku 6 (šestih) mesecev, najkasneje pa ob izplačilu januarske plače
naslednjega koledarskega leta.
3.5. Letni dopust
92. člen
Delavec, ki po 31. 3. tekočega leta izpolni
pogoje za upokojitev in se v tem letu upokoji, ter delavec, ki mu je po 31. 3.
tekočega leta odpovedana pogodba o zaposlitvi iz poslovnih razlogov, ima pred
upokojitvijo oziroma pred iztekom odpovednega roka pravico izrabiti celotni
letni dopust za tekoče leto.
93. člen
(1) Minimalno število dni letnega
dopusta znaša 4 (štiri) tedne, kar pomeni 16 delovnih dni v 4 (štiri) dnevnem
delovnem tednu, 20 delovnih dni v 5 (pet) dnevnem delovnem tednu in 24 delovnih
dni v 6 (šest) dnevnem delovnem tednu.
(2) O dolžini letnega dopusta mora
biti delavec pisno obveščen najkasneje do 31. 3. tekočega leta.
(3) Način odreditve in evidentiranja
izrabe letnega dopusta določi delodajalec.
(4) Delodajalec lahko delavcu odreče
izrabo letnega dopusta v času delavčevega predlaganega časovnega termina, če bi
odsotnost delavca resneje ogrozila delovni proces.
94. člen
Kriteriji za določanje števila dni letnega
dopusta so:
-       
delovna doba delavca,
-       
delovne razmere,
-       
posebne socialne in zdravstvene razmere in
-       
starost delavca.
95. člen
Pri odmeri letnega dopusta se upoštevajo
osnove za odmero, ki veljajo v času odmere letnega dopusta, razen v primerih,
ko je s to kolektivno pogodbo drugače določeno.
96. člen
(1) Letni
dopust se delavcu določi po kriteriju delovne dobe delavca:

od 0 do 5 let 

21 dni, 


od 5 do 10 let 

22 dni, 


od 10 do 15 let 

23 dni, 


od 15 do 20 let 

25 dni, 


od 20 do 25 let 

26 dni,


od 25 do 30 let 

27 dni,


od 30 do 35 let 

28 dni,


od 35 do 40 let 

29 dni in


nad 40 let

30 dni.

(2) Pri odmeri letnega dopusta se
upoštevajo dopolnjena leta delovne dobe do 31.12. tekočega koledarskega leta.
(3) Kot delovna doba se šteje doba, ki
jo je delavec prebil na delu bodisi v delovnem razmerju doma ali v tujini,
bodisi pri opravljanju samostojne dejavnosti, kar je ustrezno potrjeno z vpisom
v delovno knjižico ali z odločbo organa pokojninskega zavarovanja, razen
dokupljene, beneficirane in posebne zavarovalne dobe.
(4) Delavec, ki je na dan uveljavitve
te kolektivne pogodbe zaposlen pri delodajalcu, ohrani obstoječe število dni
letnega dopusta na podlagi kriterija delovne dobe in zahtevnosti dela po do
sedaj veljavni kolektivni pogodbi dejavnosti, dokler tega števila po zgornji
tabeli ne preseže.
97. člen
(1) V odvisnosti od posebnih delovnih
razmer se odmeri delavcu, ki opravlja delo:
-       
v prostorih brez naravne osvetlitve                  1 dan
-       
v deljenem delovnem času                              2 dni
-       
v izmeni                                                            1
dan
-       
v nočnem delovnem času                               1 dan
vendar le v primeru, če dela v teh posebnih
delovnih razmerah stalno oziroma, če dela v izmeni v zaporedju.
(2) Delavcu, ki dela v zaprtem
prostoru brez naravne osvetlitve, v deljenem delovnem času, v izmeni oziroma v
nočnem delovnem času le občasno ali le del delovnega časa in delavcu, ki je
pričel z delom v navedenih delovnih razmerah med letom, se letni dopust v istem
koledarskem letu ponovno odmeri, če dela v teh delovnih razmerah več kot
polovico delovnega časa v koledarskem letu.
(3) V
odvisnosti od posebnih zdravstvenih in socialnih razmer delavca in njegove
družine se delavcu odmeri letni dopust v trajanju:

-       
  invalidu II. kategorije in delavcu z najmanj 60% telesno okvaro 

3 dni


-       
  invalidu III. kategorije

3 dni


-       
  delavcu, ki neguje in varuje težje telesno ali zmerno, težje in težko
  duševno prizadeto osebo 

1 dan


-       
  delavcu, ki neguje in varuje težje telesno ali zmerno, težje in težko
  duševno prizadetega otroka 

3 dni


-       
  edinemu skrbniku otrok, starih do 7. leta – za vsakega otroka 

1 dan


-       
  delavcu za vsakega otroka do 15. leta starosti

1 dan


-       
  starejšemu delavcu po zakonu

3 dni


-       
  delavcu, ki je na dan uveljavitve te kolektivne pogodbe zaposlen pri
  delodajalcu in je dopolnil 52 let in šest mesecev starosti 

3 dni


-       
  delavcu, ki je na dan uveljavitve te kolektivne pogodbe zaposlen pri
  delodajalcu in je dopolnil 56 let starosti

5 dni.

(4) Pravice do dodatnih dni letnega
dopusta iz zadnjih treh alinej prejšnjega odstavka tega člena se med seboj
izključujejo.
98. člen
S kolektivno pogodbo pri delodajalcu ali s
pogodbo o zaposlitvi se lahko dogovorijo ugodnejši ali dodatni kriteriji za
določitev letnega dopusta oziroma se kriteriji iz 96. in 97. člena te kolektivne pogodbe posebej ovrednotijo.
99. člen
(1) Delavec ima pravico trikrat po 1
(en) dan dopusta izrabiti na tisti dan, ki ga sam določi. O tem mora obvestiti
delodajalca najmanj 3 (tri) dni pred izrabo dopusta.
(2) Trikrat po 1 (en) dan dopusta
pomeni, da delavec tekom celega leta lahko kadarkoli izbere trikrat po 1 (en)
dan dopusta, vendar ne skupaj 2 (dva) ali 3 (tri) dni zaporedoma.
(3) Delodajalec lahko delavcu odreče
izrabo letnega dopusta iz tega člena, če bi odsotnost delavca resneje ogrozila
delovni proces.
100. člen
Razpored izrabe letnega dopusta se določi s
planom izrabe letnega dopusta, ki ga za delavce posameznih organizacijskih enot
potrdi pooblaščena oseba, najkasneje do konca meseca
aprila tekočega leta. Pri izdelavi razporeda letnega dopusta se upoštevajo
potrebe delovnega procesa ter možnosti za počitek in rekreacijo delavca in
njegove družinske obveznosti.
101. člen
(1) Delodajalec je dolžan delavcu
omogočiti izrabo letnega dopusta skladno s planom izrabe ali dogovorom z delavcem,
če izraba ni določena s planom.
(2) Način odobravanja in evidentiranja
izrabe letnega dopusta določi delodajalec.
3.6. Druge plačane odsotnosti z dela
zaradi osebnih okoliščin
102. člen
(1) Delavec ima pravico do plačane
odsotnosti z dela v koledarskem letu zaradi:

-       
  lastne poroke

2 dni


-       
  poroke otroka

1 dan


-       
  rojstva otroka 

1 dan


-       
  smrti zakonca ali otrok

3 dni


-       
  smrti staršev, očima, mačehe

2 dni


-       
  smrti bratov, sester, starih staršev in zakončevih staršev

1 dan


-       
  selitve delavca

2 dni


-       
  elementarne nesreče

3 dni


-       
  težke nesreče ali hude bolezni ožjega družinskega člana 

do 3 dni.

(2) Odsotnost z dela iz tega člena
izkoristi delavec ob nastanku dogodka in o tem najmanj 3 (tri) dni prej obvesti
neposrednega vodjo, če je to mogoče oziroma ob nastanku dogodka.
(3) Število dni plačane odsotnosti iz
tega člena skupaj ne more v koledarskem letu presegati 7 (sedem) dni.
103. člen
(1) Uprava ali od nje pooblaščena
oseba lahko odobri plačano odsotnost z dela pod pogojem, da
takšna odsotnost ne ovira poslovanja delodajalca, tudi v naslednjih primerih:
-       
sodelovanja na športnih tekmovanjih, strokovnih posvetovanjih, kulturnih
prireditvah ipd.,
-       
izobraževanja na lastno željo,
-       
izjemoma za urejanje družinskih oziroma osebnih zadev.
(2) Odsotnost z dela iz tega člena
izkoristi delavec ob nastanku dogodka.
(3) Število dni plačane odsotnosti iz
tega člena skupaj ne more v koledarskem letu presegati 7 (sedem) dni.
(4) V posebej utemeljenih primerih
lahko uprava odobri delavcu tudi daljšo plačano odsotnost z dela.
104. člen
Delavec ima pravico do plačane odsotnosti z
dela zaradi darovanja krvi na dan, ko prostovoljno daruje kri.
105. člen
Delavec ima pravico do plačane odsotnosti z
dela tudi v drugih primerih v skladu s posebnimi predpisi.
106. člen
Delavec sme biti odsoten z dela ob
nadomestilu plače zaradi iskanja zdravniške pomoči zase ali svojega otroka,
vendar največ 3 (tri) ure za posamezen primer in ne več kot 16 (šestnajst) ur v
koledarskem letu.
3.7. Odsotnost z dela brez nadomestila
plače
107. člen
Delavec se z delodajalcem lahko dogovori o
odsotnosti z dela brez nadomestila plače in o načinu plačila prispevkov za
socialno varnost za to obdobje.
4. IZOBRAŽEVANJE, IZPOPOLNJEVANJE IN USPOSABLJANJE
108. člen
(1) Delavec ima pravico in dolžnost do
stalnega izobraževanja, izpopolnjevanja in usposabljanja v skladu s potrebami
delovnega procesa, z namenom ohranitve oziroma širitve sposobnosti za
opravljanje dela po pogodbi o zaposlitvi, ohranitve zaposlitve ter povečanja
zaposljivosti.
(2) Delodajalec je dolžan zagotoviti
izobraževanje, izpopolnjevanje in usposabljanje delavcev, če tako zahtevajo
potrebe delovnega procesa ali če se je z izobraževanjem, izpopolnjevanjem ali
usposabljanjem možno izogniti odpovedi pogodbe o zaposlitvi iz razloga nesposobnosti
ali poslovnega razloga. V skladu s potrebami izobraževanja, izpopolnjevanja in
usposabljanja delavcev ima delodajalec pravico delavca napotiti na
izobraževanje, izpopolnjevanje in usposabljanje, delavec pa ima pravico, da sam
kandidira.
(3) Delavec lahko kadarkoli pisno
opozori delodajalca, da ni ustrezno usposobljen za delo, ki ga opravlja.
(4) Neopravičena odklonitev
izobraževanja, izpopolnjevanja in usposabljanja, na katerega delodajalec napoti
delavca, predstavlja kršitev delovnih obveznosti, za katero se lahko odpove
pogodba o zaposlitvi iz krivdnih razlogov.
109. člen
(1) Izobraževanje se izvaja po
programih verificiranih institucij izobraževanja, na podlagi katerih se pridobi
javno veljavna formalna izobrazba, ki se izkazuje s potrdilom, ki je javna
listina. Oblike izobraževanja so določene z zakoni.
(2) Usposabljanje in izpopolnjevanje
se praviloma izvaja izven programov verificiranega izobraževanja in je
namenjeno pridobitvi teoretičnega in praktičnega znanja, uporabljivega na
sedanjem oziroma bodočem delovnem mestu.
110. člen
(1) Pravice in obveznosti, ki izhajajo
iz izobraževanja v interesu delodajalca, uredita delodajalec in delavec s pogodbo
o izobraževanju, ki mora biti sklenjena pred začetkom izobraževanja.
(2) Pravice in obveznosti, ki izhajajo
iz izpopolnjevanja ali usposabljanja, opredeli delodajalec v pisni napotitvi
oziroma jih lahko dogovori z delavcem s pogodbo, ki mora biti sklenjena pred
začetkom izpopolnjevanja ali usposabljanja. Stroške izpopolnjevanja ali
usposabljanja krije delodajalec.
111. člen
(1) Delodajalec organizira
usposabljanja in izpopolnjevanja praviloma v okviru rednega delovnega časa.
(2) V primeru izpopolnjevanja in
usposabljanja na delovni dan se delavcu prizna izpolnjena delovna obveznost za
čas, ko se je izpopolnjeval ali usposabljal, vendar največ za čas njegove
dnevne delovne obveznosti, če ni s kolektivno pogodbo ali splošnim aktom pri
delodajalcu oziroma s pogodbo o zaposlitvi drugače določeno.
(3) V primeru izpopolnjevanja in
usposabljanja na dela proste dneve, se delavcu priznajo ure v dejanskem
trajanju izpopolnjevanja oziroma usposabljanja, vendar največ 8 (osem) ur,
če ni s kolektivno pogodbo ali splošnim aktom pri delodajalcu oziroma s pogodbo
o zaposlitvi drugače določeno.
(4) V izpopolnjevanje ali usposabljanje
iz prejšnjih dveh odstavkov tega člena se štejeta čas, ki ga je delavec dejansko
prebil na izpopolnjevanju oziroma usposabljanju, in čas, ki ga je porabil za
pot.
112. člen
(1) Delavec, ki se izobražuje ob delu
v interesu delodajalca, ima pravico do plačane odsotnosti z dela v naslednjih
primerih:
-       
do 2 (dva) delovna dneva za izpit na ravni izobraževanja do vključno V.
stopnje zahtevnosti.
-       
do 3 (tri) delovni dnevi za izpit na višji, visoki oziroma univerzitetni
stopnji izobraževanja,
-       
do 7 (sedem) delovnih dni za opravljanje mature oziroma zaključnega
izpita do vključno V. stopnje zahtevnosti,
-       
do 10 (deset) delovnih dni za diplomo na višji ali visoki šoli oziroma
fakulteti,
-       
do 5 (pet) delovnih dni za izpit na podiplomskem študiju,
-       
do 7 (sedem) delovnih dni za opravljanje strokovnega izpita,
-       
do 15 (petnajst) delovnih dni za pripravo na opravljanje pravniškega
državnega izpita,
-       
1 (en) dan za opravljanje izpita za aktivno znanje tujega jezika.
(2) Podrobnejše število dni odsotnosti
se za posamezen primer določi s pogodbo o izobraževanju.
(3) Delavec, ki je za izpit iz
določenega predmeta že izkoristil odobreno odsotnost, ne more koristiti
odsotnosti za isti izpit, če je prvič na izpitu neuspešen.
(4) Delavec mora svojo odsotnost
najaviti praviloma 5 (pet) delovnih dni pred prvim dnem koriščenja
odsotnosti z dela.
(5) Delodajalec omogoči delavcu pred
opravljanjem študijske obveznosti (izpiti, zagovor) izrabo študijskega dopusta,
če delovni proces to dopušča.
113. člen
V pogodbi o izobraževanju, izpopolnjevanju
ali usposabljanju se določi tudi obdobje, ko je delavec po končanem
izobraževanju, izpopolnjevanju ali usposabljanju dolžan ostati na delu pri
delodajalcu. Obdobje je odvisno od višine stroškov delodajalca za njegovo
izobraževanje, izpopolnjevanje ali usposabljanje, v katere se poleg direktnih
stroškov vključujejo tudi nadomestila plače in drugi stroški za čas
izobraževanja, izpopolnjevanja ali usposabljanja.
114. člen
Delavec, ki se izobražuje v lastnem
interesu, lahko uporablja literaturo, ki je na razpolago pri delodajalcu, ter
predlaga delodajalcu, da mu v času trajanja izobraževanja omogoči ugodnosti, ki
olajšujejo izobraževanje, delodajalec pa mu je dolžan v 30 (tridesetih) dneh na
predlog pisno odgovoriti.
5. DISCIPLINSKE SANKCIJE
115. člen
(1) Disciplinsko odgovornemu delavcu
lahko delodajalec izreče naslednje disciplinske sankcije:
-       
opomin,
-       
denarno kazen do višine ene tretjine delavčeve plače, ki jo je delavec
prejel v mesecu pred izrekom disciplinske sankcije, za čas od 1 (enega) do 6
(šestih) mesecev,
-       
odvzem posameznih bonitet, ki jih ima delavec pri delodajalcu v skladu z
akti delodajalca oziroma sklepi uprave delodajalca.
(2) Pogodbene in druge obveznosti iz
delovnega razmerja, za kršitve katerih se delavcu lahko izrečejo disciplinske
sankcije, določa kolektivna pogodba pri delodajalcu ali splošni akt
delodajalca.
6. UVELJAVLJANJE IN VARSTVO PRAVIC, OBVEZNOSTI IN
ODGOVORNOSTI IZ DELOVNEGA RAZMERJA
116. člen
(1) Če delavec meni, da delodajalec ne
izpolnjuje obveznosti iz delovnega razmerja ali krši katero od njegovih pravic
iz delovnega razmerja, ima pravico pisno zahtevati, da delodajalec kršitev
odpravi oziroma da svojo obveznost izpolni.
(2) Če delodajalec v 8 (osmih)
delovnih dneh po vročeni pisni zahtevi delavca ne izpolni svoje obveznosti iz
delovnega razmerja oziroma ne odpravi kršitve, je dolžan delavca o tem ustno
ali pisno obvestiti. Delavec lahko v roku 30 (trideset) dni od poteka roka za
izpolnitev obveznosti oziroma odpravo kršitev s strani delodajalca zahteva
sodno varstvo pred pristojnim delovnim sodiščem oziroma sproži arbitražni spor,
če sta delavec in delodajalec sklenila pisni dogovor o arbitražnem reševanju
sporov. Pisni dogovor o arbitražnem reševanju sporov lahko delavec in
delodajalec skleneta najkasneje v roku 15 (petnajst) delovnih dni od nastanka spora oziroma od vložitve pisne zahteve delavca.
(3) Ugotovitev nezakonitosti odpovedi
pogodbe o zaposlitvi, drugih načinov prenehanja veljavnosti pogodbe o zaposlitvi
ali odločitev o disciplinski odgovornosti delavca lahko delavec zahteva v roku
30 (trideset) dni od dneva vročitve oziroma od dneva, ko je zvedel za kršitev
pravice, pred pristojnim delovnim sodiščem oziroma pred arbitražo, če sta
delavec in delodajalec sklenila pisni dogovor o arbitražnem reševanju sporov na
način, določen v prejšnjem odstavku tega člena.
(4) Po sprožitvi sodnega ali
arbitražnega postopka lahko delavec z namenom mirne rešitve spora vloži predlog
za mediacijo (posredovanje v sporu) po določilih zakona in te kolektivne
pogodbe.
117. člen
Podpisnika te kolektivne pogodbe se
dogovorita, da lahko na ravni dejavnosti oblikujeta Stalno arbitražo bančništva
Slovenije, ter s tem v zvezi sprejmeta ustrezen pravilnik, s katerim določita
način ustanovitve stalne arbitraže, postopek imenovanja in razrešitve arbitrov,
pogoje za delo stalne arbitraže, postopek odločanja in druge elemente, potrebne
za nemoteno delo arbitraže.
7. KOLEKTIVNI DELOVNI SPORI
118. člen
(1) Kolektivni delovni spori po tej
kolektivni pogodbi so spori, kot so določeni z zakonom o kolektivnih pogodbah
in zakonom o delovnih in socialnih sodiščih.
(2) Kolektivni delovni spori, ki jih
ni bilo mogoče rešiti z dogovorom, se lahko rešujejo v postopku mediacije, pred
arbitražo in pred sodiščem.
(3) Stranke kolektivnih delovnih
sporov so podpisniki te kolektivne pogodbe, posamezni delodajalci, skupine
delavcev oziroma sindikati pri delodajalcu.
8. POSTOPEK MEDIACIJE
119. člen
(1) Postopek mediacije se začne s
predlogom stranke – podpisnice pogodbe o zaposlitvi ali kolektivne pogodbe ali
skupine delavcev, ki ugotavljajo, da je nastal individualni ali kolektivni
delovni spor.
(2) Predlagatelj posreduje nasprotni
stranki predlog, ki mora vsebovati opis spornega razmerja in predlog za imenovanje
mediatorja, praviloma v roku 10 (deset) delovnih dni od dneva, ko spornega
razmerja ni bilo mogoče rešiti z dogovorom.
(3) Druga stranka odgovori na predlog
v 10 (desetih) delovnih dneh od prejema predloga in poda soglasje k predlaganemu
mediatorju ali predlaga drugega mediatorja.
(4) V primeru, da druga stranka ne odgovori na predlog ali če se stranki ne moreta dogovoriti o mediatorju v nadaljnjih 5
(petih) delovnih dneh po poteku roka iz tretjega odstavka tega člena ali če v
postopku mediacije ne pride do pisnega sporazuma, se šteje, da mediacija ni
uspela.
(5) Stranki (medianta) si bosta
prizadevali, da se postopek mediacije konča v 30 (tridesetih) delovnih dneh od
vložitve predloga.
(6) Če mediacija ni uspela, se
reševanje delovnega spora lahko nadaljuje v arbitražnem postopku.
120. člen
(1) Šteje se, da je postopek mediacije
končan, če sta stranki sklenili pisni sporazum.
(2) Sporazum sestavijo in podpišejo
mediator in medianta.
(3) Sporazum, ki je dosežen v postopku
mediacije, je za stranki zavezujoč.
(4) Sporazum, ki je sestavljen v
notarski obliki in opremljen s klavzulo o izvršljivosti, predstavlja izvršilni
naslov.
121. člen
(1) Postopek mediacije je določen s
pravilnikom, sprejetim s strani strank te kolektivne pogodbe.
(2) Stranki bosta najkasneje v roku 6
mesecev od dneva uveljavitve te kolektivne pogodbe oblikovali skupno listo
mediatorjev.
9. POGOJI ZA DELOVANJE SINDIKATA
122. člen
(1) Sindikat ima pravico do rednega
spremljanja socialno‑ekonomskega položaja svojih članov.
(2) Delodajalec je obvezen pravočasno,
še pred sprejemom, sindikatu posredovati splošne akte iz 10. člena te
kolektivne pogodbe.
(3) Te akte mora uprava ali od nje
pooblaščena oseba posredovati sindikatu v rokih in po postopku, določenem v
11. členu te kolektivne pogodbe.
123. člen
(1) Delodajalec pooblasti določenega
delavca za stike s sindikatom in posredovanje informacij, o čemer pisno obvesti
sindikat.
(2) Pooblaščena oseba je dolžna na
zahtevo sindikata sporočiti sindikatu naslednje informacije:
-       
o poslovni politiki in doseženih letnih poslovnih rezultatih, ki obsega
tudi kadrovske informacije,
-       
splošne podatke o izplačilih plač (izhodiščna vrednost, bruto masa, neto
masa, povprečna plača) in podatke o drugih osebnih prejemkih in nadomestilih po
tej kolektivni pogodbi. Podatke posreduje delodajalec sindikatu v 8 dneh po
izplačilu,
-       
o statusnih spremembah in spremembah lastništva,
-       
največ dvakrat letno delež zaposlenih za določen čas,
-       
o varnih in zdravih pogojih dela ter
-       
druge podatke, ki se nanašajo na pravice, obveznosti in socialno
ekonomski položaj delavcev.
124. člen
(1) Če s kolektivno pogodbo pri
delodajalcu ali s pogodbo o zagotavljanju pogojev za sindikalno delo med sindikatom
in delodajalcem ni drugače določeno, se za sindikalno delo oziroma za
opravljanje sindikalnih funkcij oblikuje fond ur, in sicer:
-       
ena plačana ura letno za vsakega člana sindikata pri delodajalcu, vendar
ne manj kot 30 (trideset) ur letno, če je do 20 (dvajset) zaposlenih in ne manj
kot 60 (šestdeset) ur, če je več kot 60 (šestdeset) zaposlenih,
-       
pol ure za vsakega od preostalih zaposlenih delavcev ter
-       
3 (trije) plačani delovni dnevi letno za usposabljanje sindikalnih
zaupnikov, vendar skupno število teh ur ne sme presegati tretjine ur iz prvih
dveh alinej tega odstavka.
(2) V število ur, ki je določeno v
prvem odstavku tega člena, se ne všteva sodelovanje sindikalnih zaupnikov v
organih sindikalnih central in v organih sindikatov dejavnosti na višjih
ravneh. O okvirnem režimu izrabe določenega števila ur za delo sindikalnih
zaupnikov se dogovorita sindikat in delodajalec. Pri tem se upoštevajo potrebe
in interesi članov sindikata in zahteve delovnega procesa.
125. člen
(1) Dogovorjeni fond ur je namenjen za
delo sindikalnih zaupnikov in sestanke članov sindikata, kadar so sklicani v
okviru obveznega delovnega časa. Evidenca porabljenih ur se vodi pri sindikatu,
ki trimesečno sporoča vodstvu delodajalca oziroma ustrezni službi porabo teh
ur. Sindikat avtonomno razpolaga s fondom ur, skladno s pogodbo o delu sindikata
ali s kolektivno pogodbo, sklenjeno med delodajalcem in sindikatom.
(2) Če se sindikat odloči za profesionalizacijo
sindikalne funkcije, mora k tej odločitvi pridobiti soglasje delodajalca.
(3) Sindikat se lahko odloči za
profesionalizacijo sindikalne funkcije:
-       
pri delodajalcu z nad 100 do 300 zaposlenimi za 1/8 delovnega časa,
-       
pri delodajalcu z nad 300 do 500 zaposlenimi za ¼ delovnega časa,
-       
pri delodajalcu z nad 500 do 1500 zaposlenimi za ½ delovnega časa,
-       
pri delodajalcu z nad 1500 zaposlenimi za poln delovni čas.
(4) Ure profesionalnega opravljanja
sindikalne funkcije ne bremenijo fonda ur iz predhodnega člena.
(5) Kadar sindikalni funkcionar izvaja
svojo funkcijo v krajšem delovnem času od polnega, mora delodajalec znižati
planirani obseg dela za delovno mesto.
(6) Znižanje obsega dela ne sme
vplivati na znižanje ocene individualne delovne uspešnosti.
126. člen
Sindikat in delodajalec sporazumno določita
dan v tednu in število ur na teden, ko bo sindikalni predsednik (ali sekretar),
ki svoje funkcije ne izvaja v celoti profesionalno, delal izključno za
sindikat, delodajalec pa mu je dolžan zagotoviti pogoje iz naslednjega člena te
pogodbe.
127. člen
Delodajalec zagotavlja sindikatu materialne
pogoje za delo sindikata v skladu s pogodbo, ki jo skleneta delodajalec in
sindikat.
128. člen
Delodajalec zagotavlja sindikatu brezplačno
naslednje pogoje za delo:
-       
primerno opremljen pisarniški prostor s telefonom na lokaciji, ki je v
bližini večine zaposlenih, oziroma če možnosti delodajalca tega ne dopuščajo,
souporabo primernega pisarniškega prostora,
-       
souporabo sejne sobe ali drugega primernega prostora,
-       
obračunavanje sindikalne članarine in obračun nadomestila plače
profesionalnemu sindikalnemu predsedniku in morebitnih drugih profesionalnih
delavcev sindikata, če so v delovnem razmerju pri delodajalcu,
-       
souporabo teleksa, telefaksa, fotokopirnega stroja, interneta, elektronske
pošte in PTT storitev,
-       
ostale administrativno tehnične storitve.
129. člen
(1) Status in zaščita sindikalnega
zaupnika se pridobi z izvolitvijo ali imenovanjem v organe sindikata.
(2) Za sindikalne zaupnike po tem
členu se štejejo tudi funkcionarji sindikalnih central in člani organov
sindikatov dejavnosti na višjih ravneh, ki so zaposleni pri delodajalcu, svojo
funkcijo pa opravljajo neprofesionalno.
(3) Sindikat je dolžan posredovati
delodajalcu seznam sindikalnih zaupnikov oziroma mu sporočiti vsako spremembo
tega seznama.
(4) Sindikalnemu zaupniku delodajalec
zaradi sindikalnega dela ne sme znižati plače ali ocene delovne uspešnosti.
Sindikalni zaupnik (funkcionar) ima pravico do napredovanja pod enakimi pogoji
kot ostali delavci.
130. člen
Če je sindikalni zaupnik ali drugi delavec
delodajalca imenovan v organe sindikatov, ki sta podpisnika te pogodbe, se
lahko delodajalec in delavec s pogodbo dogovorita o mirovanju pravic in
obveznosti iz delovnega razmerja.
131. člen
Delodajalec ne sme delavcu zaradi udeležbe
v stavki, organizirani v skladu z zakonom in stavkovnimi pravili, odpovedati
pogodbe o zaposlitvi.
132. člen
Število sindikalnih zaupnikov pri
delodajalcu določi sindikat tako, da imenuje na vsakih 125 zaposlenih delavcev
pri delodajalcu enega sindikalnega zaupnika, razen če ni s kolektivno pogodbo
pri delodajalcu ali z dogovorom med delodajalcem in sindikatom pri delodajalcu
določeno drugače.
Ne glede na prejšnji odstavek tega člena
število sindikalnih zaupnikov pri posameznem delodajalcu ne more biti manjše od
 3 in ne večje od 24, razen če ni s kolektivno pogodbo pri delodajalcu ali z
dogovorom med delodajalcem in sindikatom pri delodajalcu določeno drugače.
10. OBVEŠČANJE DELAVCEV
133. člen
(1) Delodajalec na primeren način
najmanj enkrat letno obvešča delavce o rezultatih poslovanja in zadevah, ki
posegajo na delovno pravni in socialno‑ekonomski položaj zaposlenih.
(2) Delodajalec je dolžan posredovati
delavcu, ki postavi vprašanje v zvezi s svojimi pravicami in obveznostmi iz pogodbe
o zaposlitvi, pisni odgovor najkasneje v 30 (tridesetih) dneh.
11. PRAVICE IN OBVEZNOSTI POGODBENIH STRANK
11.1. Pozitivna izvedbena dolžnost
134. člen
(1) Pogodbeni stranki te kolektivne
pogodbe si morata z vsemi sredstvi, ki so jima na voljo, prizadevati za
pravilno izvrševanje te kolektivne pogodbe in spoštovanje njenih določb.
(2) Pogodbeni stranki te kolektivne
pogodbe ustanovita 7 (sedem) člansko komisijo za spremljanje uresničevanja
določil te kolektivne pogodbe in njihovo ustreznost glede na spremembe v
predpisih, sodno prakso in prakso pri posameznem delodajalcu. Komisija odloča v
petčlanskem senatu, pri čemer se upošteva paritetna zastopanost.
(3) Vsaka pogodbena stranka imenuje najkasneje v roku 6 (šest) mesecev po uveljavitvi te kolektivne pogodbe po
3 (tri) člane v omenjeno komisijo, ti pa nato iz vrst strokovnjakov za
delovno pravo imenuje predsednika komisije. Komisija odloča z navadno večino
vseh članov.
(4) Zaradi zagotavljanja
nepristranskosti član komisije ne more sodelovati pri obravnavanju vprašanja,
če je problematika iz banke, kjer je član komisije zaposlen.
(5) Komisija se sestaja na predlog
katerekoli od pogodbenih strank.
135. člen
(1) Če komisija iz prejšnjega člena te
kolektivne pogodbe po večinskem mnenju vseh članov ugotovi, da je potrebno
oziroma bi bilo smotrno glede na spremembe v predpisih, sodno prakso in prakso
pri posameznem delodajalcu spremeniti določila te kolektivne pogodbe, obvesti o
tem pogodbeni stranki te kolektivne pogodbe in jima posreduje predlog sprememb.
(2) Stranki te kolektivne pogodbe sta
se do predloga dolžni opredeliti v roku 30 (trideset) dni. Če ocenita, da so
spremembe utemeljene in nujne, pričneta s pogajanji za spremembo te kolektivne
pogodbe.
11.2. Negativna izvedbena dolžnost
136. člen
Stranki sta dolžni opustiti vsako dejanje,
ki bi nasprotovalo izvrševanju te kolektivne pogodbe.
11.3. Sprememba oziroma dopolnitev
kolektivne pogodbe
137. člen
(1) Vsaka pogodbena stranka lahko kadarkoli predlaga spremembo oziroma dopolnitev kolektivne pogodbe.
(2) Pogodbena stranka, ki želi spremembo oziroma dopolnitev kolektivne pogodbe, predloži drugi stranki predlog
spremembe oziroma dopolnitve z obrazložitvijo razlogov in ciljev.
(3) Druga pogodbena stranka se je dolžna, če so izpolnjeni pogoji iz drugega odstavka tega člena, do predloga spremembe
oziroma dopolnitve kolektivne pogodbe opredeliti v 30 (tridesetih) dneh.
(4) Če druga stranka ne sprejme
predloga za spremembo oziroma dopolnitev kolektivne pogodbe oziroma se do
predloga ne opredeli v 30 (tridesetih) dneh, se šteje, da je postopek za
spremembe oziroma dopolnitve kolektivne pogodbe ustavljen.
11.4. Odpoved normativnega dela
kolektivne pogodbe
138. člen
(1) Vsaka stranka lahko pisno odpove
normativni del kolektivne pogodbe s šestmesečnim odpovednim rokom, vendar ne
pred potekom dveh let od uveljavitve te kolektivne pogodbe
(2) Odpoved mora biti obrazložena.
Odpoved se objavi v Uradnem listu RS.
(3) Hkrati z odpovedjo mora stranka, ki odpoveduje normativni del kolektivne pogodbe, posredovati drugi pogodbeni stranki
predlog novega normativnega dela kolektivne pogodbe.
11.5. Sklenitev nove kolektivne pogodbe
139. člen
(1) Nova kolektivna pogodba se lahko
sklene, če je bila ta kolektivna pogodba v skladu z določilom prejšnjega člena
s strani katere od pogodbenih strank, odpovedana. Predlog za sklenitev nove
kolektivne pogodbe, ki mora biti obrazložen, lahko poda vsaka pogodbena stranka, druga pogodbena stranka pa se je najkasneje v roku 30 (trideset) dni po prejemu
obrazloženega predloga dolžna do njega pisno opredeliti.
(2) V primeru, da druga stranka s pisno obrazložitvijo odkloni predlog za sklenitev nove kolektivne pogodbe oziroma se do
njega v 30 (tridesetih) dneh ne opredeli, se uporablja zakon o kolektivnih
pogodbah.
(3) Za sklepanje novega tarifnega dela
te kolektivne pogodbe se smiselno uporabljajo določila tega člena.
140. člen
Stranka, ki se z nasprotno stranko te
pogodbe ne sporazume glede predloga za spremembe in dopolnitve, odpovedi ali
sklenitve nove KPDb, lahko sproži kolektivni interesni spor, ki se rešuje z
mediacijo, v kolikor le‑ta ni uspešna, pa lahko spor nadaljuje v sodnem
postopku.
11.6. Komisija za razlago kolektivne
pogodbe
141. člen
(1) Stranki kolektivne pogodbe
imenujeta 7 (sedem) člansko komisijo za razlago kolektivne pogodbe, v katero
imenujeta vsaka po 3 (tri) člane ter po enega nadomestnega praviloma izmed
članov pogajalskih skupin, ki so sodelovali pri pripravi kolektivne pogodbe ali
njenih sprememb, predsednika komisije kot sedmega člana pa iz vrst priznanih
strokovnjakov iz področja delovnega prava. Komisija odloča v sedemčlanskem
senatu, ki mu vedno predseduje predsednik komisije.
(2) Komisija za razlago sprejema
razlage in priporočila najkasneje v 30 dneh od prejema zahtevka za razlago. Komisija
pri sprejemu razlage ali priporočila izhaja iz namena pogajalskih strani pri
sprejemu določbe, ki je predmet razlage ali priporočila. Razlage stranki
kolektivne pogodbe objavita v Uradnem listu RS.
(3) Razlage komisije pomenijo obvezen
način uporabe določb kolektivne pogodbe za delodajalca in delavca ter obvezno
podlago za odločanje v sporih o pravicah in obveznostih delavcev in
delodajalcev, ki izvirajo iz te pogodbe.
(4) Priporočilo je strokovni predlog
strankama kolektivne pogodbe za ureditev določenega vprašanja.

Tarifna priloga h Kolektivni pogodbi dejavnosti
bančništva Slovenije za obdobje od 1. 7. 2016
do 31. 12. 2017) (se
preneha uporabljati)
Tarifna priloga h Kolektivni pogodbi dejavnosti
bančništva Slovenije za obdobje od 1. 4. 2018
do 31. 12. 2019) (se
preneha uporabljati)
Tarifna
priloga h Kolektivni pogodbi dejavnosti bančništva
Slovenije za obdobje od 1. 4. 2020 do 31. 12. 2021)

Kolektivna pogodba dejavnosti bančništva
Slovenije (Uradni list RS, št. 5/11) vsebuje naslednje prehodne in
končne določbe:
»12. PREHODNE IN KONČNE DOLOČBE
142. člen
(1) Pogodbeni stranki te kolektivne
pogodbe ustanovita komisijo za razlago te kolektivne pogodbe v roku 3 (treh)
mesecev od dneva objave te kolektivne pogodbe v Uradnem listu RS.
(2) Pogodbeni stranki te kolektivne
pogodbe ustanovita komisijo za spremljanje te kolektivne pogodbe v roku 3
(treh) mesecev od dneva objave te kolektivne pogodbe v Uradnem listu RS.
(3) Komisiji iz prejšnjih dveh
odstavkov sprejmeta svoj poslovnik o delu.
143. člen
Arbitražno reševanje individualnih delovnih
sporov, določeno v 116. členu te kolektivne pogodbe, se prične izvajati, ko
pogodbeni stranki sprejmeta prilogo k tej kolektivni pogodbi, s katero
opredelita postopek pred arbitražo za reševanje individualnih delovnih sporov,
način izvolitve arbitrov, pristojnost arbitraže in druge elemente, potrebne za
zakonito delo arbitraže, in ko imenujeta arbitre arbitraže za individualne
delovne spore.
144. člen
Arbitražno reševanje kolektivnih delovnih
sporov, določeno v 118. členu te kolektivne pogodbe, se prične izvajati, ko
pogodbeni stranki sprejmeta prilogo k tej kolektivni pogodbi, s katero
opredelita postopek pred arbitražo za reševanje kolektivnih delovnih sporov,
način izvolitve arbitrov, pristojnost arbitraže in druge elemente, potrebne za
zakonito delo arbitraže, in ko imenujeta arbitre arbitraže za kolektivne delovne
spore.
145. člen
(1) Delodajalec in sindikat pričneta
postopek za sklenitev kolektivne pogodbe oziroma uskladitev obstoječe
kolektivne pogodbe pri delodajalcu s to kolektivno pogodbo najkasneje v roku 6
(šestih) mesecev od dneva objave te kolektivne pogodbe v Uradnem listu RS.
(2) V primeru, če pri delodajalcu ni
organiziranega sindikata, je le‑ta dolžan uskladiti splošne akte s to
kolektivno pogodbo najkasneje v roku 6 (šestih) mesecev od dneva objave te
kolektivne pogodbe v Uradnem listu RS.
146. člen
Pogodbeni stranki te kolektivne pogodbe sta
dolžni ustrezno seznaniti svoje člane in delavce z vsebino te kolektivne pogodbe.
147. člen
Delavcu, ki je v obdobju od 1. 1. 1991
do 31. 12. 1995 dosegel pravico do povečane osnovne plače v skladu s
121. členom Kolektivne pogodbe dejavnosti bank in hranilnic v Republiki
Sloveniji (Uradni list RS, št. 3/94), se to povečanje vključi v njegovo osnovno
plačo.
148. člen
(1) Zaradi uveljavitve plačnega modela
iz te kolektivne pogodbe se osnovna plača delavca za polni delovni čas ob
enakih pogojih dela in ob upoštevanju enakih elementov v osnovni plači ne sme
znižati.
(2) Delodajalec določi način in
tehniko obračuna ter zagotavljanja enake osnovne plače iz prejšnjega odstavka
tega člena in s tem seznani sindikat.
149. člen
(1) Delodajalec je dolžan določbe
tarifne priloge te kolektivne pogodbe, ki se nanašajo na obračun osnovnih plač,
uveljaviti najkasneje pri obračunu plač za mesec julij 2011.
(2) V prehodnem obdobju od 1. 1.
2011 do 30. 6. 2011 se plače pri delodajalcu obračunajo tako, da se kot
izhodiščna plača v prvem tarifnem razredu upošteva znesek, dogovorjen med strankama te kolektivne pogodbe. Na osnovno plačo se obračunajo tudi vsi dodatki po tej kolektivni
pogodbi.
(3) V prehodnem obdobju do prenosa
zneska uskladitve lahko delodajalec obračunava osnovno plačo na enak način kot
v Kolektivni pogodbi dejavnosti bank in hranilnic v Republiki Sloveniji, Uradni
list RS, št. 81/04, 112/04, 71/05, 107/08 in 19/09. Ob prenosu v osnovno plačo
se znesek uskladitve za leti 2004 in 2005 vključi v osnovno plačo v razponu od
67,39 evra do 84,24 evra po izračunu posamezne banke.
(4) Zaradi prenosa zneska uskladitve
za leti 2004 in 2005 v osnovno plačo se masa izplačanih plač pri delodajalcu ne
sme zmanjšati.
150. člen
Ne glede na določila te kolektivne pogodbe
in njene tarifne priloge se lahko delodajalec in sindikat pri delodajalcu v
podjetniški kolektivni pogodbi dogovorita, da se lahko vsi ali posamezni
dodatki za pogoje dela, ki izhajajo iz posebnih obremenitev pri delu, prenesejo
v osnovno plačo delavca, zaradi česar se ti dodatki delavcu ne obračunavajo
posebej še enkrat.
151. člen
Ta kolektivna pogodba začne veljati
naslednji dan po objavi v Uradnem listu Republike Slovenije, uporablja pa se od
1. 1. 2011, razen če ni s to kolektivno pogodbo drugače določeno.«.

Tarifna priloga h Kolektivni pogodbi
dejavnosti bančništva Slovenije za leti 2013 in 2014 (Uradni list RS, št. 14/13) vsebuje naslednjo končno določbo:
»9. člen – Veljavnost
Tarifna priloga te kolektivne pogodbe se
uporablja od 1. 1. 2013. Pogodbeni stranki se dogovorita, da bosta najkasneje
do 30. 9. 2014 pristopili k pogajanjem za novo tarifno prilogo. Če le-ta
ni sklenjena do 31. 12. 2014, se ta tarifna priloga uporablja do sklenitve
nove oziroma najkasneje do 31. 3. 2015.«.

Spremembe in dopolnitve Kolektivne pogodbe
dejavnosti bančništva Slovenije (Uradni list RS, št. 4/14) vsebujejo naslednjo končno določbo:
»26. člen
Te spremembe in dopolnite kolektivne
pogodbe začnejo veljati naslednji dan po objavi v Uradnem listu Republike
Slovenije, uporabljajo pa se od 1. 1. 2014.«.

Spremembe in dopolnitve Kolektivne pogodbe
dejavnosti bančništva Slovenije (Uradni list RS, št. 95/14) vsebujejo naslednjo končno
določbo:
»2. člen
Te spremembe in dopolnite kolektivne
pogodbe začnejo veljati naslednji dan po objavi v Uradnem listu Republike
Slovenije, uporabljajo pa se od 1. 1. 2015.«.

Tarifna priloga h Kolektivni pogodbi dejavnosti
bančništva Slovenije za obdobje od 1. 7. 2016 do 31. 12. 2017 (Uradni list RS,
št. 46/16) vsebuje naslednjo končno določbo:
»9. člen – Veljavnost
Tarifna priloga te kolektivne pogodbe se
uporablja od 1. 7. 2016. Pogodbeni stranki se dogovorita, da bosta najkasneje
do 31. 10. 2017 pristopili k pogajanjem za novo tarifno prilogo. Če le-ta ni
sklenjena do 31. 12. 2017, se ta tarifna priloga uporablja do sklenitve nove
oziroma najkasneje do 31. 3. 2018.«.

Tarifna priloga h Kolektivni pogodbi
dejavnosti bančništva Slovenije za obdobje od 1. 4. 2018 do 31. 12. 2019 (Uradni
list RS, št. 24/18) vsebuje naslednjo končno določbo:
»9. člen – Veljavnost
Tarifna priloga te kolektivne pogodbe se
uporablja od 1. 4. 2018. Pogodbeni stranki se dogovorita, da bosta
najkasneje do 31. 10. 2019 pristopili k pogajanjem za novo tarifno
prilogo. Če le-ta ni sklenjena do 31. 12. 2019, se ta tarifna priloga
uporablja do sklenitve nove oziroma najkasneje do 31. 3. 2020.«.

Tarifna priloga h Kolektivni pogodbi
dejavnosti bančništva Slovenije za obdobje od 1. 4. 2020 do 31. 12. 2021 (Uradni
list RS, št. 46/20) vsebuje naslednjo končno določbo:
»9. člen – Veljavnost
Tarifna priloga te kolektivne pogodbe se
uporablja od 1. 4. 2020. Pogodbeni stranki se dogovorita, da bosta
najkasneje do 31. 10. 2021 pristopili k pogajanjem za novo tarifno
prilogo. Če le-ta ni sklenjena do 31. 12. 2021, se ta tarifna priloga
uporablja do sklenitve nove oziroma najkasneje do 31. 3. 2022.«.