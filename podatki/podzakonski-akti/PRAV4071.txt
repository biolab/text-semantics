1. SPLOŠNE DOLOČBE
1. člen
(vsebina pravilnika)
Ta pravilnik določa obliko in vsebino imenika, ki ga vsaka
zase vodita Zbornica za arhitekturo in prostor Slovenije (v nadaljnjem
besedilu: ZAPS) in Inženirska zbornica Slovenije (v nadaljnjem besedilu: IZS)
ter pogoje in postopek za vpis in izbris iz takega imenika ter druga vprašanja
v zvezi z njegovim vodenjem.
2. člen
(posamezniki, ki se vpisujejo v imenik ZAPS)
(1) V imenik, ki ga vodi ZAPS, se vpisujejo posamezniki, ki
poleg pogojev, ki jih določata zakon o graditvi objektov (Uradni list RS, št.
110/02 in 97/03 – odl. US; v nadaljnjem besedilu: zakon o graditvi objektov) in
ta pravilnik, izpolnjujejo pogoje, ki jih določajo:
-       
predpisi o urejanju prostora za odgovornega prostorskega načrtovalca,
-       
predpisi o graditvi objektov za odgovornega projektanta načrtov
arhitekture, revidenta teh načrtov in odgovornega nadzornika,
-       
predpisi o graditvi objektov za odgovornega projektanta načrtov
krajinske arhitekture, revidenta teh načrtov in odgovornega nadzornika.
(2) (prenehal
veljati)
3. člen
(posamezniki, ki se vpisujejo v imenik IZS)
(1) V imenik, ki ga vodi IZS, se vpisujejo posamezniki, ki
poleg pogojev, ki jih določata zakon o graditvi objektov in ta pravilnik,
izpolnjujejo pogoje, ki jih določajo:
-       
predpisi o graditvi objektov za odgovornega projektanta načrtov
gradbenih konstrukcij in drugih gradbenih načrtov, načrtov električnih
inštalacij in električne opreme, načrtov strojnih inštalacij in strojne opreme,
načrtov telekomunikacij, tehnoloških načrtov, načrtov izkopov in osnovne
podgradnje za podzemne objekte, geodetskih načrtov ter drugih načrtov, ki so v
zvezi z gradnjo, za odgovornega nadzornika ter revidenta teh načrtov (v
nadaljnjem besedilu: gradbeno-tehnični načrti),
-       
predpisi o geodetski dejavnosti za odgovornega geodeta,
-       
predpisi o graditvi objektov za odgovornega vodjo del pri zahtevnih
objektih.
(2) (prenehal
veljati)
2. OBLIKA IN VSEBINA IMENIKA
4. člen
(sestav imenika)
(1) Imenik ZAPS in imenik IZS sestavljata evidenčna knjiga in
zbirka listin.
(2) V evidenčno knjigo se vpisujejo podatki o dejstvih, za
katera predpisi iz prvega odstavka 2. in 3. člena tega pravilnika in ta
pravilnik določajo, da se vpišejo v imenik ZAPS oziroma IZS.
(3) Listine, ki jih je na podlagi predpisov iz prejšnjega odstavka
in tega pravilnika treba predložiti pristojnemu organu ZAPS oziroma IZS (v
nadaljnjem besedilu: pristojni evidenčni organ) v postopku vpisa v imenik, se
vložijo v zbirko listin.
5. člen
(vsebina evidenčne knjige imenika ZAPS)
(1) V evidenčno knjigo imenika ZAPS se o posameznikih, vpisanih
v imenik, vpišejo naslednji podatki:
1.     
ime in priimek,
2.     
država, kraj in datum rojstva,
3.     
državljanstvo,
4.     
stalno ali začasno prebivališče oziroma naslov, kamor se posamezniku
pošiljajo obvestila,
5.     
šolska izobrazba ter strokovni in znanstveni naslov,
6.     
opravljen strokovni izpit: datum opravljanja strokovnega izpita in
področje opravljenega strokovnega izpita,
7.     
specialistična znanja, udeležbe na seminarjih, delavnicah in drugem
dopolnilnem izobraževanju, z namenom obnavljanja znanja,
8.     
izrečeni disciplinski ukrepi,
9.     
identifikacijska številka in vrsta pooblastila za opravljanje določene
vrste storitev,
10.  
odvzem ali vrnitev pooblastila,
11.  
vrsta in številka izdane licence za pridobitev statusa pooblaščenega
prostorskega načrtovalca,
12.  
odvzem licence iz prejšnje točke in
13.  
podatki o izkaznici in enotnem žigu: številka izkaznice, datum izdaje,
podatki o zamenjavi izkaznice in razlogu za zamenjavo ter razlog za zamenjavo,
podatki o deponiranju oziroma vračilu izkaznice in žiga.
(2) Pri vpisu EU arhitektov ali tujih arhitektov v imenik
ZAPS se vsebine rubrik v evidenčni knjigi ustrezno prilagodijo ali izpustijo.
6. člen
(vsebina evidenčne knjige imenika IZS)
(1) V evidenčno knjigo imenika IZS se o posameznikih, ki so
vpisani v imenik, vpišejo naslednji podatki:
1.     
ime in priimek,
2.     
država, kraj in datum rojstva,
3.     
državljanstvo,
4.     
stalno oziroma začasno prebivališče oziroma naslov, kamor se posamezniku
pošiljajo obvestila,
5.     
šolska izobrazba ter strokovni in znanstveni naslov,
6.     
opravljen strokovni izpit: datum opravljanja strokovnega izpita in področje
opravljenega strokovnega izpita,
7.     
specialistična znanja, udeležbe na seminarjih, delavnicah in drugem
dopolnilnem izobraževanju, z namenom obnavljanja znanja,
8.     
izrečeni disciplinski ukrepi,
9.     
identifikacijska številka in vrsta pooblastila za opravljanje določene
vrste storitev,
10.  
odvzem ali vrnitev pooblastila in
11.  
podatek o izkaznici in enotnem žigu: številka izkaznice, datum izdaje,
podatki o zamenjavi izkaznice in razlogu za zamenjavo ter razlog za zamenjavo,
podatki o deponiranju oziroma vračilu izkaznice in žiga.
(2) Ne glede na določbe prejšnjega odstavka se za odgovorne
geodete v evidenčno knjigo vpišejo samo podatki, za katere tako določa zakon,
ki ureja geodetsko dejavnost.
(3) Pri vpisu EU inženirjev ali tujih inženirjev v imenik IZS
se vsebine rubrik v evidenčni knjigi ustrezno prilagodijo ali izpustijo.
7. člen
(podrobnejša oblika evidenčne knjige)
Podrobnejšo obliko evidenčne knjige določi pristojni
evidenčni organ, ki pa mora pred začetkom njene uporabe pridobiti soglasje
ministra, pristojnega za prostorske in gradbene zadeve.
8. člen
(zbirka listin)
(1) Zbirka listin se odlaga in shranjuje v spisu oziroma v
ustreznem ovoju, v katerega se vlagajo listine in drugi dokumenti.
(2) Spis mora biti označen z zaporedno številko vpisa
posameznika v evidenčno knjigo, pod katero se spis vodi.
9. člen
(način vodenja baze podatkov)
(1) Evidenčna knjiga se lahko vodi tudi računalniško, in
sicer v obliki informatizirane baze podatkov.
(2) ZAPS oziroma IZS lahko na podlagi dovoljenja ministra,
pristojnega za prostorske in gradbene zadeve, preneha ročno voditi evidenčno
knjigo, potem ko iz nje v računalniško evidenco prenese vse podatke o vpisanih
posameznikih in izkaže, da tekoče vnaša podatke v računalniško evidenco.
(3) Ročno vodena evidenčna knjiga se z dnem izdaje dovoljenja
iz prejšnjega odstavka zaključi in trajno hrani.
10. člen
(aktivna in arhivska baza podatkov)
(1) Vpisi podatkov v informatizirano bazo se vodijo v aktivni
bazi in v arhivski bazi.
(2) V aktivno bazo se vpisujejo vsi podatki, ki se vpisujejo
v evidenčno knjigo imenika.
(3) V arhivsko bazo se vpisujejo vsi podatki iz zbirke
listin.
(4) V arhivsko bazo se prenesejo tudi podatki o posamezniku
iz aktivne baze, če je prenehal z opravljanjem dejavnosti, oziroma če je bil iz
imenika izbrisan.
(5) V informatizirani bazi podatkov mora biti shranjen vsak
podatek, vezan na pravico opravljanja določene vrste storitev, ki je bil kadar
koli vanjo vpisan. V informatizirani bazi so tudi datum vpisa oziroma izbrisa
ter številka in datum izdaje akta, na podlagi katerega je bil posameznik vpisan
ali izbrisan.
3. VODENJE IMENIKA
11. člen
(temeljni pogoji v zvezi z vodenjem imenika)
(1) Poslovanje v zvezi z vodenjem imenika ZAPS in IZS,
vpisovanjem posameznikov vanj, izbrisom iz njega ter vpisovanjem sprememb podatkov
se mora voditi v skladu s predpisi, ki urejajo poslovanje organov javne uprave
z dokumentarnim gradivom.
(2) Podatki, vpisani v evidenčno knjigo, morajo biti čitljivi
in napisani tako, da jih ni mogoče izbrisati.
(3) S podatki, vpisanimi v evidenčno knjigo, ni dovoljeno
storiti ničesar, s čimer bi podatki postali nečitljivi; prav tako ni dovoljeno
v evidenčno knjigo naknadno zapisovati nove besede, stavke ali številke, s
katerimi bi se spreminjala vsebina že vpisanih podatkov.
(4) Morebitni pomotni vpisi morajo biti prečrtani tako, da
ostanejo čitljivi, popravki pa morajo imeti datum in pečat pristojnega
evidenčnega organa ter podpis pooblaščene osebe, ki jih je vpisala.
(5) Neizpolnjene rubrike in stolpci morajo biti prečrtani.
(6) V primeru spremembe podatkov, vpisanih v imenik, vezanih
na pravico opravljanja določene vrste storitev, morata biti v informatizirani
bazi poleg novega shranjena in dostopna tudi predhodno vpisani podatek in datum
njegove spremembe. Iz informatizirane baze morajo biti razvidne tudi vse
spremembe podatkov ter datum izvedbe spremembe.
3.1. Postopek vpisa v imenik
12. člen
(zahteva za vpis v imenik)
(1) Vpis v imenik ZAPS in IZS se opravi na zahtevo
posameznika.
(2) Posameznik, ki se želi vpisati v imenik ZAPS, vloži pri
pristojnem evidenčnem organu izpolnjen in podpisan obrazec iz priloge 1, ki je
sestavni del tega pravilnika. Posameznik, ki se želi vpisati v imenik IZS,
vloži pri pristojnem evidenčnem organu izpolnjen in podpisan obrazec iz priloge
2, ki je sestavni del tega pravilnika.
(3) Izpolnjenemu obrazcu za vpis v imenik, če ta pravilnik
ali predpis iz 2. ali 3. člena tega pravilnika za določene posameznike ne
določa drugače, je treba priložiti še:
1.     
dokazilo o pridobljeni izobrazbi,
2.     
dokazilo o opravljenem strokovnem izpitu,
3.     
dokazilo, da posameznik ni bil pravnomočno obsojen za kaznivo dejanje
zoper premoženje oziroma gospodarstvo na kazen zapora več kot treh mesecev ali
da mu ni bil izrečen varnostni ukrep prepovedi opravljanja poklica, razen če je
veljavnost tega ukrepa že pretekla,
4.     
dokazilo o pridobljenih delovnih izkušnjah, ki se za opravljanje
storitve, zaradi katere se vpisuje v imenik, zahtevajo s predpisi o graditvi
objektov in
5.     
dokazilo o plačani vpisnini.
(4) Če se posameznik vpisuje v imenik kot odgovorni prostorski
načrtovalec oziroma če se vpisuje v imenik pridobitev licence, ki mu daje
status pooblaščenega prostorskega načrtovalca, mora predložiti dokazila o
izpolnjevanju pogojev za pridobitev licence ter ustrezna dokazila oziroma
izjavo, da za nepremičninsko družbo ne opravlja poslov posredovanja nepremičnin
kot nepremičninski posrednik na podlagi pogodbe o zaposlitvi ali na drugi
pravni podlagi.
(5) Dokumenti, ki se prilagajo zahtevi za vpis, morajo biti
predloženi v izvirniku ali v overjenem prepisu.
13. člen
(odločanje o zahtevi za vpis v imenik)
(1) Potem, ko pristojni evidenčni organ ugotovi, da vlagatelj
zahteve za vpis v imenik izpolnjuje vse pogoje za vpis, posameznika vpiše v
imenik, hkrati pa vpisanemu posamezniku izda potrdilo o vpisu v imenik, ki ga le-ta
uporablja za izkazovanje pri opravljanju storitev.
(2) Da bi ZAPS oziroma IZS ugotovila, ali vlagatelj zahteve
za vpis izpolnjuje pogoje za vpis, lahko v postopku vpisa posameznika v imenik
v dokaznem postopku v skladu s predpisi o splošnem upravnem postopku od njega
zahteva predložitev dodatnih dokazil, če so potrebna za odločitev o vpisu v
imenik.
(3) Če zahteva za vpis v imenik ni popolna, pristojni
evidenčni organ predlagatelja pozove, da zahtevo za vpis dopolni v roku osmih
dni po prejemu zahteve za dopolnitev. Če vlagatelj zahteve za vpis ne dopolni,
pristojni evidenčni organ zahtevo za vpis v imenik zavrže.
(4) Če pristojni evidenčni organ ugotovi, da vlagatelj
zahteve za vpis v imenik ne izpolnjuje pogojev za vpis v imenik, zavrne vpis v
imenik z odločbo, izdano v upravnem postopku.
(5) Zoper odločbo, s katero ZAPS oziroma IZS odloči o zahtevi
za vpis v imenik, je dovoljena pritožba, o kateri odloča ministrstvo, pristojno
za prostorske in gradbene zadeve.
14. člen
(potrdilo o vpisu v imenik)
(1) Potrdilo o vpisu v imenik se izda na obrazcu formata SIST
ISO A4. Če ima potrdilo več strani, mora biti vsaka stran potrdila potrjena z
žigom ZAPS oziroma IZS in s podpisom predsednika ZAPS oziroma IZS. Oblika in
vsebina obrazca, na katerem se izda potrdilo o vpisu v imenik ZAPS, sta
določeni v prilogi 3, ki je sestavni del tega pravilnika, oblika in vsebina
obrazca, na katerem se izda potrdilo o vpisu v imenik IZS, pa sta določeni v
prilogi 4, ki je sestavni del tega pravilnika.
(2) Posamezniku se ob vpisu dodeli tudi enotna
identifikacijska številka, ki se ne spreminja do izbrisa posameznika iz
imenika.
(3) Potrdilo o vpisu v imenik se posamezniku po vpisu v
imenik izda na njegovo vsakokratno zahtevo, če ima posameznik poravnane vse
terjatve, ki jih ima ZAPS oziroma IZS do njega.
15. člen
(vpisovanje sprememb vpisa v imenik)
(1) V imenik se vpisujejo tudi spremembe podatkov, ki se
vpisujejo v imenik, in datum teh sprememb.
(2) Spremembe podatkov se v imenik vpišejo na zahtevo
posameznika, ki je že vpisan v imenik.
(3) Posameznik iz prejšnjega odstavka poda zahtevo za
spremembo podatkov, vpisanih v imeniku, pri čemer navede le tiste podatke, ki
se spreminjajo.
(4) V primeru iz prejšnjega odstavka se uporabljajo določbe
tega pravilnika, ki urejajo postopek za vpis v imenik.
(5) Kadar se v imenik vpišejo spremembe podatkov, ki se
obenem vpisujejo tudi v potrdilo o vpisu v imenik, se posamezniku izda novo
potrdilo s spremenjenimi oziroma dopolnjenimi podatki.
3.2. Posebne določbe v zvezi z vpisom EU arhitektov in EU
inženirjev
16. člen
(prenehal
veljati)
17. člen
(prenehal
veljati)
3.3. Posebne določbe o vpisu EU arhitektov, ki želijo v
Republiki Sloveniji pridobiti status odgovornega projektanta arhitekture
18. člen
(prenehal
veljati)
19. člen
(prenehal
veljati)
20. člen
(prenehal
veljati)
21. člen
(prenehal
veljati)
22. člen
(prenehal
veljati)
23. člen
(prenehal
veljati)
3.4. Posebne določbe v zvezi z vpisom tujih arhitektov in
tujih inženirjev
24. člen
(prenehal
veljati)
25. člen
(prenehal
veljati)
26. člen
(prenehal
veljati)
3.5. Izbris iz imenika in možnost ponovnega vpisa v imenik
27. člen
(razlogi za izbris)
(1) Posameznika, ki je vpisan v imenik ZAPS oziroma IZS,
pristojni evidenčni organ izbriše iz imenika, če:
1.     
sam pisno zahteva izbris;
2.     
mu je pravnomočno izrečen varnostni ukrep prepovedi opravljanja
storitev;
3.     
se ugotovi, da ne izpolnjuje več pogojev za opravljanje storitev;
4.     
mu je bil v disciplinskem postopku izrečen ukrep izbrisa iz imenika;
5.     
umre.
(2) Izbris iz razloga po 2. in 4. točki prejšnjega odstavka
se opravi na podlagi pravnomočne odločbe.
28. člen
(odločba o izbrisu)
(1) O izbrisu iz imenika ZAPS oziroma IZS pristojni evidenčni
organ izda odločbo, zoper katero je mogoča pritožba, o kateri odloča
ministrstvo, pristojno za prostorske in gradbene zadeve.
(2) V primeru izbrisa iz imenika je treba v imenik vpisati
datum izbrisa z navedbo razloga za izbris.
(3) Z izbrisom iz imenika posamezniku ugasnejo vse pravice,
ki jih je imel iz naslova vpisa.
(4) V primeru izbrisa iz imenika mora izbrisana oseba
najpozneje v osmih dneh po pravnomočnosti odločbe o izbrisu pristojnemu organu
ZAPS oziroma IZS vrniti enotni žig in člansko izkaznico. V primeru izbrisa iz
imenika zaradi smrti morajo za vrnitev enotnega žiga in članske izkaznice
poskrbeti dediči umrlega.
29. člen
(izpolnjevanje pogojev za ponovni vpis v imenik)
(1) Posameznik, ki je bil izbrisan iz imenika na lastno
zahtevo ali na podlagi ugotovitve, da ne izpolnjuje pogojev za opravljanje
storitev, se lahko na lastno zahtevo ponovno vpiše v imenik, ko ponovno
izpolnjuje pogoje za vpis.
(2) Posameznik, ki je izbrisan iz imenika, ker mu je bil
izrečen varnostni ukrep prepovedi opravljanja storitev ali mu je bil v
disciplinskem postopku izrečen ukrep izbrisa iz imenika, se lahko na lastno
zahtevo ponovno vpiše v imenik, ko preteče veljavnost izrečenega varnostnega
ali disciplinskega ukrepa, če izpolnjuje pogoje za vpis.
(3) Vlogi za ponovni vpis v imenik je treba priložiti samo
dokazilo, iz katerega izhaja, da so v skladu s pogoji iz 2. oziroma 3. člena
tega pravilnika izpolnjeni pogoji za ponovni vpis, ostali že vpisani podatki pa
se iz arhivske baze prenesejo v aktivno bazo podatkov.
4. OBVEZNOSTI V ZVEZI Z VODENJEM IMENIKA
4.1. Obveščanje pristojnega ministrstva
30. člen
(obveznost obveščanja)
Pristojni evidenčni organ mora o vsakem vpisu, izbrisu ali
spremembi podatkov, vezanih na izvajanje javnega pooblastila in določenih s tem
pravilnikom, obvestiti ministrstvo, pristojno za prostorske in gradbene zadeve,
in sicer najpozneje v tridesetih dneh od vpisa, izbrisa ali vpisa spremembe.
4.2. Zbiranje in varstvo osebnih podatkov
31. člen
(zbiranje podatkov)
(1) Podatki o posamezniku, ki se vpisujejo v imenik ZAPS
oziroma IZS, se pridobijo na podlagi zahteve za vpis.
(2) Evidenčna knjiga in zbirka listin se vzpostavi, vodi in
vzdržuje trajno na način in pod pogoji, ki jih določajo predpisi o arhivskem
gradivu.
32. člen
(javnost imenika)
Podatki v imeniku ZAPS oziroma IZS niso javni, razen podatka
o tem, ali je posameznik vpisan v imenik in podatka o tem, kakšno pooblastilo
ima. Te podatke ima pravico pridobiti vsakdo.
33. člen
(varovanje osebnih podatkov)
Za zbiranje in varovanje osebnih podatkov, vpisanih v imenik
ZAPS in IZS, se smiselno uporabljajo določbe predpisov, ki urejajo varstvo
osebnih podatkov.
4.3. Zagotavljanje pogojev za vodenje imenika
34. člen
(način zagotavljanja pogojev za vodenje imenika)
(1) Nemoteno vodenje imenika ZAPS oziroma IZS se zagotavlja:
1.     
z organizacijskimi in drugimi ustreznimi postopki in ukrepi, s katerimi
ZAPS oziroma IZS preprečuje nepooblaščen ali neregistriran dostop do imenika
ali namerno uničevanje oziroma spreminjanje vpisanih podatkov ali njihovo
izgubo, nepooblaščen dostop do nje ter obdelavo in posredovanje vpisanih
podatkov nepooblaščenim osebam in njihovo neregistrirano uporabo;
2.     
z denarnimi sredstvi, namenjenimi njenemu vodenju;
3.     
z nadzorstvom nad vodenjem imenika.
(2) Denarna sredstva iz 2. točke prejšnjega odstavka se
zagotavljajo z vpisnino, s pristojbino za vpis spremembe podatkov in povrnitve
stroškov, ki jih ima ZAPS oziroma IZS z vodenjem imenika.
(3) Nadzorstvo nad vodenjem imenika opravlja ministrstvo,
pristojno za prostorske in gradbene zadeve.
35. člen
(vpisnina in pristojbina za vpis spremembe podatkov)
(1) Vpisnino poravna posameznik ob vpisu v imenik, kar izkaže
s potrdilom o plačani vpisnini.
(2) Pristojbino za vpis spremembe podatkov posameznik plača
ob vpisu spremembe podatkov v imenik, kar se izkaže s potrdilom o plačilu, ki
mora biti priloženo zahtevi za vpis v imenik.
(3) Višino vpisnine in pristojbine za vpis spremembe podatkov
določi skupščina ZAPS oziroma IZS.
(4) Način plačevanja vpisnine in pristojbine za vpis
spremembe podatkov se uredi s statutom ZAPS oziroma IZS.
36. člen
(način povrnitve stroškov vodenja imenika)
(1) Po vpisu v imenik mora posameznik, ki je vpisan v imenik,
plačevati stroške vodenja imenika.
(2) Višina stroškov vodenja imenika, ki ga je dolžan
plačevati posameznik, vpisan v imenik, določi skupščina ZAPS oziroma IZS.
(3) Način plačevanja stroškov vodenja imenika se uredi s
statutom ZAPS oziroma IZS.

Priloga
1: Vloga za vpis v imenik Zbornice za arhitekturo in prostor Slovenije
Priloga
2: Vloga za vpis v imenik Inženirske zbornice Slovenije
Priloga
3: Potrdilo o vpisu v imenik Zbornice za arhitekturo in prostor Slovenije
Priloga
4: Potrdilo o vpisu v imenik Inženirske zbornice Slovenije

Pravilnik o obliki in vsebini ter o načinu
vodenja imenika Zbornice za arhitekturo in prostor Slovenije in Inženirske
zbornice Slovenije (Uradni list RS, št. 123/03) vsebuje naslednje prehodne in
končne določbe:
»5. PREHODNE IN KONČNE DOLOČBE
37. člen
(vzpostavitev imenika)
(1) ZAPS in IZS morata vzpostaviti vsaka svoj imenik v skladu
s tem pravilnikom najpozneje v šestih mesecih po uveljavitvi tega pravilnika.
(2) Do vzpostavitve imenika v skladu s tem pravilnikom
oziroma do začetka poslovanja ZAPS in IZS vodi imenik po dosedanjih predpisih
Inženirska zbornice Slovenije (v nadaljnjem besedilu: IZS/97), ki je bila
ustanovljena na podlagi 100.a člena zakona o graditvi objektov (Uradni list
SRS, št. 34/84 in 29/86, Uradni list RS, št. 71/93 – ZUN, 40/94 – odl. US,
69/94 – odl. US, 59/96, 45/99, 42/00 – odl. US, 52/00; v nadaljnjem besedilu:
ZGO), pri čemer se mora vsebina imenika smiselno prilagoditi določbam zakona o
graditvi objektov in določbam tega pravilnika.
(3) ZAPS in IZS morata poslati predlog oblike evidenčne
knjige iz 7. člena tega pravilnika v soglasje ministru, pristojnemu za
prostorske in gradbene zadeve, najpozneje v enem mesecu po uveljavitvi tega
pravilnika.
(4) ZAPS in IZS lahko ne glede na določbe tega pravilnika
neposredno preideta na vodenje imenika v obliki informatizirane baze, ne da bi
vzpostavili ročno vodeno evidenčno knjigo, če dokažeta, da sta ustrezno
računalniško evidenco vodili že pred uveljavitvijo tega pravilnika, da sta iz
prejšnje računalniške evidence prenesli vse podatke o vpisanih posameznikih in
da sta pridobili posebno dovoljenje ministra, pristojnega za prostorske in
gradbene zadeve.
(5) Minister, pristojen za prostorske in gradbene zadeve ZAPS
oziroma IZS izda posebno dovoljenje iz prejšnjega odstavka potem, ko komisija,
ustanovljena na podlagi 111. člena zakona o graditvi objektov preveri
izpolnjevanje pogojev iz prejšnjega odstavka, v skladu s predpisom, ki ureja
pogoje, ki jih mora za izvajanje javnih pooblastil izpolnjevati ZAPS oziroma
IZS.
(6) ZAPS in IZS lahko poleg evidenčne knjige vodita podatke,
vpisane vanjo, tudi na elektronski način, kar pa se ne šteje za informatizirano
bazo podatkov po določbah tega pravilnika, če niso izpolnjeni pogoji iz
četrtega in petega odstavka tega člena.
(7) Posameznik, ki se vpiše v imenik, se v informatizirano
bazo, če je vzpostavljena v skladu z določbami tega pravilnika, vpiše po uradni
dolžnosti, in sicer pod zaporedno številko vpisa v imenik.
38. člen
(obstoječi imenik
pooblaščenih inženirjev)
(1) Z dnem uveljavitve tega pravilnika se šteje, da je imenik
pooblaščenih inženirjev, ki se je vodil na podlagi 26.c člena ZGO (v nadaljnjem
besedilu: imenik pooblaščenih inženirjev) v delu, v katerem so vanj vpisani
posamezniki, ki izpolnjujejo pogoje za odgovorno prostorsko načrtovanje,
odgovorno arhitekturno projektiranje in odgovorno krajinsko-arhitekturno
projektiranje, imenik ZAPS.
(2) Z dnem uveljavitve tega pravilnika se šteje, da je imenik
pooblaščenih inženirjev v delu, v katerem so vanj vpisani posamezniki, ki
izpolnjujejo pogoje za odgovorno gradbeno in drugo projektiranje in odgovorno
vodenje del, imenik IZS.
(3) Z dnem uveljavitve tega pravilnika se šteje, da je imenik
pooblaščenih geodetov, ki se je vodil na podlagi 7. člena zakona o geodetski
dejavnosti (Uradni list RS, št. 8/00, 1/01 – odl. US, 44/03 – odl. US) v delu,
v katerem so vanj vpisani posamezniki, ki izpolnjujejo pogoje za odgovorne
geodete, imenik IZS.
39. člen
(sprejemanje vlog za vpis v
imenik in vodenje imenika v prehodnem obdobju)
(1) Če na dan, ko začne veljati ta pravilnik, ZAPS in IZS še
nista ustanovljeni in nista začeli z opravljanjem svojih nalog oziroma se ZAPS
še ni izločila iz IZS/97, mora IZS/97 do začetka poslovanja ZAPS in IZS oziroma
do vzpostavitve imenika ZAPS in IZS sprejemati vloge za vpis in voditi imenik
po dosedanjih predpisih, pri čemer se mora manjkajoča vsebina imenika smiselno
prilagoditi določbam zakona o graditvi objektov in določbam tega pravilnika.
(2) Šteje se, da ZAPS in IZS začneta poslovati z dnem, ko so
v skladu s predpisi, ki urejajo graditev objektov, izpolnjeni pogoji za začetek
opravljanja nalog ZAPS.
40. člen
(veljavnost dosedanjih
potrdil o vpisu v imenik)
(1) Potrdilo o vpisu v imenik, opravljenem po dosedanjih
predpisih, velja v obsegu, za katerega je bilo dano.
(2) Šteje se, da je bilo potrdilo iz prejšnjega odstavka dano
za tisto vrsto opravljanja storitev, za katero je bil opravljen tisti posebni
del strokovnega izpita, ki so ga pred uveljavitvijo tega pravilnika
opredeljevali dosedanji predpisi o opravljanju strokovnega izpita iz
prostorskega načrtovanja, projektiranja oziroma vodenja del.
(3) Šteje se, da je posameznik, na katerega ime in priimek se
glasi potrdilo o izpitu za področje arhitekturne stroke ali
krajinsko-arhitekturne stroke oziroma posameznik, ki je pred 1. 1. 2003 končal
univerzitetni študij oziroma ima v Republiki Sloveniji nostrificirano diplomo
univerzitetnega študija s področja tehnično-tehnoloških ved, z opravljenim
magisterijem ali doktoratom s področja projektiranja ali prostorskega
načrtovanja in je imel pred 1. 1. 2003 najmanj 20 let delovnih izkušenj na
področju projektiranja oziroma prostorskega načrtovanja, vpisan v imenik ZAPS.
(4) V primerih iz prejšnjega odstavka lahko ZAPS oziroma IZS
na zahtevo takšnega posameznika izda potrdilo o opravljenem vpisu v skladu z
določbami tega pravilnika in z njim tudi opredeli, za katero vrsto vpisa takšno
potrdilo velja.
41. člen
(opravljeni vpisi v imenik
IZS/97)
(1) Šteje se, da so posamezniki, ki so člani matične sekcije
arhitektov, ustanovljene po dosedanjih predpisih in so bili vpisani v imenik
IZS/97 pred dnem vzpostavitve imenika ZAPS in IZS, vpisani v imenik ZAPS.
(2) Šteje se, da so posamezniki, ki so člani ostalih matičnih
sekcij IZS/97, ustanovljenih po dosedanjih predpisih in so bili vpisani v
imenik IZS/97 pred dnem vzpostavitve imenika ZAPS in IZS, vpisani v imenik IZS.
(3) Šteje se, da posamezniki, vpisani v imenik pooblaščenih
inženirjev pred uveljavitvijo zakona o graditvi objektov, izpolnjujejo pogoje
za odgovornega vodjo del vseh vrst objektov.
(4) Šteje se, da diplomirani inženirji, vpisani v imenik
pooblaščenih inženirjev in posamezniki, vpisani v posebni imenik odgovornih
projektantov, ki se je vodil na podlagi 100.e člena ZGO (v nadaljnjem besedilu:
imenik odgovornih projektantov), pred uveljavitvijo zakona o graditvi objektov,
ki imajo opravljen dopolnilni strokovni izpit za izdelovanje posameznih načrtov,
izpolnjujejo pogoje za odgovornega projektanta vseh vrst objektov.
(5) V primeru, da posamezniki, vpisani v posebni imenik
odgovornih projektantov v roku petih let od vpisa v imenik, ne opravijo
dopolnilnega izpita za izdelovanje posameznih načrtov v skladu z določbo 228.
člena zakona o graditvi objektov, se šteje, da ne izpolnjujejo več pogojev za
opravljanje storitev in jih lahko ZAPS oziroma IZS izbriše iz imenika.
42. člen
(izdajanje potrdil v
prehodnem obdobju)
(1) Do začetka poslovanja ZAPS in IZS oziroma do vzpostavitve
imenikov ZAPS in IZS v skladu s tem pravilnikom, se potrdila o vpisu v imenik
IZS/97 izdajajo na obrazcih iz prilog 3 in 4, pri čemer je logotip enak
sedanjemu logotipu IZS/97.
(2) Na zahtevo posameznika, ki je pred 1. 1. 2003 končal
univerzitetni študij oziroma ima v Republiki Sloveniji nostrificirano diplomo
univerzitetnega študija s področja tehnično-tehnoloških ved, z opravljenim
magisterijem ali doktoratom s področja projektiranja ali prostorskega
načrtovanja in je imel pred 1. 1. 2003 najmanj 20 let delovnih izkušenj na
področju projektiranja oziroma prostorskega načrtovanja, izda ZAPS potrdilo o
vpisu v imenik.
43. člen
(vpisovanje EU arhitektov
in inženirjev ter tujih arhitektov in inženirjev v prehodnem obdobju)
(1) Do dneva pristopa Republike Slovenije k Evropski uniji se
za vpisovanje EU arhitektov in EU inženirjev v imenik uporabljajo določbe za
vpisovanje tujih arhitektov oziroma tujih inženirjev v imenik.
(2) Do začetka poslovanja ZAPS in IZS oziroma do vzpostavitve
imenikov ZAPS in IZS v skladu s tem pravilnikom vlagajo posamezniki iz
prejšnjega odstavka zahteve za vpis v imenik na IZS/97.
(3) V primeru iz prejšnjega odstavka mora IZS/97 začeti
voditi ločeni evidenčni knjigi in zbirko listin po določbah tega pravilnika, in
sicer najpozneje v enem mesecu po njegovi uveljavitvi, in tisto, v katero so
vpisani podatki o arhitektih, predati ZAPS najpozneje v enem mesecu po začetku
njenega poslovanja.
44. člen
(začetek uporabe določb za
vpisovanje EU arhitektov in EU inženirjev)
Določbe 16., 17., 18., 19., 20., 21., 22. in 23. člena tega
pravilnika se začnejo uporabljati z dnem pristopa Republike Slovenije k
Evropski uniji.
45. člen
(začetek veljavnosti
pravilnika)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o obliki in vsebini ter o načinu vodenja imenika Zbornice za
arhitekturo in prostor Slovenije in Inženirske zbornice Slovenije (Uradni list
RS, št. 56/05) vsebuje naslednjo prehodno in
končno določbo:
»3. člen
Šteje se, da so vloge za vpis v imenik Zbornice za
arhitekturo in prostor Slovenije ali Inženirske zbornice Slovenije, ki so bile
vložene do uveljavitve tega pravilnika brez predložitve dokazila o aktivnem
znanju slovenskega jezika, popolne.
4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
graditvi objektov – ZGO-1C (Uradni list RS, št. 108/09) vsebuje naslednjo končno določbo:
»25. člen
Ta zakon začne veljati petnajsti dan po objavi v Uradnem
listu Republike Slovenije.«.

Splošni akt o postopkih vpisa in izbrisa iz
imenika pooblaščenih inženirjev (Uradni list RS, št. 37/18) v zvezi z delnim prenehanjem
uporabe tega pravilnika določa:
»13. člen
(prenehanje uporabe)
Z dnem uveljavitve tega splošnega akta se preneha uporabljati
Pravilnik o obliki in vsebini ter o načinu vodenja imenika Zbornice za
arhitekturo in prostor Slovenije in Inženirske zbornice Slovenije (Uradni list
RS, št. 123/03, 56/05 in 108/09 – ZGO-1C) v delu, ki se nanaša na postopke
vpisa in izbrisa iz imenika pooblaščenih inženirjev.«;
ter vsebuje naslednjo končno določbo:
»14. člen
(začetek veljavnosti)
Ta splošni akt se objavi v Uradnem listu Republike Slovenije
in začne veljati naslednji dan po objavi.«.

Splošni akt o postopkih vpisa in izbrisa iz
imenika pooblaščenih arhitektov, pooblaščenih krajinskih arhitektov in
pooblaščenih prostorskih načrtovalcev (Uradni list RS, št. 40/18) v zvezi z delnim prenehanjem
uporabe tega pravilnika določb:
»11. člen
(prenehanje uporabe)
Z dnem uveljavitve tega splošnega akta se preneha uporabljati
Pravilnik o obliki in vsebini ter o načinu vodenja imenika Zbornice za
arhitekturo in prostor Slovenije in Inženirske zbornice Slovenije (Uradni list
RS, št. 123/03, 56/05, 108/09 – ZGO-1C in 61/17 – ZAID) v delu, ki se nanaša na
postopke vpisa in izbrisa iz imenika pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev.«;
ter vsebuje naslednjo končno določbo:
»12. člen
(začetek veljavnosti)
Ta splošni akt se objavi v Uradnem listu Republike Slovenije
in začne veljati naslednji dan po objavi.«.