1. člen
(vsebina)
(1) S to uredbo se določajo pogoji in način izvajanja
iskanja in reševanja zrakoplova, ko je ta pogrešan, je v nevarnosti, ali se je
zgodila nesreča ali ko letalskemu prometu grozi nevarnost, ter naloge in
odgovornosti med organizacijami in službami, ki sodelujejo pri iskanju in
reševanju zrakoplova.
(2) Pri izvajanju službe iskanja in reševanja zrakoplova
se upoštevajo mednarodni standardi in priporočena praksa iz Priloge 11 in
Priloge 12 h Konvenciji o mednarodnem civilnem letalstvu (Uradni list FLRJ –
Mednarodne pogodbe, št. 3/54, Uradni list RS, št. 24/92 – akt o
notifikaciji nasledstva in Uradni list RS – Mednarodne pogodbe, št. 3/00),
ki je objavljena na spletnih straneh Ministrstva za infrastrukturo, v
vsakokratnem veljavnem besedilu.
(3) Ta uredba se ne uporablja za vojaške in brezpilotne
zrakoplove.
2. člen
(pomen izrazov in kratic)
(1) Izrazi in kratice, uporabljeni v tej uredbi, imajo
naslednji pomen:
-       
center za koordinacijo (v nadaljnjem besedilu: RCC) je enota, odgovorna
za spodbujanje učinkovite organizacije službe iskanja in reševanja zrakoplova
in za koordinacijo izvedbe te akcije na območju iskanja in reševanja
zrakoplova;
-       
območje iskanja in reševanja zrakoplova je določeno območje, v katerem
deluje RCC in se zagotavlja služba iskanja in reševanja zrakoplova;
-       
služba iskanja in reševanja zrakoplova pomeni izvajanje nalog
spremljanja stanja v sili, komunikacije, koordinacije iskanja in reševanja
zrakoplova, prvo pomoč in evakuacijo ponesrečencev z uporabo javnih in zasebnih
virov in sredstev, vključno s sodelujočimi zrakoplovi, plovili, drugimi vozili
in opremo;
-       
COSPAS-SARSAT je vesoljski sistem za iskanje plovil v nevarnosti –
sledenje s pomočjo satelita za iskanje in reševanje (Space System for Search of
Vessels in Distress – Search and Rescue Satellite – Aided Tracking);
-       
IMO je Mednarodna pomorska organizacija (International Maritime Organization);
-       
WGS-84 je svetovni geodetski sistem 1984 (World Geodetic System 1984).
(2) Drugi izrazi, uporabljeni v tej uredbi, imajo enak
pomen, kot je določeno v predpisih, ki urejajo civilno letalstvo in varstvo
pred naravnimi in drugimi nesrečami.
3. člen
(pristojni organ)
Organ, pristojen za izvajanje te uredbe, je Javna agencija za
civilno letalstvo Republike Slovenije (v nadaljnjem besedilu: agencija).
4. člen
(obveščanje in alarmiranje)
(1) Vsakdo, ki opazi izginotje ali nesrečo zrakoplova,
izve o tem ali povzroči njegovo izginotje ali nesrečo, takoj obvesti najbližji
center za obveščanje ali Policijo.
(2) Vključeni v sistem opazovanja, obveščanja in
alarmiranja v skladu z zakonom o varstvu pred naravnimi in drugimi nesrečami
brezplačno in brez odlašanja sporočajo podatke, ki so pomembni za uspešno in
učinkovito izvedbo iskanja in reševanja zrakoplova.
5. člen
(območje iskanja in reševanja zrakoplova)
Služba iskanja in reševanja zrakoplova se izvaja na območju z
informacijami za letenje (FIR) Ljubljana.
6. člen
(izvajanje službe iskanja in reševanja zrakoplova)
(1) Služba iskanja in reševanja zrakoplova se izvaja, ko
nastopi nevarnost za zrakoplov in ljudi na krovu. To stanje se deli na faze
nevarnosti:
-       
faza negotovosti (INCERFA), ki je stanje, ko obstaja negotovost glede
varnosti zrakoplova in ljudi na krovu;
-       
faza alarmiranja (ALERFA), ki je stanje, v katerem obstaja skrb za
varnost zrakoplova in ljudi na krovu, in
-       
faza stiske (DETRESFA), ki je stanje, v katerem je gotovo, da zrakoplovu
in njegovim potnikom grozi resna in grozeča nevarnost in se zahteva takojšnja
pomoč.
(2) Služba iskanja in reševanja zrakoplova se deli na
upravljanje službe iskanja in reševanja zrakoplova (v nadaljnjem besedilu:
raven upravljanja) in operativno izvajanje službe iskanja in reševanja
zrakoplova (v nadaljnjem besedilu: operativna raven).
7. člen
(raven upravljanja)
(1) Raven upravljanja izvaja agencija, ki se posvetuje z
Medresorskim odborom za upravljanje službe iskanja in reševanja zrakoplova (v
nadaljnjem besedilu: odbor) in ga tudi vodi.
(2) Odbor sestavljajo predstavniki agencije,
ministrstva, pristojnega za promet, Uprave Republike Slovenije za pomorstvo (v
nadaljnjem besedilu: Uprava RS za pomorstvo), ministrstva, pristojnega za
obrambo, Uprave Republike Slovenije za zaščito in reševanje (v nadaljnjem
besedilu: Uprava RS za zaščito in reševanje), ministrstva, pristojnega za
notranje zadeve, Policije, ministrstva, pristojnega za zdravje, in Javnega
podjetja Kontrola zračnega prometa Slovenije, d. o. o. Člane odbora iz
agencije imenuje direktor agencije, člane odbora iz ministrstev in organov v
sestavi imenujejo pristojni ministri in člane odbora iz Javnega podjetja
Kontrola zračnega prometa Slovenije, d. o. o., direktor javnega podjetja.
(3) Agencija se glede formalne ureditve in izmenjave
informacij, ki so potrebne za uspešno izvajanje službe iskanja in reševanja
zrakoplova na morju, usklajuje z Upravo RS za pomorstvo.
8. člen
(operativna raven)
(1) Operativno raven izvajajo Javno podjetje Kontrola
zračnega prometa Slovenije, d. o. o., Policija, Uprava RS za pomorstvo in
Uprava RS za zaščito in reševanje s centri za obveščanje in silami za zaščito,
reševanje in pomoč, ki zagotavljajo izvajanje nalog 24 ur na dan, sedem dni v
tednu. V izvajanje nalog se lahko vključijo tudi drugi subjekti, v skladu s
predpisi, ki urejajo varstvo pred naravnimi in drugimi nesrečami.
(2) Operativna raven zajema naloge RCC, iskanja
zrakoplova in reševanja zrakoplova.
(3) Naloge RCC izvaja Javno podjetje Kontrola zračnega
prometa Slovenije, d. o. o, razen nalog, ki so v pristojnosti Policije, Uprave
RS za zaščito in reševanje in Uprave RS za pomorstvo. K izvedbi posamezne
naloge koordinacije iskanja in reševanja zrakoplova Javno podjetje Kontrola
zračnega prometa Slovenije, d. o. o., lahko vključi tudi predstavnike Policije,
Uprave RS za zaščito in reševanje, Uprave RS za pomorstvo in agencije.
(4) Iskanje zrakoplova izvaja Policija, v iskanje pa se
lahko vključijo tudi sile za zaščito, reševanje in pomoč.
(5) Reševanje zrakoplova se izvaja v skladu s predpisi s
področja varstva pred naravnimi in drugimi nesrečami.
(6) Ne glede na tretji in četrti odstavek tega člena
iskanje in reševanje zrakoplova na morju izvaja Uprava RS za pomorstvo. V
izvajanje nalog se lahko vključijo tudi Uprava RS za zaščito in reševanje s
centri za obveščanje in silami za zaščito, reševanje in pomoč ter enote
Policije.
(7) Ne glede na tretji in četrti odstavek tega člena
reševanje zrakoplova na območju letališča, na katerem je zagotovljena služba
zračnega prometa, in v njegovi neposredni bližini med obratovalnim časom
letališča načrtuje, usklajuje in izvaja obratovalec letališča. V reševanje
zrakoplova se lahko vključijo Uprava RS za zaščito in reševanje s centri za
obveščanje in silami za zaščito, reševanje in pomoč ter enote Policije.
(8) Podatke o zaznanem oddajanju signala v sili na
območju Republike Slovenije iz sistema COSPAS-SARSAT sprejme Uprava RS za
pomorstvo.
(9) Informacije o letu zrakoplova zagotavlja Javno
podjetje Kontrola zračnega prometa Slovenije, d. o. o.
9. člen
(sodelovanje Slovenske vojske)
Slovenska vojska pri izvajanju operativne ravni sodeluje v
skladu s predpisi, ki urejajo obrambo ter varstvo pred naravnimi in drugimi
nesrečami v skladu z njeno organiziranostjo, opremljenostjo, usposobljenostjo
in razpoložljivostjo.
10. člen
(mednarodno sodelovanje)
(1) Subjekti, ki so vključeni v iskanje in reševanje
zrakoplova, v skladu s svojimi pristojnostmi in glede na naloge, ki jih
opravljajo, sodelujejo s pristojnimi službami sosednjih in drugih držav.
(2) Vsebina in način sodelovanja iz prejšnjega odstavka
se uredita z dogovorom, v katerem se določi, v katerih primerih, kako in v
kakšnem obsegu se sprejme pomoč tujih sil pri iskanju in reševanju zrakoplova
na ozemlju Republike Slovenije ali nudi pomoč sil Republike Slovenije pri
iskanju in reševanju zrakoplova na tujem ozemlju.
11. člen
(izmenjava informacij)
(1) Subjekti iz 8. člena te uredbe, ki izvajajo
operativno raven, sproti obveščajo in izmenjujejo informacije, pomembne za
učinkovito iskanje in reševanje zrakoplova.
(2) Pri nudenju pomoči ali ko ni znano, na ozemlju
katere države je pogrešan zrakoplov, RCC obvešča in izmenjuje informacije z RCC
sosednje države.
(3) Obveščanje domačih in tujih subjektov, ki izvajajo
operativno raven, in izmenjava informacij z njimi se izvajata v skladu s
pristojnostmi posameznega subjekta.
(4) Pri izmenjavi podatkov o lokaciji iskanja in
reševanja zrakoplova se za določanje horizontalnega položaja uporablja
stopinjski zapis v geografskem koordinatnem sistemu WGS-84.
12. člen
(sredstva komuniciranja)
(1) Subjekti iz 8. člena te uredbe, ki izvajajo
operativno raven, zagotovijo potrebna sredstva za komunikacijo, ki omogočajo
medsebojno povezljivo, zanesljivo in neprekinjeno komunikacijo na območju
iskanja in reševanja.
(2) Za koordinacijo zrakoplovov, ki izvajajo iskanje in
reševanje zrakoplova, se uporablja frekvenca 119,550 MHz.
13. člen
(osebje, sredstva in oprema)
(1) Subjekti iz 8. člena te uredbe, ki izvajajo
operativno raven, zagotovijo osebje, sredstva in opremo za iskanje in reševanje
zrakoplova in o tem na zahtevo poročajo agenciji.
(2) Izvajalci nalog RCC iz tretjega odstavka
8. člena te uredbe morajo imeti na voljo podatke o razpoložljivosti
osebja, sredstvih in opremi iz prejšnjega odstavka ter druge informacije, potrebne
za učinkovito izvajanje nalog iz njihove pristojnosti.
14. člen
(usposobljenost osebja)
(1) Subjekti iz 7. in 8. člena te uredbe
zagotavljajo stalno usposobljeno osebje.
(2) Zahteve glede usposabljanja osebja, vključenega v
iskanje in reševanje zrakoplova, se določijo v programih usposabljanja. Programi
usposabljanja za subjekte iz 7. in 8. člena te uredbe se določijo v skladu
s predpisi, ki urejajo civilno letalstvo, pomorstvo, naloge in pooblastila
Policije ter varstvo pred naravnimi in drugimi nesrečami.
(3) Programi usposabljanja vsebujejo vsebine o ureditvi
službe iskanja in reševanja zrakoplova, postopkih in uporabi tehnik, sredstev
in opreme pri izvajanju iskanja in reševanja zrakoplova. Usposabljanje lahko
vključuje tudi udeležbo pri izvajanju iskanja in reševanja zrakoplova ali na
vajah s področja iskanja in reševanja zrakoplova.
(4) Subjekti iz 7. in 8. člena te uredbe o
izvajanju programa usposabljanja na zahtevo poročajo agenciji.
(5) Vaje s področja iskanja in reševanja zrakoplova se
izvajajo v skladu s predpisi, ki urejajo varstvo pred naravnimi in drugimi
nesrečami.
15. člen
(načrt iskanja in reševanja zrakoplova)
Naloge subjektov iz 8. in 9. člena te uredbe se
podrobneje opredelijo v državnem načrtu v skladu z ureditvijo s področja
varstva pred naravnimi in drugimi nesrečami.
16. člen
(spremljanje aktivnosti)
(1) Agencija za namen stalnega izboljševanja izvajanja
nalog zbira podatke, spremlja učinkovitost izvedenih aktivnosti iskanja in
reševanja zrakoplova ter predlaga spremembe in izboljšave službe iskanja in
reševanja zrakoplova na nacionalni in mednarodni ravni.
(2) Policija, Uprava RS za zaščito in reševanje, Uprava
RS za pomorstvo in Javno podjetje Kontrola zračnega prometa Slovenije, d. o.
o., za namen iz prejšnjega odstavka agenciji v sedmih dneh po končani posamezni
aktivnosti poročajo o izvedbi iskanja in reševanja zrakoplova.
(3) Agencija spremlja izvedene aktivnosti iskanja in
reševanja zrakoplova na ozemlju Republike Slovenije. V skladu s predpisi
Evropske unije in mednarodnimi pogodbami, ki zavezujejo Republiko Slovenijo,
poroča o izvajanju službe iskanja in reševanja zrakoplova.
17. člen
(zahteve za operatorja in zrakoplov)
(1) Operator zrakoplova, ki izvaja iskanje in reševanje
zrakoplova, zagotavlja usposobljenost posadke in opremljenost zrakoplova.
(2) Iskanje in reševanje pogrešanega zrakoplova
prednostno izvaja zrakoplov, ki je opremljen z radiokompasom (Direction Finding)
in z dvema radijskima napravama, od katerih ena deluje na frekvenci za pomoč v
sili (121,5 MHz).
18. člen
(poročanje ICAO in IMO)
Ministrstvo, pristojno za promet, poroča ICAO in IMO o
sredstvih in območju iskanja in reševanja zrakoplova.
KONČNA DOLOČBA
19. člen
(začetek veljavnosti in uporabe)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne eno leto od uveljavitve te
uredbe.
Št. 00710-4/2019
Ljubljana, dne 21. marca 2019
EVA 2018-2430-0031
Vlada Republike Slovenije
dr. Andrej Bertoncelj l.r.
podpredsednik