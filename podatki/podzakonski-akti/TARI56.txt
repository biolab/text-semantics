1. člen
Ta tarifa določa višino primernega nadomestila (v nadaljnjem besedilu:
nadomestilo) za javno kabelsko retransmisijo fonogramov oziroma načine za ugotavljanje
višine in odmero nadomestila.
Uporabnik lahko sam izbere enega od načinov za odmero nadomestila
iz 3. člena te tarife. Če tega ne stori, se za določanju osnove za odmero
uporabi določanje višine nadomestila od bruto prometa iz 3. člena te tarife.
Nadomestila se plačujejo v obliki mesečnih akontacij, račun
pa se izdaja enkrat letno.
Ta tarifa se ne uporablja, kolikor so sklenjeni skupni sporazumi
z reprezentativnimi združenji uporabnikov; v takih primerih se uporabljajo
nadomestila, dogovorjena v skupnih sporazumih.
2. člen
Če se ugotovi, da podatki za odmero nadomestila ne ustrezajo
dejanskemu stanju ali so neresnični, lahko Zavod IPF od uporabnika zahteva
predložitev resničnih ali dejanskih podatkov za odmero nadomestila ali pa
uporabniku odmeri nadomestilo na podlagi njemu dostopnih podatkov oziroma po
svoji oceni.
Če nastopijo okoliščine iz prejšnjega odstavka v primeru javnega
oddajanja, uporabnik izgubi možnost do samostojne izbire načina za določitev
osnove ter odmero nadomestila.
Pri določanju parametrov za odmero nadomestila za kabelsko
retransmisijo, ki se nanašajo na doseg in poslušanost oziroma gledanost, se
uporabljajo podatki Sveta za radiodifuzijo RS ali drugih institucij, ter
podatki iz objavljenih medijskih raziskav, ki jih opravljajo profesionalne
institucije. Vir podatkov izbere Zavod IPF.
3. člen
Pri določanju višine nadomestila lahko uporabnik izbira med
naslednjimi načini:
(1)    Od bruto prometa, v
preteklem letu, ustvarjenega z retransmisijo posameznega programa, skupaj s
sredstvi, pridobljenimi za retransmisijo, se odšteje vsota, ki ustreza proporcionalnemu
deležu govornega dela programa. Nato se od dobljenega zneska za posamezen
program prizna še zmanjšanje osnove:
a)   
za programe, v katerih govorni delež predstavlja najmanj 30% vsega
programa ali program s svojim signalom pokrije območje, na katerem živi manj
kot 70.000 prebivalcev ali pa gre za program posebnega pomena – za 20%;
b)   
za druge programe – za 15%.
Od dobljene osnove se odmeri nadomestilo v višini 6%, pri
čemer predstavlja mesecno nadomestilo dvanajstino tega zneska.
Če ena organizacija oddaja več programov, se celoten bruto
promet sredstev, ustvarjenih z javnim oddajanjem ali pridobljenih za javno
oddajanje, proporcionalno razdeli med posamezne programe glede na časovno
trajanje njihovega oddajanja v odnosu do drugih programov iste organizacije; ali
(2)    Nadomestilo v višini 40 SIT mesečno
za vsak uporabniški kabelski priključek; ali
(3)    Variabilni del mesečnega nadomestila, ki predstavlja eno dvanajstino od 2%
bruto prihodkov organizacije za javno oddajanje v preteklem koledarskem letu,
in fiksni del mesečnega nadomestila za vsak posamezen program, ki
se določi po številu prebivalcev, ki živijo na območju, katerega pokriva
program s svojim signalom (potencialni avditorij):
 


Število prebivalcev

Fiksni del
  nadomestila


do 150.000

100.000 SIT


od 150.001 do 299.999

240.000 SIT


od 300.000 do 399.999

380.000 SIT


od 400.000 do 499.999

500.000 SIT


od 500.000 do 999.999

800.000 SIT


od 1,000.000 do
  1,499.000

1,000.000 SIT


nad 1,500.000

1,500.000 SIT


4. člen
Ta tarifa se začne uporabljati 27. maja 2004.
Ta tarifa se objavi v Uradnem
listu Republike Slovenije.
Ljubljana, dne 27. maja 2004.
Predsednik
Sveta Zavoda IPF
Goran Lisica l. r.