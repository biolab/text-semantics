1. SPLOŠNE DOLOČBE
1. člen
Slovenska akreditacija (v nadaljnjem besedilu: SA) je javni
zavod, ki na način in pod pogoji, ki veljajo za javno službo, v Republiki
Sloveniji opravlja naloge nacionalne akreditacijske službe skladno z zakonom o
akreditaciji (v nadaljnjem besedilu: zakon) in sklepom o ustanovitvi javnega
zavoda Slovenska akreditacija.
2. člen
SA je ustanovila Republika Slovenija s sklepom Vlade RS, št.
392-05/2000-1 z dne 20. 4. 2000, objavljenim v Uradnem listu RS, št. 36/00, s
spremembo sklepa, št. 392-05/2001-2 z dne 22. 3. 2001, objavljeno v Uradnem
listu RS, št. 23/01 (v nadaljnjem besedilu: sklep o ustanovitvi), pa je bil
spremenjen sedež SA.
Ustanoviteljske pravice in obveznosti izvaja Vlada Republike
Slovenije.
Ustanovitelj svoje pravice in obveznosti izvaja tako, da je
zagotovljena taka stopnja neodvisnosti, nepristranosti in integritete, ki
omogoča SA mednarodno primerljivost z drugimi nacionalnimi akreditacijskimi
službami, njeno članstvo v evropskih in mednarodnih organizacijah za
akreditacijo ter pristop in izvajanje sporazumov o medsebojnem priznavanju
akreditacijskih listin in listin, ki jih izdajajo akreditirani organi.
3. člen
SA je vpisana v register pri Okrožnem sodišču v Ljubljani pod
vložno številko 1/33740/00.
4. člen
SA je pravna oseba, ki nastopa v pravnem prometu v okviru
svoje dejavnosti samostojno, z vsemi pravicami in obveznostmi brez omejitev, v
svojem imenu in za svoj račun. SA odgovarja za svoje delo z vsemi sredstvi, s
katerimi razpolaga.
SA se povezuje in sodeluje z drugimi institucijami s področja
tehnične kakovostne infrastrukture v Republiki Sloveniji z namenom skladnega
razvoja teh področij in usklajevanja interesov Republike Slovenije. SA še
posebej sodeluje z: ministrstvi in drugimi državnimi organi, nacionalnimi
institucijami s področja meroslovja, standardizacije, preskušanja in ostalih
dejavnosti ugotavljanja skladnosti ter njihovimi združenji, strokovnimi
združenji s področja svojega delovanja ter visokošolskimi inštitucijami.
Sodelovanje poteka na način, ki ne ogroža neodvisnosti, nepristranosti in
integritete SA, in sicer z aktivno izmenjavo izkušenj, podatkov in obvestil s
področja dela SA ter z udeležbo v skupnih projektih.
SA se vključuje v dejavnost akreditiranja na mednarodni ravni
in se v ta namen povezuje in sklepa sporazume s sorodnimi organizacijami. SA
sodeluje v evropskih in mednarodnih združenjih za akreditacijo in predstavlja
interese Republike Slovenije v njih.
Ustanovitelj odgovarja za obveznosti SA iz naslova
opravljanja nalog iz drugega odstavka 3. člena zakona.
2. IME, SEDEŽ IN PEČAT
5. člen
Ime javnega zavoda je: Slovenska akreditacija.
Skrajšano ime je: SA.
Ime javnega zavoda v angleškem jeziku je: Slovenian
Accreditation.
Sedež: Ljubljana, Šmartinska 140.
6. člen
Znak SA je sestavljen iz simbola SA ter izpisa naziva
Slovenska akreditacija, ki ga SA uporablja kot uradni znak organizacije.
Pojavlja se v treh različicah, s slovenskim in dvojezičnim
(slovensko-angleškim) izpisom naziva. Simbol SA je navzgor usmerjen
enakostraničen trikotnik. Nanj sta delno položena dva kroga. Manjši krog sega
iz trikotnika na njegovi levi stranici, večji krog pa na spodnji stranici. Po
spodnjem delu malega kroga in zgornjem delu velikega kroga poteka razmaknjena
valovnica, ki trikotnik deli na zgornji in spodnji del. Desno od znaka je z
velikimi tiskanimi črkami napis SLOVENSKA AKREDITACIJA v dveh vrsticah. Znak SA
se lahko uporablja v barvni, črno-beli in tonski različici. Zgornji del simbola
je sive barve: PANTONE 423 ali 30% B ali srebrna barva ali srebrna folija,
spodnji del simbola in logotip sta modre barve: PANTONE 281 ali 100% C, 70% M,
38% B.
7. člen
SA ima pečat pravokotne oblike. V pečatu je znak SA, kjer je
simbol podan s konturo.
Če se uporablja več pečatov, morajo biti ti označeni z
zaporednimi številkami.
3. DEJAVNOST
8. člen
SA opravlja dejavnost, kot je opredeljena v 3. členu sklepa o
ustanovitvi:
-       
L/75.13 – dejavnost javnih ustanov za pospeševanje poslovnih dejavnosti,
-       
M/80.422 – drugo izobraževanje,
-       
K/74.841 – prirejanje razstav, sejmov, kongresov,
-       
K/74.843 – druge poslovne dejavnosti,
-       
DE/22.11 – izdajanje knjig,
-       
DE/22.13 – izdajanje revij in periodike,
-       
DE/22.15 – drugo založništvo,
-       
DE/22.33 – razmnoževanje računalniških zapisov,
-       
K/74.831 – prevajanje,
-       
K/74.832 – fotokopiranje in drugo razmnoževanje,
-       
K/72.30 – obdelava podatkov,
-       
K/72.40 – dejavnosti, povezane s podatkovnimi bazami.
9. člen
V okviru dejavnosti iz prejšnjega člena SA opravlja naslednje
naloge:
1.     
Temeljne naloge SA so vezane na akreditacijo: 
- 
akreditiranje preskuševalnih in kalibracijskih laboratorijev, 
- 
akreditiranje certifikacijskih organov za certificiranje proizvodov,
sistemov vodenja in osebja, 
- 
akreditiranje kontrolnih organov, 
- 
akreditiranje EMAS preveriteljev, 
- 
izdajanje strokovnih publikacij, 
- 
promocija akreditacije, 
- 
druge naloge, povezane z izvajanjem sistema akreditiranja, 
- 
svetovanje državni upravi na področju akreditiranja.
2.     
Druge naloge:
- 
drugo ugotavljanje in potrjevanje usposobljenosti za izvajanje postopkov
ugotavljanja skladnosti, vključno z ugotavljanjem izpolnjevanja zahtev za
organe za ugotavljanje skladnosti skladno s posameznimi predpisi, ki določajo
ugotavljanje skladnosti,
- 
svetovanje državni upravi na področju drugega ugotavljanja ali
potrjevanja usposobljenosti za izvajanje postopkov ugotavljanja skladnosti.
Akreditacijske aktivnosti morajo biti določene v splošnih
aktih SA, ki jih sprejme svet. SA lahko izvaja naloge iz prve alinee 2. točke
prejšnjega odstavka le na pobudo vseh zainteresiranih strani ob vzpostavitvi
ustrezne sheme preko ustreznega sektorskega odbora, z udeležbo odbora za
akreditacijo v skladu s tem statutom in s potrditvijo sheme v obliki izdaje
potrebnih splošnih aktov, ki jih sprejme svet SA. Svetovanje državni upravi
obsega le sodelovanje z državno upravo pri določanju postopkov ugotavljanja in
potrjevanja usposobljenosti.
4. ORGANIZACIJA
10. člen
Za opravljanje strokovnih del, povezanih z izvajanjem
akreditiranja oziroma drugih postopkov ugotavljanja in potrjevanja
usposobljenosti, se v okviru SA organizira Tehnični oddelek. Tehnični oddelek
opravlja predvsem naslednje naloge:
-       
vzpostavitev in vzdrževanje sistema akreditiranja,
-       
vzpostavitev in vzdrževanje sistemov drugega ugotavljanja
usposobljenosti organov za ugotavljanje skladnosti, vključno s sistemom
ugotavljanja usposobljenosti organov za ugotavljanje skladnosti skladno s
posameznimi predpisi, ki določajo ugotavljanje skladnosti,
-       
sodelovanje z institucijami v Republiki Sloveniji pri vprašanjih
akreditiranja oziroma ugotavljanja usposobljenosti,
-       
sodelovanje z mednarodnimi institucijami in zastopanje interesov
Republike Sloveniji v njih,
-       
usklajevanje sistema akreditiranja SA z mednarodnimi načeli,
-       
izvajanje postopkov akreditiranja in drugega ugotavljanja
usposobljenosti.
11. člen
Dela, ki so nujno potrebna za podporo opravljanja strokovnih
del iz prejšnjega člena, izvajajo delavci, ki so neposredno vezani na
direktorja. Ta dela so predvsem:
-       
administrativno-organizacijske in organizacijsko-tehnične naloge,
-       
finančno poslovanje,
-       
kadrovske zadeve,
-       
pravne naloge,
-       
promocija SA in stiki z javnostjo,
-       
organiziranje izobraževanja.
12. člen
Za vodenje kakovosti poslovanja lahko direktor določi
delavca, ki mu je na tem področju neposredno odgovoren.
Za opravljanje posameznih nalog lahko direktor določi
posamezne delavce ali pa za njihovo opravljanje ustanovi delovna telesa,
sestavljena iz posameznih delavcev SA.
13. člen
Organizacija dela v SA se podrobneje določi s splošnimi akti,
zlasti pa z aktom o notranji organizaciji in sistemizaciji delovnih mest.
5. ORGANI
14. člen
V skladu s sklepom o ustanovitvi so organi SA:
-       
svet,
-       
direktor in
-       
odbor za akreditacijo.
Na podlagi tega statuta je organ SA tudi disciplinska
komisija. (črtan)
a) Svet
15. člen
Organ opravljanja Slovenske akreditacije je svet, ki šteje
petnajst članov. 
Člane sveta imenujejo: 
1.     
Pet članov ustanovitelj, in sicer: 
- 
enega na predlog ministrstva, pristojnega za trg, 
- 
enega na predlog ministrstva, pristojnega za znanost, 
- 
enega na predlog ministrstev, pristojnih za tehnično zakonodajo, 
- 
enega na predlog ministrstva, pristojnega za kmetijstvo, gozdarstvo in
prehrano, 
- 
enega na predlog ministrstva, pristojnega za okolje. 
2.     
Pet članov Gospodarska zbornica Slovenije, in sicer: 
- 
enega predstavnika proizvajalcev oziroma izvajalcev storitev, 
- 
enega predstavnika trgovskih organizacij, 
- 
tri predstavnike organov za ugotavljanje skladnosti. 
3.     
Enega člana Zveza inženirjev in tehnikov Slovenije. 
4.     
Enega člana Strokovni meroslovni svet kot predstavnika industrijskega
meroslovja. 
5.     
Enega člana zveza potrošniških organizacij kot predstavnika potrošnikov.
6.     
Enega člana center nevladnih organizacij izmed nevladnih organizacij s
področja varstva okolja, ki delujejo v javnem interesu in so v registru
nevladnih organizacij, ki ga vodi Ministrstvo pristojno za okolje. 
7.     
Enega člana izvolijo delavci Slovenske akreditacije na neposrednih in
tajnih volitvah. 
Predsednika sveta izvolijo člani sveta izmed sebe.
16. člen
Mandat članov sveta je štiri leta.
Po preteku mandata so člani sveta lahko imenovani oziroma
izvoljeni ponovno.
17. člen
Svet obravnava in sprejema:
-       
statut s soglasjem z ustanovitelja,
-       
splošne akte o zahtevah za akreditacijo in drugega ugotavljanja in
potrjevanja usposobljenosti,
-       
splošne akte o pravilih postopkov akreditiranja in drugega ugotavljanja
in potrjevanja usposobljenosti,
-       
splošni akt o notranji organizaciji in sistemizaciji delovnih mest s
soglasjem ustanovitelja,
-       
druge splošne akte, če ni s tem statutom določeno, da jih sprejme
direktor,
-       
program razvoja,
-       
letni program dela s soglasjem ustanovitelja,
-       
poročilo o izvajanju letnega programa dela,
-       
finančni načrt in zaključni račun s soglasjem ustanovitelja,
-       
cenik storitev s soglasjem ustanovitelja,
-       
merila za nagrajevanje članov sveta in odbora za akreditacijo s
soglasjem ustanovitelja.
Splošni akti, ki urejajo organizacijo in delovanje SA,
postopke in zahteve za akreditacijo morajo temeljiti na ustreznih nacionalnih,
evropskih in mednarodnih standardih ter dokumentih evropskih in mednarodnih
organizacij za akreditacijo.
18. člen
Svet imenuje in razrešuje direktorja SA s soglasjem
ustanovitelja, imenuje člane odbora za akreditacijo na predlog direktorja in
opravlja druge naloge, skladne z zakonom in statutom.
Svet vsako leto poroča ustanovitelju o delu SA.
19. člen
Svet opravlja svoje delo na rednih, izrednih in dopisnih
sejah.
Redne seje se opravijo najmanj dvakrat letno. Vabilo z
gradivom mora biti poslano najmanj 8 dni pred sejo.
Sklic seje sveta lahko predlaga vsak njegov član, direktor in
predsednik odbora za akreditacijo. O sklicu seje odloči predsednik sveta v 8
dneh od prejema pisnega predloga.
Predsednik sveta je dolžan sklicati izredno sejo na zahtevo
štirih članov sveta ali treh članov in direktorja najpozneje v 14 dneh od
prejema zahteve.
Dopisna seja se izvede praviloma samo za obravnavo tistih
zadev, ki se zaradi nujnosti odločitve ne morejo uvrstiti na redno ali izredno
sejo, ter končno odločitev tistih zadev, ki so bile obravnavane že na kateri od
prejšnjih rednih ali izrednih sejah.
Svet veljavno odloča, če se je seje udeležila več kot
polovica njegovih članov, odločitve pa sprejema z večino navzočih članov. Svet
sprejme statut z večino vseh članov.“
20. člen
Člani sveta izvolijo na prvi seji izmed sebe predsednika
sveta in njegovega namestnika. Predsednik sveta sklicuje in vodi seje sveta.
O sejah sveta se vodi zapisnik.
21. člen
Svet odloča na drugi stopnji o vseh pritožbah v postopkih
akreditiranja in drugega ugotavljanja usposobljenosti. (črtan)
Za zagotovitev strokovno utemeljenega odločanja v smislu
prejšnjega odstavka svet kot svoje delovno telo ustanovi komisijo za pritožbe z
nalogo priprave poročil, na podlagi katerih lahko svet sprejme potrebne sklepe.
(črtan)
Svet lahko po potrebi ustanovi komisije ali odbore kot svoja
delovna telesa.
Delovna telesa sveta opravljajo svoje naloge skladno s
poslovniki, ki jih sprejme svet.
22. člen
Pravico predlagati kandidata za člana sveta izmed delavcev SA
ima vsak delavec SA z aktivno volilno pravico. Svet razpiše volitve najpozneje
30 dni pred potekom svojega mandata.
Sklep o razpisu volitev določa dan, čas in kraj volitev,
število članov sveta, ki se volijo, in sestavo volilne komisije. Volitve vodi
volilna komisija, ki jo sestavljajo predsednik in dva člana.
Volilna komisija skrbi za zakonitost volitev, pripravi seznam
volilnih upravičencev, sestavi enotno kandidatno listo, pripravi glasovnice,
spremlja potek glasovanja in ugotavlja ter razglaša rezultate volitev.
Po opravljenem glasovanju volilna komisija sestavi zapisnik o
izidu volitev, ki ga objavi najpozneje naslednji dan po opravljenem glasovanju.
23. člen
Izvoljen je tisti kandidat, ki je prejel največ glasov. Če
dva ali več kandidatov dobijo enako število glasov, ki bi zadoščali za
izvolitev, se o teh kandidatih ponovno glasuje.
24. člen
Predstavniku delavcev v svetu preneha mandat pred potekom
časa, za katerega je bil izvoljen:
-       
če mu preneha delovno razmerje v SA,
-       
če je odpoklican,
-       
če je sprejet njegov odstop in
-       
če nastopi delo oziroma funkcijo, ki je nezdružljiva s članstvom v
svetu.
25. člen
Posamezni član sveta je lahko odpoklican, če s svojim
ravnanjem škoduje delu in ugledu akreditacije, če deluje v nasprotju z zakonom
ali tem statutom ali če se neupravičeno ne udeležuje sej sveta.
Predlog za odpoklic svojega člana poda svet, o njem pa
odločajo:
-       
v primeru odpoklica predstavnika delavcev delavci SA z neposrednim in
tajnim glasovanjem,
-       
v primeru odpoklica ostalih članov pa tisti, ki so jih imenovali.
26. člen
Če članu sveta preneha funkcija pred potekom časa, za
katerega je bil izvoljen oziroma imenovan, se takoj razpišejo nadomestne
volitve oziroma opravijo nadomestna imenovanja.
27. člen
Način dela sveta se podrobneje določi s poslovnikom.
b) Direktor
28. člen
Direktor organizira in vodi strokovno delo in poslovanje, pri
čemer predstavlja in zastopa SA brez omejitev ter je odgovoren za strokovno
delo in zakonitost dela SA.
Pristojnosti direktorja za izvrševanje nalog iz prejšnjega
odstavka so:
-       
oblikuje strokovno in poslovno politiko,
-       
svetu predlaga v obravnavo in sprejem splošne akte, programe in druge
dokumente iz prvega odstavka 8. člena sklepa o ustanovitvi in sprejema ukrepe
za njihovo izvajanje,
-       
svetu poroča o opravljenem delu in rezultatih poslovanja,
-       
izvaja sklepe sveta in drugih organov SA,
-       
sprejema odločitve v postopkih akreditiranja in drugega ugotavljanja
oziroma potrjevanja usposobljenosti ter odloča o prizivih v teh postopkih,
-       
odloča o sklepanju in prenehanju delovnega razmerja, razporeja delavce
in izvaja druge pristojnosti s področja delovnih razmerij skladno z zakonom,
kolektivno pogodbo in splošnimi akti SA,
-       
izdaja sklepe, odredbe in druge posamične akte ter imenuje komisije,
delovne skupine in druga delovna telesa za izvedbo posameznih nalog ali za
proučitev posameznih vprašanj,
-       
izvaja pristojnosti s področja disciplinske in odškodninske odgovornosti
delavcev skladno z zakonom in kolektivno pogodbo,
-       
opravlja druge naloge skladno z zakonom, kolektivno pogodbo in splošnimi
akti SA.
29. člen
Direktor je pristojen za sprejem splošnih aktov na naslednjih
področjih:
-       
finančno in blagajniško poslovanje,
-       
javna naročila,
-       
delovna razmerja in varstvo pri delu,
-       
tajnost podatkov,
-       
interni postopki za izvajanje sistema akreditiranja (sistem kakovosti).
Direktor sprejema splošne akte tudi na področjih, za katere
ga je s sklepom pooblastil svet.
Splošni akti iz pete alinee prvega odstavka tega člena ne
smejo spreminjati pravic ali obveznosti strank SA, ki izhajajo iz zakona,
podzakonskih predpisov in splošnih aktov SA v pristojnosti sveta, ter morajo
biti usklajeni s splošnimi akti, navedenimi v drugem odstavku 17. člena tega
statuta.
30. člen
Za direktorja je lahko imenovan, kdor izpolnjuje naslednje
pogoje:
-       
univerzitetna izobrazba,
-       
najmanj 10 let delovnih izkušenj,
-       
sposobnost za organiziranje in vodenje dela,
-       
izkušnje z uporabo mednarodnih standardov s področja akreditiranja,
-       
aktivno znanje angleškega jezika,
-       
druge pogoje, določene z zakonom.
31. člen
Svet izbira direktorja preko javnega razpisa, ki ga objavi
vsaj v enem od javnih glasil Republike Slovenije. Rok za prijavo je 15 dni od
objave. Rok za obravnavo in izbiro je 30 dni. V primeru, da se izbor ne izvede,
se razpis ponovi.
Svet izmed svojih članov imenuje tričlansko komisijo za
odpiranje in obravnavo prispelih vlog.
Svet opravi z vsakim kandidatom, ki izpolnjuje razpisane
pogoje, razgovor.
Svet o izboru obvesti kandidate v roku 7 dni.
32. člen
Mandat direktorja traja 5 let in je po izteku mandata lahko
imenovan ponovno. Direktor je imenovan in razrešen pod pogoji in po postopku,
ki jih določa zakon, sklep o ustanovitvi in ta statut.
Če nov direktor ni imenovan do poteka mandata starega
direktorja, opravlja v vmesnem času naloge direktorja oseba, ki jo imenuje svet
z mandatom, ki ni daljši od enega leta. V tem času je svet dolžan izpeljati
ponoven javni razpis za direktorja.
c) Odbor za akreditacijo
33. člen
Strokovno delo SA usmerja odbor za akreditacijo, ki lahko
šteje največ šestnajst članov.
Odbor za akreditacijo ima predvsem naslednje pristojnosti
oziroma naloge:
-       
sprejema potrebne strokovne razlage zahtev in postopkov akreditiranja,
-       
sprejema potrebne strokovne razlagalne (interpretacijske) dokumente v
smislu prejšnje alinee,
-       
usklajuje strokovne podlage in razlage s prakso v tujini,
-       
na pobudo direktorja ali sveta posreduje mnenja o strokovnih vprašanjih
sistema akreditiranja oziroma izvajanja akreditacijskih postopkov,
-       
usklajuje delo sektorskih odborov.
34. člen
Odbor za akreditacijo sestavljajo zaposleni v SA, ki so
odgovorni za posamezna področja akreditiranja, tehnični vodja, zunanji
strokovnjaki in uporabniki z vseh področij akreditiranja ter predstavnik
ocenjevalcev.
Sestava odbora za akreditacijo mora omogočati udeležbo
strokovnjakov zainteresiranih strani za sistem akreditiranja v Republiki
Sloveniji tako, da noben izmed interesov ne more prevladati.
Direktor in delavci SA, odgovorni za posamezna področja
akreditiranja, so člani odbora za akreditacijo po funkciji. Ostale člane odbora
za akreditacijo imenuje svet.
35. člen
Mandat članov, ki jih imenuje svet, traja štiri leta in so po
preteku mandata lahko imenovani ponovno.
Predsednika odbora za akreditacijo izvolijo člani odbora
izmed sebe, pri čemer direktor SA ne more biti izvoljen za predsednika.
36. člen
Odbor za akreditacijo lahko za pripravljanje strokovno
tehničnih podlag za delovanje sistema akreditiranja na specifičnih strokovnih
področjih ustanovi sektorske odbore (v nadaljnjem besedilu: SO). Praviloma se
SO ustanovijo začasno na podlagi ugotovljene potrebe za izvedbo posameznih
nalog. SO se organizirajo kot pododbori odbora za akreditacijo.
V okviru SO se lahko po potrebi oblikujejo sektorski
pododbori za posamezna še bolj specifična področja.
SO vodijo delavci SA, odgovorni za posamezno strokovno
področje. Sestava SO mora omogočati udeležbo neodvisnih strokovnjakov in
strokovnjakov zainteresiranih strani za sistem akreditiranja na določenem
specifičnem strokovnem področju v Republiki Sloveniji tako, da noben izmed
interesov ne more prevladati. Člane SO imenuje odbor za akreditacijo.
37. člen
Odbor za akreditacijo je sklepčen, če je na seji navzoča več
kot polovica njegovih članov, pri čemer mora biti na seji navzoča več kot
polovica vseh članov odbora, ki niso delavci SA.
Odbor za akreditacijo sprejema odločitve s konsenzom, kar
pomeni, da nobeden od udeležencev nima utemeljenega nasprotovanja glede
posameznega bistvenega dela predloga. Kolikor po izčrpni razpravi in razgrnitvi
argumentov z obeh strani ni možno doseči konsenza, gre pa za zadevo o kateri se
je potrebno odločiti, potem se o zadevi glasuje. Odločitev je sprejeta v
kolikor za njo glasuje več kot dve tretjini vseh članov odbora.
38. člen
Način ustanovitve odbora za akreditacijo in način njegovega
delovanja, imenovanje članov in delo SO se podrobneje določijo s poslovnikom
odbora za akreditacijo.
39. člen
V primeru kršitve delovne obveznosti se upošteva ustrezno
zakonodajo, kolektivno pogodbo in splošne akte SA.
6. ZASTOPANJE
40. člen
SA zastopa in predstavlja direktor, ki v imenu in za račun SA
sklepa pogodbe in opravlja druga pravna dejanja.
Pri prevzemanju obveznosti, ki so skladne s poslovno in
strokovno politiko, ter s programskimi dokumenti SA, direktor nima omejitev.
Direktor lahko v mejah svojih pooblastil za zastopanje v
posameznih zadevah oziroma na posameznih področjih pooblasti drugo osebo, ki tega
pooblastila ne more prenesti naprej. Direktor lahko z začasnim ali s trajnim
pooblastilom določi osebo, ki je pooblaščena za zastopanje SA v njegovi
odsotnosti.
7. SREDSTVA ZA DELO
41. člen
SA pridobiva sredstva za svoje delo:
-       
iz proračuna Republike Slovenije,
-       
s plačili za storitve,
-       
iz drugih virov.
Iz drugih virov lahko SA pridobiva sredstva le s soglasjem
Vlade Republike Slovenije.
Računovodsko vodenje prilivov in porabe sredstev za sredstva
iz proračuna oziroma drugih javnofinančnih sredstev ter od izvajanja storitev
na trgu se vodi ločeno, tako da je zagotovljena preglednost prilivov in
namenskost porabe sredstev.
O razpolaganju s presežkom prihodkov nad odhodki in o kritju
primanjkljaja odloča ustanovitelj. Primanjkljaja, ki nastane pri izvajanju dejavnosti
za trg, ustanovitelj ne krije.
8. JAVNOST DELA
42. člen
Delo SA je javno. Javnosti so dostopne vse informacije o
njenem delu, z izjemo tistih podatkov oziroma dokumentov, ki so v skladu z
akreditacijskimi pravili opredeljeni kot zaupne narave.
SA obvešča javnost o svojem delu predvsem:
-       
z objavo programa dela,
-       
z objavo letnih poročil o delu,
-       
s posredovanjem informacij sredstvom javnega obveščanja,
-       
z udeležbo na konferencah in okroglih mizah. (črtan)
Informacije o delu SA posredujeta javnosti predsednik sveta
oziroma direktor, po njunem pooblastilu pa tudi drugi člani sveta oziroma
delavci SA.
9. ZAUPNOST DOLOČENIH PODATKOV
43. člen
Kot zaupni se obravnavajo vsi podatki, ki jih SA dobi od
strank v postopkih akreditiranja, razen podatkov o akreditiranih organih in
obsegih podeljenih akreditacij. Zaupni podatki ne smejo biti posredovani
tretjim osebam brez pisnega soglasja stranke, razen če je obveznost
posredovanja podatkov določena z zakonom ali na zakonu temelječim predpisom. 
Poleg podatkov iz prejšnjega odstavka so zaupni tudi tisti
podatki, ki so izrecno opredeljeni kot državna, vojaška, poslovna, strokovna
ali druga tajnost. Zaupnost lahko opredeljuje zakon, podzakonski predpisi,
splošni akt SA ali pogodba. 
Delavci in člani organov SA so dolžni varovati zaupne
podatke, s katerimi se seznanijo pri svojem delu. Posredovanje zaupnih podatkov
nepooblaščenim osebam predstavlja hujšo kršitev delovne obveznosti delavca,
storilec pa za posledice takega dejanja nosi odgovornost.
10. SOUPRAVLJANJE DELAVCEV IN SINDIKALNA DEJAVNOST
44. člen
Delavci SA uresničujejo svojo pravico do soupravljanja
skladno s predpisi o soupravljanju delavcev in kolektivno pogodbo.
45. člen
SA je dolžna omogočiti delovanje reprezentativnih sindikatov
s tem, da jim zagotavlja pogoje za opravljanje sindikalne dejavnosti po vsebini
in obsegu, ki ga določata zakon in kolektivna pogodba.

Statut javnega zavoda Slovenska akreditacija
(Uradni list RS, št. 63/02) vsebuje naslednjo končno določbo:
»11. KONČNA DOLOČBA
46. člen
Ta statut začne veljati, ko da nanj soglasje Vlada Republike
Slovenije in se objavi na oglasni deski SA.«.

Spremembe statuta javnega zavoda Slovenska
akreditacija (Uradni list RS, št. 136/04) spreminjajo 46. člen statuta,
tako da se glasi:
»46. člen
Ta statut začne veljati, ko da nanj soglasje Vlada Republike
Slovenije.«.
ter vsebujejo naslednjo končno določbo:
»19. člen
Te spremembe statuta začnejo veljati, ko da nanje soglasje
Vlada Republike Slovenije.«.