I. SPLOŠNE DOLOČBE
1. člen
(vsebina)
(1) Ta pravilnik določa za obratovalni monitoring stanja
tal obseg, merila za izbor parametrov, metodologijo vzorčenja in analiziranja
vzorcev, vrednotenje spremembe vsebnosti parametrov, vsebino programa in
poročila ter način in obliko evidentiranja in sporočanja podatkov o
obratovalnem monitoringu stanja tal.
(2) Ta pravilnik določa vzorčna mesta, parametre in
obseg obratovalnega monitoringa stanja tal zaradi ugotavljanja vpliva izvajanja
dejavnosti ali obratovanja naprave v skladu z Direktivo 2010/75/EU Evropskega
parlamenta in Sveta z dne 24. novembra 2010 o industrijskih emisijah
(celovito preprečevanje in nadzorovanje onesnaževanja) (UL L št. 334 z dne
17. 12. 2010, str. 17), zadnjič popravljeno s Popravkom Direktive
2010/75/EU Evropskega parlamenta in Sveta z dne 24. novembra 2010 o
industrijskih emisijah (celovito preprečevanje in nadzorovanje onesnaževanja)
(UL L št. 158 z dne 19. 6. 2012, str. 25).
(3) Ta pravilnik določa tudi tehnične pogoje, ki jih
mora izpolnjevati izvajalec monitoringa za pridobitev pooblastila za izvajanje
obratovalnega monitoringa stanja tal, in podrobnejše razloge za odvzem
pooblastila za izvajanje obratovalnega monitoringa stanja tal.
2. člen
(uporaba)
(1) Ta pravilnik se uporablja za obratovalni monitoring
stanja tal v skladu s predpisom, ki ureja vrste dejavnosti in naprav, ki lahko
povzročajo onesnaževanje okolja večjega obsega.
(2) Ta pravilnik se uporablja tudi za obratovalni
monitoring stanja tal, če gre za ugotavljanje vpliva izvajanja dejavnosti ali
obratovanja naprav, ki niso naprave iz predpisa, ki ureja vrste dejavnosti in
naprav, ki lahko povzročajo onesnaževanje okolja večjega obsega, če je to
določeno s posebnim predpisom.
(3) Ta pravilnik se v delu, ki se nanaša na izdelavo
posnetka ničelnega stanja tal, uporablja za izdelavo:
-       
ocene kakovosti tal iz predpisa, ki ureja obremenjevanje tal z vnašanjem
odpadkov, in
-       
analize tal iz predpisa, ki ureja obdelavo biološko razgradljivih odpadkov
in uporabo komposta ali digestata.
(4) Ta pravilnik se v delu, ki se nanaša na pogoje, ki
jih mora izpolnjevati pooblaščeni izvajalec obratovalnega monitoringa stanja
tal, uporablja za izdelavo:
-       
ocene kakovosti zemeljskega izkopa ali umetno pripravljene zemljine in
ocene kakovosti tal iz predpisa, ki ureja obremenjevanje tal z vnašanjem
odpadkov,
-       
strokovne ocene o možnem namenu uporabe in količini komposta ali
digestata in analize tal iz predpisa, ki ureja obdelavo biološko razgradljivih
odpadkov in uporabo komposta ali digestata.
3. člen
(izrazi)
Izrazi, uporabljeni v tem pravilniku, pomenijo:
1.     
antropogena tla so tla, ki so spremenjena zaradi človekovega spreminjanja
lastnosti in sestave tal z namenom izboljšanja talnih lastnosti, vključno z
nasipavanjem zemeljskih izkopov ali umetno pripravljenih zemljin, določenih v
predpisu, ki ureja obremenjevanje tal z vnašanjem odpadkov;
2.     
enota vzorca tal je del tal, ki se pri vzorčenju odvzame z opremo za
jemanje vzorcev in je namenjen pripravi vzorca;
3.     
homogenizacija vzorca tal je postopek v laboratoriju, v katerem se z
mešanjem enot vzorca tal zagotovijo homogene lastnosti celotnega vzorca tal,
odvzetega iz določene globine tal ob hkratni odstranitvi primesi, kot so večji
kosi kamnin, sveži ali suhi rastlinski ostanki ali živali, in antropogene
primesi, kot so delci gradbenih odpadkov in podobno;
4.     
horizont je plast v talnem profilu, ki je v glavnem vzporedna s talnim
površjem in je nastala zaradi pedogenetskih dejavnikov (matična podlaga,
podnebje, relief, čas, organizmi) in procesov. Horizonti se med seboj
razlikujejo v eni ali več morfoloških, fizikalnih, kemijskih ali bioloških
lastnostih (npr. po barvi, teksturi, prekoreninjenosti, kislosti);
5.     
izhodiščno poročilo je poročilo v skladu s predpisom, ki ureja vrste
dejavnosti in naprav, ki lahko povzročajo onesnaževanje okolja večjega obsega;
6.     
izvajalec obratovalnega monitoringa je oseba, ki je vpisana v evidenco
izvajalcev obratovalnega monitoringa stanja tal in ima pooblastilo iz
17. člena tega pravilnika;
7.     
laboratorijski suhi vzorec tal je vzorec tal po opravljenem postopku
homogenizacije, sušenja pri 40 °C, drobljenja in sejanja na situ z odprtinami
velikosti 2 mm ter se uporabi za analizo v laboratoriju. Za parametre, za
katere so v skladu s standardi za analizne metode zahtevane manjše velikosti
delcev, je treba vzorec dodatno zmleti do zahtevane velikosti;
8.     
laboratorijski sveži vzorec tal je vzorec tal po opravljenem postopku
homogenizacije in se uporabi za analizo parametrov, za katere je v skladu s
standardi za analizne metode zahtevana uporaba svežih vzorcev;
9.     
matična podlaga je material mineralnega ali organskega izvora, iz
katerega se v tlotvornih procesih razvijajo tla. Za opis matične podlage se kot
strokovna podlaga uporablja Slovenska klasifikacija tal, ki je dostopna na
spletni strani ministrstva, pristojnega za okolje (v nadaljnjem besedilu:
Slovenska klasifikacija tal);
10.  
območje naprave so zemljiške parcele, na katerih se nahaja naprava in se
opravljajo druge z napravo neposredno tehnično povezane dejavnosti;
11.  
odvzemno mesto je mesto za odvzem posameznih enot vzorca tal na
različnih globinah tal znotraj vzorčnega mesta;
12.  
osnovni pedološki parametri so parametri, ki opredeljujejo glavne
kemijske in fizikalne lastnosti horizonta ali sloja tal, in so: pH, delež
organske snovi, skupni dušik, rastlinam dostopni fosfor in kalij, zrnavost tal
(tekstura), kationska izmenjalna kapaciteta, električna prevodnost ter
prostorninska gostota tal;
13.  
posnetek ničelnega stanja tal je:
- 
posnetek stanja tal na območju, na katerem še ni naprave ali se še ni
izvajala dejavnost oziroma na katerem deluje ali je delovala naprava ali se
izvaja ali se je izvajala dejavnost, in predstavlja izhodišče za spremljanje
vplivov na stanje tal zaradi delovanja zavezanca,
- 
posnetek stanja tal na območju, kjer je predviden vnos zemeljskega
izkopa ali umetno pripravljene zemljine v skladu s predpisom, ki ureja
obremenjevanje tal z vnašanjem odpadkov, in
- 
posnetek stanja tal na območju, kjer je predviden vnos komposta ali
digestata v ali na tla v skladu s predpisom, ki ureja obdelavo biološko
razgradljivih odpadkov in uporabo komposta ali digestata;
14.  
predpriprava vzorca tal so vsi postopki, uporabljeni za pripravo talnega
vzorca, ki omogočajo izvajanje preiskav ali analiz;
15.  
profil tal je talni profil, ki je navpični presek tal od površine do
matične podlage ali izbrane globine tal. Izkopljemo ga zaradi ugotavljanja
lastnosti in vrste tal ali vzorčenja talnih horizontov, na način, ki je opisan
v Slovenski klasifikaciji tal;
16.  
rezervni vzorec tal je svež vzorec tal, ki je pripravljen ob
homogenizaciji, namenjen za preveritev morebitnih nejasnosti pri meritvah ali
za razlago analitskega rezultata osnovnih pedoloških parametrov ali nevarnih
snovi;
17.  
sloj tal je plast tal, ki ne izkazuje pedogenetskih procesov.
Nastane pod vplivom rečnih nanosov, pobočnih procesov ali
izrazitega delovanja človeka (mešanje, nasipanje, odlaganje, prekrivanje itd.).
Izraz sloj tal se uporablja tudi, kadar se opredeli samo globina tal, pri čemer
sloj lahko zajema več horizontov;
18.  
tla so del zemeljske skorje med površino in kamninsko podlago, ki ga
sestavljajo mineralne in organske snovi, voda, zrak in živi organizmi, ter so
lahko naravna ali antropogena;
19.  
vzorčno mesto je geografsko določeno območje tal, kjer se odvzemajo
vzorci tal za posnetek ničelnega stanja tal ali za spremljanje parametrov
obratovalnega monitoringa stanja tal;
20.  
vzorec tal je vzorec, sestavljen iz več enot tal, odvzetih na istem
vzorčnem mestu;
21.  
zadevna nevarna snov je zadevna nevarna snov v skladu s predpisom, ki
ureja vrste dejavnosti in naprav, ki lahko povzročajo onesnaževanje okolja
večjega obsega;
22.  
zavezanec je:
- 
povzročitelj obremenitve, ki mora kot upravljavec naprave iz predpisa,
ki ureja vrste dejavnosti in naprav, ki lahko povzročajo onesnaževanje okolja
večjega obsega, zagotavljati obratovalni monitoring stanja tal,
- 
upravljavec naprave iz drugega odstavka prejšnjega člena,
- 
oseba, ki izvaja vnos zemeljskega izkopa ali umetno pripravljene
zemljine v skladu s predpisom, ki ureja obremenjevanje tal z vnašanjem
odpadkov, ali
- 
oseba, ki izvaja vnos komposta ali digestata v ali na tla v skladu s
predpisom, ki ureja obdelavo biološko razgradljivih odpadkov in uporabo
komposta ali digestata;
23.  
zračno suh vzorec tal je vzorec tal, posušen pri temperaturi 40 °C, ki
vsebuje manjšo količino vlage, ki se ob pravilnem skladiščenju ne spreminja.
II. OBSEG IN PARAMETRI OBRATOVALNEGA MONITORINGA
4. člen
(obseg obratovalnega monitoringa stanja tal)
Obratovalni monitoring stanja tal obsega:
1.     
odvzem vzorcev tal,
2.     
zapis o vzorčenju tal,
3.     
shranjevanje in prevoz vzorcev tal,
4.     
prevzem vzorcev tal v laboratoriju,
5.     
predpripravo vzorcev tal v laboratoriju,
6.     
merjenje in analizo parametrov odvzetih vzorcev tal,
7.     
vrednotenje rezultatov analiz in vpliva glede na posamezne parametre, ki
so predmet obratovalnega monitoringa stanja tal, in
8.     
izdelavo poročila o obratovalnem monitoringu stanja tal.
5. člen
(določitev vzorčnih mest)
(1) Vzorčna mesta morajo biti določena tako, da:
-       
omogočajo zaznavo in spremljanje vplivov na stanje tal zaradi delovanja
zavezanca ter
-       
se zagotovijo podatki o lastnostih tal in vsebnostih onesnaževal v tleh
v skladu z zahtevami iz priloge 1, ki je sestavni del tega pravilnika.
(2) Vzorčna mesta se določijo v okoljevarstvenem
dovoljenju na podlagi predloga programa obratovalnega monitoringa stanja tal iz
16. člena tega pravilnika, ki ga izdela izvajalec obratovalnega
monitoringa, ob upoštevanju zahtev iz 7. člena tega pravilnika. Določijo
se tako, da zagotavljajo podatke o vsebnosti onesnaževal v tleh na najmanj enem
vzorčnem mestu na območju naprave. Predlog določitve vzorčnih mest mora biti
strokovno utemeljen in obrazložen.
(3) Poleg vzorčnih mest iz prejšnjega odstavka se za
vzorčenje parametrov obratovalnega monitoringa stanja tal izberejo tudi dodatna
vzorčna mesta, če iz poročila o obratovalnem monitoringu stanja tal izhaja, da
na podlagi vzorčnih mest iz prejšnjega odstavka ni mogoče prepoznati
naključnega onesnaževanja tal ali če je to potrebno zaradi povečanja
zanesljivosti rezultatov obratovalnega monitoringa stanja tal. Dodatna vzorčna
mesta predlaga izvajalec obratovalnega monitoringa na podlagi strokovne
presoje. Predlog dodatnega vzorčnega mesta mora biti v poročilu o obratovalnem
monitoringu stanja tal strokovno utemeljen in obrazložen v ločenem poglavju z
upoštevanjem zahtev iz priloge 1 tega pravilnika.
(4) Ne glede na prvi, drugi in tretji odstavek tega
člena se vzorčna mesta na območju naprave iz prvega ali drugega odstavka
2. člena tega pravilnika ne določijo, če odvzem vzorcev tal za spremljanje
parametrov obratovalnega monitoringa stanja tal tehnično ni izvedljiv, ker so
tla znotraj celotnega območja naprave pozidana, asfaltirana ali drugače utrjena
z nepropustnimi materiali. V predlogu programa obratovalnega monitoringa stanja
tal iz 16. člena tega pravilnika morajo biti razlogi za morebitno
opustitev vzorčnih mest strokovno utemeljeni in obrazloženi.
6. člen
(ureditev vzorčnega mesta)
(1) Zavezanec mora zagotoviti, da je meritve na
predlaganih vzorčnih mestih mogoče izvajati merilno neoporečno, tehnično
ustrezno in brez nevarnosti za izvajalca, in sicer tako, da je:
-       
vzorčno mesto dostopno,
-       
vzorčno mesto očiščeno (npr. odstranitev zarasti, odstranitev oziroma
preprečitev odlaganja materiala),
-       
vzorčno mesto zavarovano pred poškodbami in
-       
površina tal znotraj vzorčnega mesta najmanj 8 m2 in
največ 100 m2.
(2) Ne glede na prejšnji odstavek je površina vzorčnega
mesta iz prejšnjega odstavka zaradi različnih ovir na območju naprave, kot so
stavbe, skale, vodne površine, tlakovane ali z drugimi materiali utrjene
površine, lahko tudi manjša, kar mora izvajalec obratovalnega monitoringa v
predlogu programa obratovalnega monitoringa stanja tal iz 16. člena tega
pravilnika strokovno utemeljiti in obrazložiti.
(3) Zavezanec mora na vzorčnih mestih preprečiti kakršno
koli premeščanje ali poseganje v sloje tal ali na površino tal, razen če gre za
izvajanje obratovalnega monitoringa stanja tal v skladu s tem pravilnikom.
(4) Zavezanec mora ob koncu vsakega opazovalnega obdobja
iz 9. člena tega pravilnika zagotoviti preveritev ustreznosti vsakega
vzorčnega mesta.
(5) Ne glede na prvi, drugi, tretji in četrti odstavek
tega člena mora zavezanec za izdelavo posnetka ničelnega stanja za oceno
kakovosti tal iz predpisa, ki ureja obremenjevanje tal z vnašanjem odpadkov,
ali za analizo tal iz predpisa, ki ureja obdelavo biološko razgradljivih
odpadkov in uporabo komposta ali digestata, zagotoviti, da je znotraj vzorčnega
mesta:
-       
površina tal za predviden vnos zemeljskega izkopa ali umetno
pripravljene zemljine oziroma za predviden vnos komposta ali digestata manjša
ali enaka 5 ha in
-       
raba tal ostala enaka.
7. člen
(način in globina vzorčenja)
(1) Na vsakem vzorčnem mestu se določi najmanj 10 in
največ 25 odvzemnih mest. Odvzemna mesta morajo biti znotraj posameznega
vzorčnega mesta razporejena čim bolj enakomerno. Na vsakem odvzemnem mestu se
odvzamejo enote vzorca tal v vsakem sloju tal v skladu s prilogo 2, ki je
sestavni del tega pravilnika.
(2) Globine vzorčenja na vzorčnih mestih se določijo v
okoljevarstvenem dovoljenju na podlagi predloga programa obratovalnega
monitoringa stanja tal iz 16. člena tega pravilnika. Predlog določitve
globine vzorčenja na vzorčnih mestih mora biti strokovno utemeljen in
obrazložen.
(3) Poleg globin vzorčenja iz prejšnjega odstavka se za
vzorčenje parametrov obratovalnega monitoringa stanja tal izberejo tudi dodatne
globine vzorčenja, če iz poročila o obratovalnem monitoringu stanja tal izhaja,
da na podlagi globin vzorčenja iz prejšnjega odstavka ni mogoče prepoznati
naključnega onesnaževanja tal ali če je to potrebno zaradi povečanja
zanesljivosti rezultatov obratovalnega monitoringa stanja tal. Dodatne globine
vzorčenja predlaga izvajalec obratovalnega monitoringa na podlagi strokovne
presoje in z upoštevanjem zahtev iz priloge 1 tega pravilnika. Predlog dodatnih
globin vzorčenja mora biti v poročilu o obratovalnem monitoringu stanja tal
strokovno utemeljen in obrazložen v ločenem poglavju z upoštevanjem zahtev iz
priloge 1 tega pravilnika.
8. člen
(parametri obratovalnega monitoringa stanja tal)
(1) Parametri obratovalnega monitoringa stanja tal se
določijo v okoljevarstvenem dovoljenju na podlagi predloga programa obratovalnega
monitoringa stanja tal iz 16. člena tega pravilnika, ki ga k vlogi za
pridobitev okoljevarstvenega dovoljenja priloži zavezanec, izdela pa izvajalec
obratovalnega monitoringa.
(2) Obratovalni monitoring stanja tal zaradi
ugotavljanja vpliva izvajanja dejavnosti ali obratovanja naprave iz predpisa,
ki ureja vrste dejavnosti in naprav, ki lahko povzročajo onesnaževanje okolja
večjega obsega, vključuje monitoring osnovnih pedoloških parametrov iz priloge
3, ki je sestavni del tega pravilnika, in parametrov zadevnih nevarnih snovi,
za katere je verjetno, da bodo najdene na območju naprave, z upoštevanjem
možnosti onesnaženja tal na območju naprave, določenih v skladu s predpisom, ki
ureja vrste dejavnosti in naprav, ki lahko povzročajo onesnaževanje okolja
večjega obsega.
(3) K predlogu parametrov iz prejšnjega odstavka je
treba priložiti strokovno utemeljitev in obrazložitev razlogov za vključitev ali
nevključitev v predlog programa obratovalnega monitoringa stanja tal vsake od
zadevnih nevarnih snovi, določenih v skladu s predpisom, ki ureja vrste
dejavnosti in naprav, ki lahko povzročajo onesnaževanje okolja večjega obsega,
ter pojasniti, s katerim parametrom se bo posamezna zadevna nevarna snov v
okviru obratovalnega monitoringa stanja tal spremljala.
(4) Obratovalni monitoring stanja tal zaradi
ugotavljanja vpliva izvajanja dejavnosti ali obratovanja naprav, ki niso
naprave iz predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, vključuje osnovne pedološke parametre iz
priloge 3 tega pravilnika in tiste nevarne snovi, ki so povezane z dejavnostjo
teh naprav in lahko vplivajo na zdravje ljudi in okolje.
(5) K predlogu parametrov iz prejšnjega odstavka je
treba priložiti strokovno utemeljitev in obrazložitev razlogov za vključitev
ali nevključitev vsake od snovi v predlog programa obratovalnega monitoringa
stanja tal ter pojasniti, s katerim parametrom se bo posamezna nevarna snov v
okviru obratovalnega monitoringa stanja tal spremljala.
(6) V okoljevarstvenem dovoljenju se kot parameter
obratovalnega monitoringa stanja tal lahko določi tudi kateri koli drug
parameter, če iz poročila o monitoringu stanja podzemne vode, izdelanega v
skladu s predpisom, ki ureja obratovalni monitoring stanja podzemne vode, izhaja,
da so koncentracije katerega koli parametra, ki je vključen v obratovalni
monitoring stanja podzemne vode, večje od standardov kakovosti za ta parameter.
9. člen
(pogostost in čas vzorčenja)
(1) Vzorčenje in meritve parametrov v tleh zaradi
ugotavljanja vpliva izvajanja dejavnosti ali obratovanja naprave iz predpisa,
ki ureja vrste dejavnosti in naprav, ki lahko povzročajo onesnaževanje okolja
večjega obsega, se izvajajo enkrat letno na deset let v istem mesecu, v katerem
so izvedene meritve posnetka ničelnega stanja tal v skladu s 4. točko priloge 1
tega pravilnika. V primeru izrednih vremenskih razmer (npr. poplave, sneg,
nasičenost tal z vodo, zmrznjena tla) se čas vzorčenja zamakne. Zamik vzorčenja
je treba v poročilu o obratovalnem monitoringu stanja tal obrazložiti in
utemeljiti.
(2) Pogostost vzorčenja in meritev parametrov v tleh
zaradi ugotavljanja vpliva dejavnosti ali obratovanja naprav, ki niso naprave
iz predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, se določi za vsako napravo posebej, vendar
ne manj pogosto, kakor je določeno v prejšnjem odstavku.
(3) Pogostost vzorčenja in meritev iz prvega in drugega
odstavka tega člena se določi v okoljevarstvenem dovoljenju na podlagi predloga
programa obratovalnega monitoringa stanja tal iz 16. člena tega
pravilnika. Predlog pogostosti vzorčenja in meritev mora biti strokovno
utemeljen in obrazložen.
(4) Enkratno vzorčenje in meritve parametrov v tleh se
izvedejo tudi pri izdelavi posnetka ničelnega stanja tal zaradi ugotavljanja
kakovosti tal:
-       
pred vnosom zemeljskega izkopa ali umetno pripravljene zemljine v skladu
s predpisom, ki ureja obremenjevanje tal z vnašanjem odpadkov, ali
-       
pred vnosom v ali na tla komposta ali digestata v skladu s predpisom, ki
ureja obdelavo biološko razgradljivih odpadkov in uporabo komposta ali
digestata.
10. člen
(odvzem vzorcev in zapis o vzorčenju)
(1) Za odvzem in pripravo vzorcev tal se uporabljajo
metode in oprema, določene v prilogi 2 tega pravilnika.
(2) Ob prevzemu vzorcev v laboratoriju je treba
izpolniti sprejemni list na obrazcu iz priloge 4, ki je sestavni del tega
pravilnika, ali na obrazcu, ki vsebuje sestavine iz obrazca iz priloge 4 tega
pravilnika.
(3) Ob vsakem odvzemu vzorcev na območju naprave v
okviru obratovalnega monitoringa stanja tal je treba izpolniti zapis o
vzorčenju tal na obrazcu iz priloge 5, ki je sestavni del tega pravilnika.
III. METODOLOGIJA VZORČENJA, MERJENJA, ANALIZIRANJA IN
OBDELAVE VZORCEV
11. člen
(vzorčenje in analizne metode)
(1) Vzorčenje, prevoz in hranjenje vzorcev tal se
izvedejo v skladu z zahtevami iz priloge 2 tega pravilnika.
(2) Posode za vzorce, razpošiljanje in shranjevanje
vzorcev ter priprava vzorcev za analizo ne smejo vplivati na rezultate meritev.
Vzorce je treba hraniti v posodah iz materialov, kakor je določeno s standardom
SIST ISO 10381-2 ali drugim enakovrednim mednarodno priznanim standardom.
(3) Za analize vzorcev glede na vsebnost parametrov iz
8. člena tega pravilnika se uporabljajo analizne metode, vključno z
laboratorijskimi, terenskimi in on-line metodami, ki so validirane in
dokumentirane v skladu s standardom SIST EN ISO/IEC 17025 ali drugim
enakovrednim mednarodno priznanim standardom in temeljijo na:
-       
merilni negotovosti 50 odstotkov ali manj (k = 2) in
-       
meji določljivosti, ki znaša 30 odstotkov ali manj od najnižje vrednosti,
opredeljene v okoljskem standardu kakovosti ali predpisu, ki ureja mejne,
opozorilne in kritične imisijske vrednosti nevarnih snovi v tleh.
(4) Če za dani parameter iz 8. člena tega
pravilnika zahtev za mejo določljivosti iz druge alineje prejšnjega odstavka ni
mogoče opredeliti, se ta določi v skladu z rezultati validacije analizne metode
iz prejšnjega odstavka.
(5) Če za dani parameter iz 8. člena tega
pravilnika ni na voljo analiznih metod, ki izpolnjujejo merila iz tretjega
odstavka tega člena, se za analizo uporabi najboljša razpoložljiva metoda, ki
ne povzroča nesorazmerno visokih stroškov ter mora biti v predlogu programa
obratovalnega monitoringa stanja tal in poročilu o obratovalnem monitoringu
stanja tal strokovno utemeljena in obrazložena.
(6) Za analize parametrov se uporabljajo standardi,
določeni v prilogi 3 tega pravilnika, ali drugi enakovredni mednarodno priznani
standardi.
IV. VREDNOTENJE SPREMEMBE VSEBNOSTI PARAMETROV
12. člen
(vrednotenje spremembe vsebnosti parametrov obratovalnega
monitoringa stanja tal)
(1) Sprememba vsebnosti parametra obratovalnega
monitoringa stanja tal (v nadaljnjem besedilu: sprememba vsebnosti parametra)
na vzorčnem mestu se v času izvajanja obratovalnega monitoringa stanja tal
izračuna kot razlika med povprečno vsebnostjo parametra, izmerjenega med
izvajanjem obratovalnega monitoringa stanja tal, in povprečno vsebnostjo istega
parametra, izmerjenega v isti globini tal, v posnetku ničelnega stanja
vzorčnega mesta, po naslednji enačbi:
kjer je:
-       
Δ: sprememba vsebnosti parametra,
-       
: povprečna vsebnost
parametra na vzorčnem mestu, izmerjenega v izbrani globini tal v posnetku
ničelnega stanja,
-       
: povprečna vsebnost
istega parametra na vzorčnem mestu, izmerjenega v isti globini tal med
izvajanjem obratovalnega monitoringa stanja tal,
-       
j: izbrani parameter,
-       
g: izbrana globina tal,
-       
(t0): čas ob posnetku ničelnega stanja,
-       
(tn): čas ob izvajanju obratovalnega monitoringa stanja tal.
(2) Sprememba povprečne vsebnosti posameznega parametra
tal je pomembna, če statistični test pokaže statistično značilnost razlike. Za
testiranje razlike povprečij dveh neodvisnih vzorcev, ki ju sestavljajo najmanj
štirje vzorci tal, odvzeti iz iste globine, se uporabi statistična metoda
t-test. Pri izračunu variance se upošteva prispevek, ki zajema negotovost analizne
metode in negotovost zaradi heterogenosti vzorčnega mesta za izbrani parameter.
Razlika povprečij je statistično značilna, če izračunani t v absolutnem smislu
presega kritično vrednost t0,025(n-1) iz preglednice iz priloge 6,
ki je sestavni del tega pravilnika.
(3) Pri izračunu povprečnih vsebnosti iz tega člena se:
-       
rezultat analize opredeli kot polovica vrednosti meje določljivosti za
ta parameter, kadar je izmerjena koncentracija parametra pod mejo
določljivosti, in
-       
za parametre, ki so vsota koncentracij več parametrov, vrednosti
izmerjenih koncentracij, ki ne dosegajo meje določljivosti za posamezno snov,
opredelijo kot nič.
(4) Če je določenih več vzorčnih mest, se sprememba
povprečne vsebnosti izračuna za vsak posamezen parameter za vsako globino na
vsakem vzorčnem mestu.
13. člen
(vrednotenje vsebnosti parametrov za izdelavo ocene
kakovosti tal oziroma za analizo tal)
(1) Za izdelavo ocene kakovosti tal iz predpisa, ki
ureja obremenjevanje tal z vnašanjem odpadkov, oziroma analize tal iz predpisa,
ki ureja obdelavo biološko razgradljivih odpadkov in uporabo komposta ali
digestata, se v posnetku ničelnega stanja vsebnost vsakega izmerjenega
parametra poda kot povprečna vsebnost parametra na posameznem vzorčnem mestu v
izbrani globini tal.
(2) Za izdelavo posnetka ničelnega stanja iz prejšnjega
odstavka je treba odvzeti najmanj štiri povprečne vzorce tal iz vsakega sloja
tal v skladu z zahtevami iz priloge 2 tega pravilnika, tako da vsak povprečen
vzorec tal pokrije sorazmerni del, skupaj pa celoto vzorčnega mesta, ter
izdelati analizo parametrov v skladu z zahtevami iz točke 4.2 oziroma točke 4.3
priloge 1 tega pravilnika.
(3) Če je določenih več vzorčnih mest, se sprememba
povprečne vsebnosti izračuna za vsak posamezen parameter za vsako globino na
vsakem vzorčnem mestu.
(4) Povprečna vsebnost vsakega izmerjenega parametra se
vrednoti v skladu s predpisom, ki ureja mejne, opozorilne in kritične imisijske
vrednosti nevarnih snovi v tleh.
V. POROČILO TER EVIDENTIRANJE IN SPOROČANJE PODATKOV
14. člen
(poročilo o obratovalnem monitoringu stanja tal)
(1) Izvajalec obratovalnega monitoringa mora za vsako
koledarsko leto izvajanja obratovalnega monitoringa stanja tal izdelati
poročilo o obratovalnem monitoringu stanja tal (v nadaljnjem besedilu:
poročilo).
(2) Poročilo mora vsebovati podatke o:
1.     
izvajalcu obratovalnega monitoringa (firma in sedež pravne osebe ali
samostojnega podjetnika posameznika),
2.     
zavezancu (firma in sedež pravne osebe ali samostojnega podjetnika
posameznika) in njegovi dejavnosti,
3.     
vzorčnih mestih za izvajanje obratovalnega monitoringa stanja tal,
4.     
vrsti meritev in obsegu parametrov v skladu z 8. členom tega
pravilnika, ki so vključeni v obratovalni monitoring stanja tal,
5.     
pogostosti in času vzorčenja,
6.     
načinu in uporabljenih metodah vzorčenja,
7.     
opremi za vzorčenje, vključno s kakovostjo merilne opreme,
8.     
pogojih hrambe vzorcev,
9.     
izmerjenih vsebnostih posameznih parametrov obratovalnega monitoringa
stanja tal na vsakem vzorčnem mestu v skladu z 12. členom tega pravilnika,
vključno s povprečnimi vsebnostmi teh parametrov,
10.  
izmerjenih vsebnostih parametrov v posnetku ničelnega stanja vsakega
vzorčnega mesta v skladu z 12. členom tega pravilnika, vključno s
povprečnimi vsebnostmi teh parametrov,
11.  
uporabljenih analiznih metodah in merilni opremi ter merilni negotovosti
in meji določljivosti uporabljenih analiznih metod,
12.  
rezultatih spremembe vsebnosti parametrov na vsakem vzorčnem mestu v
skladu z 12. členom tega pravilnika,
13.  
vrednotenju parametrov na vsakem vzorčnem mestu v skladu z
12. členom tega pravilnika,
14.  
sklepnih ugotovitvah o vplivu na tla ter o pomanjkljivostih in
negotovostih, ki so povezane s podatki o tleh ter s pripravo poročila, in
15. kontaktni osebi izvajalca obratovalnega monitoringa za zagotavljanje
dodatnih informacij glede vzorčenja tal ter interpretacije podatkov o vzorčenju
in rezultatih analize tal.
(3) Sklepne ugotovitve iz 14. točke prejšnjega odstavka
morajo vključevati strokovno obrazložitev vrednotenja parametrov z vidika
kemijske in pedološke stroke ter končno skupno mnenje o vplivu na stanje tal ob
hkratnem upoštevanju kemijskega in pedološkega vidika zaradi:
-       
izvajanja dejavnosti ali obratovanja naprave iz predpisa, ki ureja vrste
dejavnosti in naprav, ki lahko povzročajo onesnaževanje okolja večjega obsega,
ali
-       
izvajanja dejavnosti ali obratovanja naprav, ki niso naprave iz
predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega.
(4) Poročilo mora poleg podatkov iz drugega in tretjega
odstavka tega člena vsebovati tudi:
-       
podatke o posnetku ničelnega stanja območja naprave, če gre za prvo
poročilo, izdelano v skladu s tem pravilnikom,
-       
opis in fotografije vsakega vzorčnega mesta,
-       
strokovno utemeljitev in obrazložitev morebitnega predloga dodatnih
vzorčnih mest iz tretjega odstavka 5. člena tega pravilnika,
-       
ugotovitve preveritve ustreznosti vsakega vzorčnega mesta in
-       
ugotovitve o morebitnih odstopanjih od zahtev iz 6. člena tega
pravilnika.
(5) K poročilu morajo biti priloženi zapisi o vzorčenju
tal na obrazcu iz priloge 5 tega pravilnika.
(6) Poročilo zavezanec v elektronski obliki pošlje
ministrstvu, pristojnemu za okolje (v nadaljnjem besedilu: ministrstvo),
najpozneje do 31. marca tekočega leta za preteklo koledarsko leto
izvajanja obratovalnega monitoringa.
(7) Predlog obrazca poročila je objavljen na spletni
strani Agencije Republike Slovenije za okolje.
15. člen
(hramba podatkov in poročil)
(1) Podatki iz poročila se hranijo trajno kot del
informacijskega sistema okolja v skladu z zakonom, ki ureja varstvo okolja.
(2) Poročilo mora zavezanec hraniti ves čas obratovanja
naprave. Če je zavezancu izdana odločba za izvedbo ukrepov ob prenehanju
obratovanja naprave, hrani poročila do dokončanja izvedbe teh ukrepov.
VI. OSNOVE ZA DOLOČITEV PROGRAMA OBRATOVALNEGA MONITORINGA
STANJA TAL
16. člen
(osnove za določitev programa obratovalnega monitoringa
stanja tal)
(1) Predlog programa obratovalnega monitoringa stanja
tal izdela izvajalec obratovalnega monitoringa in vključuje:
-       
predlog vzorčnih mest in njihovo število v skladu s 5. in
6. členom tega pravilnika,
-       
predlog globin vzorčenja v skladu s 7. členom tega pravilnika,
-       
predlog parametrov obratovalnega monitoringa stanja tal v skladu z
8. členom tega pravilnika,
-       
pogostost in čas vzorčenja tal v skladu z 9. členom tega
pravilnika,
-       
analizne metode v skladu z 11. členom tega pravilnika ter
-       
podatke in informacije iz 1., 2. in 3. točke ter točke 4.1 oziroma 4.2
ter 5. in 6. točke priloge 1 tega pravilnika.
(2) Če gre za napravo, za katero je predpisana izdelava
izhodiščnega poročila v skladu s predpisom, ki ureja vrste dejavnosti in
naprav, ki lahko povzročajo onesnaževanje okolja večjega obsega, lahko predlog
programa obratovalnega monitoringa stanja tal iz prejšnjega odstavka vsebuje le
tiste podatke in informacije iz priloge 1 tega pravilnika, ki niso vključeni v
izhodiščno poročilo, če podatki in informacije iz izhodiščnega poročila
ustrezajo zahtevam iz priloge 1 tega pravilnika in ministrstvo razpolaga s tem
izhodiščnim poročilom.
(3) Predlog programa obratovalnega monitoringa stanja
tal iz prvega odstavka tega člena mora biti izdelan kot enotno in celovito
gradivo ob hkratnem upoštevanju kemijskega in pedološkega vidika.
VII. POGOJI, KI JIH MORA IZPOLNJEVATI POOBLAŠČENI IZVAJALEC
OBRATOVALNEGA MONITORINGA STANJA TAL
17. člen
(pooblastilo za izvajanje obratovalnega monitoringa stanja
tal)
Pooblastilo za izvajanje obratovalnega monitoringa stanja tal
(v nadaljnjem besedilu: pooblastilo) se izda v obsegu, za katerega vlagatelj
zaprosi glede na vrsto, področje in obseg izvajanja obratovalnega monitoringa
stanja tal, če izpolnjuje pogoje za izvajanje obratovalnega monitoringa stanja
tal iz zakona, ki ureja varstvo okolja, in tega pravilnika.
18. člen
(tehnični pogoji za pridobitev pooblastila)
(1) Vlagatelj iz prejšnjega člena mora glede
usposobljenosti za izvajanje obratovalnega monitoringa stanja tal izpolnjevati
naslednje tehnične pogoje:
1.     
ima laboratorij z veljavno akreditacijsko listino v skladu s standardom
SIST EN ISO/IEC 17025;
2.     
je usposobljen za analizo parametrov obratovalnega monitoringa stanja tal,
katerih meritve izvaja, kar dokazuje na naslednji način:
- 
s prilogo k akreditacijski listini za akreditirane analizne metode,
- 
z dokazilom, v katerem so za vsakega od parametrov, na katerega se
nanaša vloga za pridobitev pooblastila, dokumentirana merila za analizne metode
iz 11. člena tega pravilnika, ki vključujejo navedbo merilne negotovosti
in meje določljivosti, in
- 
z dokazilom o uspešni udeležbi v programih preverjanja strokovne
usposobljenosti, ki zajemajo analizne metode za parametre, na katere se nanaša
vloga za pridobitev pooblastila, pri koncentracijah, ki so značilne za programe
monitoringa stanja tal v skladu s predpisom, ki ureja monitoring stanja tal,
ali z rezultati analiz dostopnih referenčnih materialov, ki so reprezentativni
za zbrane vzorce in vsebujejo ustrezne ravni koncentracij glede na okoljske
standarde kakovosti za ugotavljanje stanja tal v skladu s predpisom, ki ureja mejne,
opozorilne in kritične imisijske vrednosti nevarnih snovi v tleh, če gre za
metode, ki niso v obsegu akreditacije laboratorija iz 1. točke tega odstavka;
3.     
je usposobljen za vzorčenje in terenski opis tal ter ima:
- 
zaposleno najmanj eno osebo, ki mora imeti v skladu s predpisi, ki
urejajo visoko šolstvo, najmanj izobrazbo agronomske ali gozdarske smeri,
pridobljeno po študijskem programu druge stopnje, oziroma izobrazbo agronomske
ali gozdarske smeri, ki ustreza ravni izobrazbe, pridobljene po študijskih
programih druge stopnje, ali izobrazbo druge naravoslovno-tehnične smeri,
pridobljeno po študijskih programih tretje stopnje, oziroma izobrazbo druge
naravoslovno-tehnične smeri, ki ustreza ravni izobrazbe, pridobljene po
študijskih programih tretje stopnje, v okviru katere so pridobljena znanja s
področja nastanka in klasifikacije tal, lastnosti tal ter procesov v tleh, z
najmanj tremi leti delovnih izkušenj s področja tal in ki je izdelala najmanj
tri strokovne študije, iz katerih je razvidno, da je strokovno usposobljena za
vzorčenje tal in ima izkušnje pri določanju terenskega opisa tal in lastnosti
tal, ali
- 
sklenjeno podizvajalsko pogodbo z eno ali več osebami, ki izpolnjujejo
zahteve iz prejšnje alineje;
4.     
z najmanj tremi referencami (izdelana strokovna študija, potrdilo o
udeležbi na izobraževanju ipd.) iz obdobja zadnjih štirih let izkazuje
poznavanje zakonodaje s področij stanja tal in monitoringa stanja tal;
5.     
ima sklenjeno podizvajalsko pogodbo z eno ali več osebami, ki
izpolnjujejo zahteve iz 1., 2. in 4. točke tega odstavka, za analizo parametrov
in meritve, ki jih ne zagotavlja vlagatelj sam.
(2) Ne glede na prejšnji odstavek je za izvajanje
obratovalnega monitoringa stanja tal usposobljena tudi oseba, ki ima:
-       
zaposleno najmanj eno osebo, ki izpolnjuje zahteve iz prve alineje 3.
točke prejšnjega odstavka, in
-       
sklenjeno podizvajalsko pogodbo z eno ali več osebami, ki izpolnjujejo
zahteve iz 1., 2., 4. ali 5. točke prejšnjega odstavka.
(3) Programe preverjanja strokovne usposobljenosti iz
tretje alineje 2. točke prvega odstavka tega člena organizirajo akreditirane
mednarodno ali državno priznane organizacije, ki izpolnjujejo zahteve standarda
SIST EN ISO/IEC 17043 ali drugega enakovredno mednarodno priznanega standarda.
Rezultati udeležbe v teh programih se ocenijo na podlagi sistemov točkovanja,
določenih v standardu SIST EN ISO/IEC 17043, standardu ISO-13528 ali drugem
enakovrednem mednarodno priznanem standardu.
19. člen
(vloga za pridobitev pooblastila)
(1) Vloga za pridobitev pooblastila mora vsebovati
podatke o vlagatelju (osebno ime in naslov stalnega ali začasnega bivališča
oziroma firmo in sedež osebe) ter navedbo postopkov in parametrov v sklopu
izvajanja obratovalnega monitoringa stanja tal, na katere se nanaša vloga za
pridobitev pooblastila.
(2) Vlogi iz prejšnjega odstavka je treba priložiti tudi
dokazila o izpolnjevanju pogojev iz prvega odstavka prejšnjega člena, če jih
ministrstvo ne more pridobiti po uradni dolžnosti. Dokazila o izpolnjevanju
pogojev iz prvega odstavka prejšnjega člena so:
1.     
akreditacijska listina preskuševalnega laboratorija v skladu s
standardom SIST EN ISO/IEC 17025,
2.     
priloge k akreditacijski listini za preskusne metode,
3.     
seznam vseh parametrov v sklopu obratovalnega monitoringa stanja tal, na
katere se nanaša vloga za pridobitev pooblastila, z navedbo validiranih in
dokumentiranih analiznih metod, ki jih uporablja za analizo posameznega
parametra, ter navedbo merilne negotovosti in meje določljivosti za analizo
vsakega posameznega parametra,
4.     
dokazila o uspešni udeležbi v programih preskušanja strokovne
usposobljenosti za parametre obratovalnega monitoringa stanja tal oziroma
potrdila o analizah dostopnih referenčnih materialov, ki so reprezentativni za
zbrane vzorce in vsebujejo ustrezne ravni koncentracij glede na programe
monitoringa stanja tal v skladu s predpisom, ki ureja monitoring stanja tal, če
gre za metode, ki niso v obsegu akreditacije laboratorija iz 1. točke tega
odstavka,
5.     
dokazilo o zaposlitvi ali sklenjena podizvajalska pogodba z osebo iz 3.
točke prvega odstavka prejšnjega člena,
6.     
seznam treh študij, ki se nanašajo na opis pedoloških značilnosti in
izvajanje vzorčenja tal ter jih je izdelala oseba iz prejšnje alineje,
7.     
seznam najmanj treh referenc iz 4. točke prvega odstavka prejšnjega
člena, ki jih je izdelal vlagatelj vloge za pridobitev pooblastila, ali dokazil
o njegovi udeležbi na strokovnih izpopolnjevanjih, posvetovanjih, seminarjih
ali drugih oblikah izobraževanja z omenjenega področja v zadnjih štirih letih,
če gre za dokazovanje izpolnjevanja pogojev iz 4. točke prvega odstavka
prejšnjega člena, in
8.     
sklenjena podizvajalska pogodba z osebo iz 5. točke prvega odstavka prejšnjega
člena, če gre za analize parametrov in meritve, ki jih ne zagotavlja vlagatelj
sam.
(3) Če je vlagatelj oseba iz drugega odstavka prejšnjega
člena, je treba k vlogi iz prvega odstavka tega člena priložiti dokazila iz
prvega odstavka prejšnjega člena, če jih ministrstvo ne more pridobiti po
uradni dolžnosti. Dokazila o izpolnjevanju pogojev iz drugega odstavka
prejšnjega člena so:
-       
seznam najmanj treh študij, ki se nanašajo na opis pedoloških
značilnosti in izvajanje vzorčenja tal ter jih je izdelala oseba iz prve
alineje drugega odstavka prejšnjega člena,
-       
sklenjena podizvajalska pogodba z osebo iz druge alineje drugega
odstavka prejšnjega člena, ki ji morajo biti priložena dokazila o izpolnjevanju
pogojev iz 1., 2., 3., 4. in 7. točke prejšnjega odstavka, ter
-       
seznam najmanj treh referenc iz 4. točke prvega odstavka prejšnjega
člena, ki jih je izdelal vlagatelj vloge za pridobitev pooblastila, ali dokazil
o njegovi udeležbi na strokovnih izpopolnjevanjih, posvetovanjih, seminarjih
ali drugih oblikah izobraževanja z omenjenega področja v zadnjih štirih letih,
če gre za dokazovanje izpolnjevanja pogojev iz 4. točke prvega odstavka
prejšnjega člena.
20. člen
(podrobnejši razlogi za odvzem pooblastila)
Podrobnejši razlogi za odvzem pooblastila so, če pooblaščeni
izvajalec obratovalnega monitoringa stanja tal več kot dvakrat:
-       
zaporedoma ne sodeluje ali neuspešno sodeluje v mednarodnem
medlaboratorijskem primerjalnem preskušanju ali v programih medlaboratorijskega
primerjalnega preskušanja, ki jih za pooblaščene izvajalce obratovalnega
monitoringa stanja tal organizira ministrstvo,
-       
ne izvede obratovalnega monitoringa stanja tal na vzorčnih mestih v
skladu s tem pravilnikom,
-       
ne izvede obratovalnega monitoringa stanja tal za parametre v skladu s
tem pravilnikom,
-       
ne izvede obratovalnega monitoringa stanja tal s pogostostjo v skladu s
tem pravilnikom,
-       
ne izvede obratovalnega monitoringa stanja tal z uporabo metod iz tega
pravilnika,
-       
ne izvede vrednotenja parametrov obratovalnega monitoringa stanja tal
ali ga izvede v nasprotju s tem pravilnikom ali
-       
ne izdela poročila o obratovalnem monitoringu stanja tal v skladu s tem
pravilnikom.

Priloga
1: Osnove za izdelavo programa obratovalnega monitoringa stanja tal
Priloga
2: Odvzem in priprava vzorcev
Priloga
3: Parametri z enotami in standardi analiznih metod
Priloga
4: Sprejemni list vzorcev tal za obratovalni monitoring stanja tal
Priloga
5: Zapis o vzorčenju tal
Priloga
6: Preglednica

Pravilnik o obratovalnem monitoringu stanja
tal (Uradni list RS, št. 66/17) vsebuje naslednje prehodne in
končni določbi:
»VIII. PREHODNE IN KONČNI DOLOČBI
21. člen
(veljavnost pooblastil)
(1) Osebe, ki imajo pooblastilo za izvajanje
obratovalnega monitoringa tal v skladu s Pravilnikom o obratovalnem monitoringu
pri vnosu nevarnih snovi in rastlinskih hranil v tla (Uradni list RS,
št. 55/97, 41/04 – ZVO-1 in 99/13), lahko izvajajo obratovalni monitoring
stanja tal v skladu s tem pravilnikom do izteka veljavnosti tega pooblastila.
(2) Osebe, ki imajo pooblastilo za izvajanje
obratovalnega monitoringa tal v skladu s Pravilnikom o obratovalnem monitoringu
stanja tal (Uradni list RS, št. 53/15), lahko izvajajo obratovalni
monitoring stanja podzemne vode v skladu s tem pravilnikom do izteka
veljavnosti tega pooblastila.
22. člen
(posnetek ničelnega stanja)
Posnetek ničelnega stanja, izdelan do uveljavitve tega
pravilnika v skladu s 4. točko priloge 1 Pravilnika o obratovalnem monitoringu
stanja tal (Uradni list RS, št. 53/15), se šteje za posnetek ničelnega
stanja v skladu s tem pravilnikom.
23. člen
(končanje postopkov)
Postopki za pridobitev ali spremembo okoljevarstvenega
dovoljenja in postopki za pridobitev pooblastila za izvajanje obratovalnega
monitoringa, začeti pred uveljavitvijo tega pravilnika, se končajo v skladu s
tem pravilnikom.
24. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obratovalnem monitoringu stanja tal (Uradni list RS, št. 53/15).
25. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o obratovalnem monitoringu stanja tal (Uradni list RS, št. 4/18) spreminja 21. člen pravilnika tako,
da se glasi:
»21. člen
(veljavnost pooblastil)
(1) Osebe, ki imajo pooblastilo za izvajanje
obratovalnega monitoringa tal v skladu s Pravilnikom o obratovalnem monitoringu
pri vnosu nevarnih snovi in rastlinskih hranil v tla (Uradni list RS,
št. 55/97, 41/04 – ZVO-1 in 99/13), lahko izvajajo obratovalni monitoring
stanja tal v skladu s tem pravilnikom do izteka veljavnosti tega pooblastila.
(2) Osebe, ki imajo pooblastilo za izvajanje obratovalnega
monitoringa stanja tal v skladu s Pravilnikom o obratovalnem monitoringu stanja
tal (Uradni list RS, št. 53/15), lahko izvajajo obratovalni monitoring
stanja tal v skladu s tem pravilnikom do izteka veljavnosti tega pooblastila.«;
ter vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.