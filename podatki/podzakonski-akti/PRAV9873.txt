I. UVODNE DOLOČBE
1. člen
(vsebina pravilnika)
Ta pravilnik podrobneje določa način in postopke izdajanja
poštnih vrednotnic ter druge zadeve, povezane z izdajanjem poštnih vrednotnic.
2. člen
(pomen izrazov)
(1) V tem pravilniku uporabljeni izrazi imajo naslednji
pomen: 
1.     
Blok poštnih znamk je posebna oblika tiska ene ali več priložnostnih
poštnih znamk, katerih perforacija praviloma ne sega do zunanjega roba bloka.
Poštna znamka ali znamke v bloku so lahko detajl motiva, ki je na celem bloku. 
2.     
Izsekavanje je način ločevanja poštnih znamk, pri katerem so znamke
ločene z majhnimi zarezami, ki omogočajo lažjo ločitev poštnih znamk. 
3.     
Mala pola poštnih znamk je prodajna pola, ki obsega od štiri do deset
natisnjenih poštnih znamk s perforacijo, ki sega praviloma do zunanjih robov te
pole. 
4.     
Nazivna vrednost poštne vrednotnice je vrednost, natisnjena na poštni
vrednotnici v obliki številke, črke ali besedila. 
5.     
Oznaka L označuje poljubno leto, oznaka L-n, kjer je n=1,2, pa leto, ki
je n-let pred tem poljubnim letom L. 
6.     
Perforacija je način ločevanja poštnih znamk, pri katerem so znamke
ločene z vrstami luknjic, ki omogočajo lažjo ločitev poštnih znamk. 
7.     
Pola poštnih znamk je prodajna pola, ki vsebuje od enajst do 50 poštnih
znamk s perforacijo, ki sega praviloma do zunanjih robov te pole. 
8.     
Razrez znamk je način ločevanja poštnih znamk, natisnjenih na
samolepilnem papirju, pri katerem so znamke ločene med seboj ali od robnega
polja z ravnim ali valovitim razrezom. 
9.     
Robno polje pole poštnih znamk je polje ob zunanjem robu te pole, ki ni
več del poštne znamke. 
10.  
Serija poštnih znamk je več poštnih znamk iste ali sorodne tematike, ki
izidejo hkrati ali izhajajo po več let zapored in imajo predvidoma enako
tipografijo in izvedbo. 
11.  
Zvežček in kartonček poštnih znamk sta izdaja večjega števila enakih ali
različnih poštnih znamk, pritrjenih v poseben ovitek ali nanj. 
(2) Ostali izrazi, uporabljeni v tem pravilniku, imajo enak
pomen, kot je določen v Zakonu o poštnih storitvah (Uradni list RS, št. 51/09;
v nadaljnjem besedilu: zakon).
II. LASTNOSTI POŠTNIH VREDNOTNIC
3. člen
(poštne znamke)
(1) Poštne znamke so poštne vrednotnice, opredeljene z
nazivno vrednostjo, velikostjo, materialom, tiskom, barvo, besedilom in načinom
ločevanja. 
(2) Na vsaki poštni znamki morajo biti natiskani naslednji
elementi: ime države “SLOVENIJA“, nazivna vrednost in beseda “POŠTA“ ali znak
gospodarske družbe iz prvega odstavka 46. člena zakona.
(3) Na rednih in priložnostnih
poštnih znamkah mora biti natisnjeno tudi ime oziroma naziv oblikovalca, na
priložnostnih poštnih znamkah dodatno še leto izdaje.
(4) Poštne znamke so lahko izdane v seriji poštnih znamk. 
(5) Na poštnih znamkah je lahko izvedena tudi zaščita pred
ponarejanjem in zlorabljanjem v obliki tiska na posebnem papirju, varnostne
perforacije ali dodatnega zaščitnega tiska.
4. člen
(vrste poštnih znamk)
(1) Poštne znamke se delijo na redne, osebne in priložnostne
poštne znamke. 
(2) Redne poštne znamke se izdajajo po postopku, določenem v
10. členu tega pravilnika. 
(3) Priložnostne poštne znamke so namenjene prikazovanju
motivov iz sveta narave, športa, osebnosti in podobno in tudi zaznamovanju
pomembnih obletnic, domačih in svetovnih dogodkov ter se izdajajo po postopku,
določenem v 11. ali 12. členu tega pravilnika. 
(4) Osebne poštne znamke so sestavljene iz okvirja, ki
vsebuje vse elemente iz drugega odstavka 3. člena tega pravilnika, in dotiska
znotraj okvirja z motivi po željah njihovih naročnikov, ter se izdajajo v
skladu s splošnimi pogoji iz 13. člena tega pravilnika. 
(5) Poštne znamke se
uporabljajo za označevanje poštnine na določenih vrstah pošiljk, in sicer v
skladu s splošnimi pogoji izvajanja poštnih in drugih storitev.
5. člen
(oblikovanje pol in blokov poštnih znamk)
(1) Redne poštne znamke so praviloma izdane na polah poštnih
znamk, zvežčkih ali kartončkih. 
(2) Priložnostne poštne znamke so lahko izdane na polah
poštnih znamk, malih polah poštnih znamk, v blokih poštnih znamk, zvežčkih ali
kartončkih. 
(3) Osebne poštne znamke so lahko izdane na polah poštnih
znamk, malih polah poštnih znamk, v zvežčkih ali v kartončkih. 
(4) Poštne znamke morajo biti medsebojno ločene s
perforacijo, izsekavanjem, razrezom ali z drugačnim načinom ločevanja. 
(5) Robno polje pole poštnih znamk se lahko uporablja za
različna označevanja, likovne rešitve in črtne kode. 
(6) Celotno tehnično izvedbo tiska, vključno z načinom
ločevanja znamk, potrdi komisija za izdajo poštnih vrednotnic (v nadaljnjem
besedilu: komisija).
6. člen
(poštne celine)
(1) Poštne celine se delijo na redne dopisnice, redna pisma
celine, letalske zalepke, ilustrirane dopisnice, razglednične dopisnice in
priložnostna pisma celine. 
(2) Redna dopisnica in redno pismo celina sta poštni celini
določene velikosti in z elementi, ki jih določi gospodarska družba iz prvega
odstavka 46. člena zakona v skladu z akti Svetovne poštne zveze (UPU). 
(3) Letalska zalepka ali aerogram je poštna celina, ki ima na
enem delu natisnjeno celotno prednjo stran pisemskega ovitka, preostali del pa
je namenjen korespondenci; ko se zloži in zlepi, dobi izgled pisemske poštne
pošiljke. 
(4) Ilustrirana dopisnica je poštna celina, ki ima poleg
elementov redne dopisnice na levi polovici naslovne strani ilustracijo ali
besedilo, na desni strani pa ima lahko ilustracijo z elementi znamke. 
(5) Razglednična dopisnica je poštna celina, ki ima na
naslovni strani elemente redne ali ilustrirane dopisnice, na hrbtni strani pa
ilustracijo s poljubnim motivom. 
(6) Priložnostno pismo celina je poštna celina, ki ima poleg
elementov rednega pisma celine na levi polovici naslovne strani ilustracijo ali
besedilo, na desni strani pa ima lahko ilustracijo z elementi znamke.
7. člen
(nazivna vrednost poštnih vrednotnic)
Nazivno vrednost poštnih znamk in celin določi gospodarska
družba iz prvega odstavka 46. člena zakona v skladu s potrebami poštnega
prometa, v skladu s priporočili in kodeksom Svetovne poštne zveze (UPU), na
podlagi odobritve komisije in ob upoštevanju veljavnih predpisov.
8. člen
(veljavnost poštnih vrednotnic)
Veljavnost poštnih vrednotnic je časovno neomejena, razen če
ta pravilnik določa drugače.
III. IZDAJANJE IN UMIK POŠTNIH VREDNOTNIC TER PRETISK POŠTNIH
ZNAMK
9. člen
(izdajanje poštnih vrednotnic)
(1) Poštne vrednotnice izdaja gospodarska družba iz prvega
odstavka 46. člena zakona. 
(2) Poštne vrednotnice so do prodaje last gospodarske družbe
iz prvega odstavka 46. člena zakona, ki z njimi ustrezno gospodari. 
(3) Redne poštne znamke in poštne celine se izdajajo v skladu
s potrebami poštnega prometa. 
(4) Priložnostne poštne znamke se v letu L izdajajo na
podlagi letnega programa izdaje priložnostnih poštnih znamk (v nadaljnjem
besedilu: letni program) za leto L in sklepa komisije iz sedmega odstavka 11.
člena tega pravilnika. 
(5) Osebne poštne znamke se izdajajo v skladu z naročili in
splošnimi pogoji iz 13. člena tega pravilnika.
10. člen
(postopek izdaje rednih poštnih znamk)
(1) Ko so izpolnjeni pogoji, določeni v tretjem odstavku
prejšnjega člena, komisija potrdi ime serije rednih poštnih znamk ali ime
posamezne redne poštne znamke. 
(2) Ko komisija potrdi ime serije rednih poštnih znamk ali
ime posamezne redne poštne znamke, gospodarska družba iz prvega odstavka 46.
člena zakona objavi javni razpis za izbiro oblikovalca serije rednih poštnih
znamk ali posamezne redne poštne znamke. 
(3) Gospodarska družba iz prvega odstavka 46. člena zakona v
skladu z zakonom, ki ureja javna naročila, s sklepom izbere oblikovalca in z
njim sklene pogodbo. Pri izbiri oblikovalca mora gospodarska družba iz prvega
odstavka 46. člena zakona pridobiti soglasje komisije. 
(4) Komisija s sklepom potrdi motiv in likovno rešitev serije
rednih poštnih znamk ali posamezne redne poštne znamke in predlaga gospodarski
družbi iz prvega odstavka 46. člena zakona izdajo redne poštne znamke.
11. člen
(postopek izdaje priložnostnih poštnih znamk)
(1) V letu L-2 gospodarska družba iz prvega odstavka 46.
člena zakona najkasneje do 31. januarja objavi vabilo za izbiro imen
priložnostnih poštnih znamk za leto L, ki traja vsaj tri mesece. 
(2) Komisija najkasneje do 30. septembra leta L-2 potrdi
imena priložnostnih poštnih znamk za leto L na podlagi predlogov iz prejšnjega
odstavka in dolgoročne emisijske politike gospodarske družbe iz prvega odstavka
46. člena zakona, ki mora upoštevati izdaje v okviru organizacije PostEurop,
skupne izdaje z drugimi državami ter serije priložnostnih poštnih znamk. 
(3) Po izbiri imen ter določitvi skupnega števila
priložnostnih poštnih znamk za leto L oziroma števila priložnostnih poštnih
znamk pri posameznem imenu gospodarska družba iz prvega odstavka 46. člena
zakona do 31. oktobra leta L-2 pošlje predlog letnega programa za leto L v
potrditev ministru, pristojnemu za pošto (v nadaljnjem besedilu: minister). 
(4) V letnem programu za leto L morajo biti za vse
priložnostne poštne znamke, izdane v tem letu, navedeni naslednji elementi: 
1.     
podatki o imenu priložnostne poštne znamke, 
2.     
števila priložnostnih poštnih znamk pri posameznem imenu, 
3.     
izvedba priložnostnih poštnih znamk (blok, mala pola poštnih znamk, pola
poštnih znamk, zvežček ali kartonček), 
4.     
datum izdaje priložnostne poštne znamke. 
(5) Minister potrdi letni program za leto L najkasneje do 30.
novembra leta L-2. Po ministrovi odobritvi gospodarska družba iz prvega
odstavka 46. člena zakona objavi letni program v svojem uradnem glasilu. 
(6) Gospodarska družba iz prvega odstavka 46. člena zakona
objavi v skladu z zakonom, ki ureja javna naročila, javni razpis za izbiro
oblikovalca za posamezno priložnostno poštno znamko za leto L. Po izvedenem
javnem razpisu se s sklepom izbere oblikovalca in z njim sklene pogodbo. Pri
izbiri oblikovalca mora gospodarska družba iz prvega odstavka 46. člena zakona
pridobiti soglasje komisije. 
(7) Pred izdajo priložnostne poštne znamke komisija izda
sklep, ki poleg elementov, določenih v letnem programu za leto L, določa še: 
1.     
motiv priložnostne poštne znamke, 
2.     
likovno rešitev priložnostne poštne znamke, 
3.     
oblikovalca priložnostne poštne znamke, 
4.     
nazivno vrednost priložnostne poštne znamke, 
5.     
naklado priložnostne poštne znamke, 
6.     
velikost priložnostne poštne znamke, 
7.     
tehniko in izvedbo tiskanja, 
8.     
način ločevanja priložnostnih poštnih znamk, 
9.     
vrsto materiala. 
(8) Gospodarska družba iz prvega odstavka 46. člena zakona
izdaja posamezne priložnostne znamke na podlagi sklepa komisije iz prejšnjega
odstavka.
(9) Kadar strokovna služba
gospodarske družbe iz prvega odstavka 46. člena zakona ne uspe pravočasno
pridobiti vseh potrebnih dovoljenj in soglasij za izdajo znamke oziroma so
zahteve za izdajo le-teh nesprejemljive, lahko komisija izda sklep, da se v
programu predvidena poštna znamka ne izda oziroma se datum izida prestavi.
12. člen
(postopek izdaje priložnostnih poštnih znamk, ki niso
predvidene v letnem programu)
(1) Kadar obstajajo posebej utemeljeni razlogi, lahko
komisija izda sklep o izdaji priložnostne poštne znamke, ki ni predvidena v
letnem programu. 
(2) Gospodarska družba iz prvega odstavka 46. člena zakona o
sklepu o izdaji priložnostne poštne znamke, ki ni predvidena v letnem programu,
oziroma neizdaji znamke ali prestavitvi datuma izida znamke, predvidene v
letnem programu, obvesti ministrstvo, pristojno za pošto.
13. člen
(postopek izdaje osebnih poštnih znamk)
(1) Gospodarska družba iz prvega odstavka 46. člena zakona
sprejme splošne pogoje in cenik za izdajanje osebnih poštnih znamk. 
(2) Dotiske iz četrtega odstavka 4. člena tega pravilnika z
različnimi motivi lahko v skladu s splošnimi pogoji naročijo fizične ali pravne
osebe pri gospodarski družbi iz prejšnjega odstavka.
14. člen
(postopek izdajanja poštnih celin)
(1) Velikost, obliko in vsebino poštnih celin določi
gospodarska družba iz prvega odstavka 46. člena zakona s posebnim predpisom, ki
ga objavi v svojem uradnem glasilu. 
(2) Motive in likovne rešitve ilustriranih in razgledničnih
dopisnic ter priložnostnih pisem celin s sklepom potrdi komisija.
15. člen
(naklada in dotiskovanje poštnih vrednotnic)
(1) Naklada rednih poštnih znamk in poštnih celin ni omejena
in je odvisna od potreb poštnega prometa. 
(2) Naklada priložnostnih poštnih znamk se določi s sklepom
komisije iz sedmega odstavka 11. člena tega pravilnika glede na predvidene
potrebe in možnosti prodaje. 
(3) Najmanjšo naklado osebnih poštnih znamk določi
gospodarska družba iz prvega odstavka 46. člena zakona s splošnimi pogoji iz
13. člena tega pravilnika. 
(4) Priložnostnih poštnih znamk, ilustriranih ter
razgledničnih dopisnic se praviloma ne dotiskuje. 
(5) Gospodarska družba iz prvega odstavka 46. člena zakona
mora priložnostne poštne znamke, ilustrirane dopisnice, razglednične dopisnice
in priložnostna pisma celine prodajati najmanj eno leto po izdaji oziroma do
prodaje zalog.
16. člen
(umik poštnih vrednotnic)
(1) Na predlog gospodarske družbe iz prvega odstavka 46.
člena zakona, ki ga potrdi komisija, izda minister sklep o umiku posamezne
izdaje poštnih vrednotnic iz prometa, gospodarska družba iz prvega odstavka 46.
člena zakona pa ga objavi v dnevnem tisku. 
(2) Rok za umik posameznih poštnih vrednotnic ne sme biti
krajši od treh mesecev po objavi sklepa v uradnem glasilu gospodarske družbe iz
prvega odstavka 46. člena zakona in dnevnem tisku. V tem roku smejo pooblaščeni
prodajalci pri gospodarski družbi iz prvega odstavka 46. člena zakona zamenjati
poštne vrednotnice, namenjene umiku, z veljavnimi poštnimi vrednotnicami v
enaki skupni nazivni vrednosti. 
(3) O nadaljnjem razpolaganju z umaknjenimi poštnimi
vrednotnicami, ki se ne smejo več uporabljati v poštnem prometu, odloča
direktor gospodarske družbe iz prvega odstavka 46. člena zakona.
17. člen
(pretisk nazivne vrednosti rednih poštnih znamk)
Nazivne vrednosti rednih poštnih znamk se pretiskujejo le
izjemoma. Na predlog gospodarske družbe iz prvega odstavka 46. člena zakona, ki
ga potrdi komisija, izda minister sklep o pretisku nazivne vrednosti rednih
poštnih znamk. Gospodarska družba iz prvega odstavka 46. člena zakona objavi
sklep o pretisku v dnevnem tisku.
IV. KOMISIJA ZA IZDAJO POŠTNIH VREDNOTNIC
18. člen
(komisija)
(1) Komisija vodi postopke, ki se nanašajo na izdajanje
poštnih vrednotnic. Sestavlja jo deset članov:
1.     
trije predstavniki gospodarske družbe iz prvega odstavka 46. člena
zakona,
2.     
dva predstavnika ministrstva, pristojnega za pošto,
3.     
dva predstavnika Filatelistične zveze Slovenije,
4.     
dva predstavnika Akademije za likovno umetnost in oblikovanje, Univerza
v Ljubljani,
5.     
en predstavnik Filozofske fakultete, Univerza v Ljubljani.
(2) Gospodarska družba iz
prvega odstavka 46. člena zakona, ministrstvo, pristojno za pošto, in
Filatelistična zveza Slovenije, Akademija za likovno umetnost in oblikovanje
ter Filozofska fakulteta predlagajo svoje predstavnike v komisiji.
(3) Komisijo s sklepom imenuje minister. V njem določi tudi
njenega predsednika in namestnika, ki sta praviloma predstavnika gospodarske
družbe iz prvega odstavka 46. člena zakona. 
(4) Mandat komisije traja štiri leta z možnostjo ponovnega
imenovanja. 
(5) Komisija sprejme poslovnik o delu komisije in merila za
oblikovanje poštnih vrednotnic. 
(6) Komisija je sklepčna, če je pri sklepanju navzoča večina
vseh članov. 
(7) Komisija sprejema odločitve z navadno večino navzočih. Če
je rezultat glasovanja neodločen, je odločilen glas predsednika komisije. 
(8) Komisija lahko povabi k sodelovanju dodatne predstavnike
ministrstva, pristojnega za pošto, in različne strokovnjake s področja
filatelije, likovnega oblikovanja ali tematike, na katero se nanaša konkretna
izdaja poštnih vrednotnic. Dodatno vabljeni nimajo glasovalne pravice. 
(9) Gospodarska družba iz prvega odstavka 46. člena zakona
skrbi za izvajanje sklepov komisije.
19. člen
(pristojnosti komisije)
Pristojnosti komisije so: 
1.     
potrditev imen serij poštnih vrednotnic ali imen posameznih poštnih
vrednotnic, 
2.     
potrditev motivov in likovnih rešitev poštnih vrednotnic, razen osebnih
poštnih znamk, 
3.     
predlaganje izdaj poštnih vrednotnic, 
4.     
priprava predloga letnega programa priložnostih znamk, 
5.     
izdaja sklepov o izdaji priložnostnih poštnih znamk z vsemi elementi,
določenimi v sedmem odstavku 11. člena tega pravilnika, 
6.     
izbor motiva na javnem natečaju in soglašanje z izborom oblikovalca, 
7.     
izdaja sklepa o izdaji priložnostne poštne znamke, ki ni predvidena v
letnem programu, 
8.     
potrditev predloga o pretisku nazivne vrednosti rednih poštnih znamk, 
9.     
odobritev nazivne vrednosti rednih poštnih znamk, ki jo določi
gospodarska družba iz prvega odstavka 46. člena zakona, 
10.  
oblikovanje meril za oblikovanje poštnih vrednotnic in 
11.  
druge zadeve, določene s tem pravilnikom.
V. PRIGLASITEV (NOTIFIKACIJA) POŠTNIH ZNAMK
20. člen
(priglasitev poštnih znamk)
Gospodarska družba iz prvega odstavka 46. člena zakona
priglasi vsako izdajo poštnih znamk in brezplačno pošlje zahtevano število
primerkov poštnih znamk vsem poštnim upravam držav članic Svetovne poštne zveze
(UPU) s posredovanjem njenega Mednarodnega urada v Bernu.
VI. NADZOR
21. člen
(nadzor nad izvajanjem pravilnika)
Vsak član komisije ima pravico vložiti pobudo za začetek
postopka inšpekcijskega nadzora in ima v postopku položaj stranke.

Pravilnik o izdajanju poštnih vrednotnic
(Uradni list RS, št. 22/10) vsebuje naslednje prehodne in
končne določbe:
»VII. PREHODNE IN KONČNE DOLOČBE
22. člen
(delovanje komisije)
Komisija za izdajo poštnih vrednotnic, imenovana na podlagi
Pravilnika o izdajanju poštnih vrednotnic (Uradni list RS, št. 83/02 in 87/05),
nadaljuje svoje delo na podlagi določb tega pravilnika.
23. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o izdajanju poštnih vrednotnic (Uradni list RS, št. 83/02 in 87/05).
24. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o izdajanju poštnih vrednotnic (Uradni list RS, št. 32/16) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
(1) Komisija za izdajo poštnih vrednotnic,
imenovana na podlagi Pravilnika o izdajanju poštnih vrednotnic (Uradni list RS,
št. 22/10), nadaljuje svoje delo do imenovanja nove komisije na podlagi določb
tega pravilnika.
(2) Novi člani komisije iz spremenjenega 18. člena
pravilnika se imenujejo v roku dveh mesecev od uveljavitve tega pravilnika.
8. člen
Ta pravilnik začne veljati petnajsti dan po objavi v Uradnem
listu Republike Slovenije.«.