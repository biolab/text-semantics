SPLOŠNI DOLOČBI
1. člen
S tem sklepom se določajo grafična podoba agencije, obrazec
službene izkaznice uradnih oseb agencije ter postopek njene izdaje, zamenjave
in vrnitve.
2. člen
Grafična podoba agencije vsebuje:
-       
elemente, določene v predpisih o celostni grafični podobi državnih
organov,
-       
simbol agencije,
-       
značko agencije in
-       
obrazec službene izkaznice uradnih oseb agencije (v nadaljnjem besedilu: službena izkaznica) z
besedilom, ki izkazuje pooblastila njenega imetnika.
SIMBOL IN ZNAČKA AGENCIJE
3. člen
(1) Simbol agencije je
stilizirana podoba sove.
(2) Simbol agencije se
lahko uporablja samostojno, v kombinaciji z začetnicami polnega naziva
agencije, ki tvorijo akronim SOVA/Sova, ali z izpisanim nazivom agencije
Slovenska obveščevalno-varnostna agencija. Naziv agencije in akronim SOVA sta
izpisana v črkovni vrsti v pisavi »Republika«. Velikost znaka in položaj naziva
se prilagajata rabi.
(3) Značka je sestavni
del službene izkaznice. Sestavljena je iz simbola agencije, naziva agencije in
registrske številke identifikacijske kartice.
SLUŽBENA IZKAZNICA
4. člen
(1) Službena izkaznica
je sestavljena iz:
-       
usnjenega ovitka,
-       
identifikacijske kartice,
-       
značke in
-       
kartončka z besedilom o pooblastilih imetnika službene izkaznice.
(2) Službena izkaznica
je veljavna le, če vsebuje vse dele iz prejšnjega odstavka.
5. člen
(1) Usnjen ovitek je
temnomodre ali črne barve v velikosti 7 x 10,5 cm. Na sprednji strani usnjenega
ovitka je na sredini v slepem tisku vtisnjen grb Republike Slovenije.
(2) Na zgornji notranji
strani usnjenega ovitka je prostor za vstavitev identifikacijske kartice in
kartončka z besedilom o pooblastilih imetnika službene izkaznice. Na spodnjo
notranjo stran usnjenega ovitka je vstavljena značka na snemljivem usnjenem
nosilcu.
6. člen
(1) Identifikacijska
kartica je izdelana v velikosti 8,6 x 5,4 cm.
(2) Osnovna barva
identifikacijske kartice je bela s svetlomodrim rasterjem in sestavljena iz
pomanjšanih simbolov agencije.
(3) Identifikacijska
kartica vsebuje:
1.     
odtis grba Republike Slovenije in napis »Vlada Republike Slovenije«,
2.     
simbol agencije z nazivom agencije,
3.     
napis »službena izkaznica«,
4.     
ime in priimek ter fotografijo imetnika službene izkaznice,
5.     
registrsko številko,
6.     
žig agencije in podpis osebe, pooblaščene za izdajo službene izkaznice.
7. člen
Registrska številka identifikacijske kartice je enaka
številki na znački in pomeni hkrati tudi številko službene izkaznice.
POOBLASTILA IMETNIKA SLUŽBENE IZKAZNICE
8. člen
Besedilo, izpisano na plastificiranem kartončku iz četrte
alineje prvega odstavka 4. člena tega
sklepa, se glasi:
»Imetnik te izkaznice je pooblaščen, da v primerih, določenih
z zakonom, ki ureja Slovensko obveščevalno-varnostno agencijo:
-       
v skladu s predpisi zbira osebne in druge podatke iz evidenc
upravljavcev zbirk,
-       
kadar je potrebno takojšnje ukrepanje, podatkov pa ni mogoče dobiti na
drug način, zahteva, da policisti in pooblaščene uradne osebe drugih organov, v
skladu s svojimi pristojnostmi, ugotovijo identiteto določene osebe.«.
GRAFIČNI PRIKAZ ZNAKA, ZNAČKE IN IDENTIFIKACIJSKE KARTICE
9. člen
Grafični prikaz simbola, značke in identifikacijske kartice
so določeni v Prilogi, ki je sestavni del tega sklepa.
IZDAJA SLUŽBENIH IZKAZNIC IN EVIDENCA
10. člen
(1) Službene izkaznice
izdaja agencija, ko javni uslužbenec agencije pridobi status uradne osebe
agencije.
(2) Notranja
organizacijska enota agencije, pristojna za kadrovske zadeve, izvaja
administrativno tehnične zadeve v zvezi z izdajo službenih izkaznic.
11. člen
Notranja organizacijska enota agencije, pristojna za
kadrovske zadeve, v kadrovski evidenci agencije evidentira datum prejema in
registrsko številko službene izkaznice. Datum prejema službene izkaznice je
datum na vročilnici, s katero se službena izkaznica vroči uradni osebi
agencije. V kadrovsko evidenco se vpiše tudi datum vrnitve službene izkaznice.
UPORABA SLUŽBENIH IZKAZNIC
12. člen
Službene izkaznice ni dovoljeno posojati, odtujiti,
zastavljati, nositi v tujino ali uporabljati v nasprotju z namenom, za katerega
je izdana.
IZGUBA, ODTUJITEV ALI POŠKODBA SLUŽBENE IZKAZNICE
13. člen
(1) Če uradna oseba
agencije službeno izkaznico izgubi ali ji je odtujena, mora o tem takoj
obvestiti vodjo notranje organizacijske enote, v kateri je zaposlena, ta pa
notranjo organizacijsko enoto agencije, pristojno za kadrovske zadeve, in
notranjo organizacijsko enoto agencije, pristojno za varnost.
(2) O poškodbi službene
izkaznice ali katerega njenih delov mora imetnik službene izkaznice pisno
obvestiti notranjo organizacijsko enoto agencije, pristojno za kadrovske
zadeve, ki uredi zamenjavo službene izkaznice ali njenega dela.
MENJAVA SLUŽBENE IZKAZNICE
14. člen
Službena izkaznica se izda na novo ali se zamenja, če je
poškodovana ali odtujena, če jo uradna oseba agencije izgubi ali če uradna
oseba agencije spremeni osebno ime. Uradna oseba agencije staro službeno
izkaznico ob zamenjavi vrne notranji organizacijski enoti agencije, pristojni
za kadrovske zadeve.
VRNITEV SLUŽBENE IZKAZNICE
15. člen
Uradna oseba agencije mora ob nastopu enega od naslednjih
primerov vrniti službeno izkaznico notranji organizacijski enoti agencije,
pristojni za kadrovske zadeve:
-       
prenehanja delovnega razmerja v agenciji;
-       
premestitve v drug državni organ;
-       
prenehanja statusa uradne osebe agencije.
KOMISIJSKO UNIČENJE SLUŽBENIH IZKAZNIC
16. člen
Vrnjene ali poškodovane službene izkaznice oziroma katerega
njenih delov uniči komisija, ki jo imenuje direktor agencije.
PREHODNE IN KONČNA DOLOČBA
17. člen
Z dnem uveljavitve tega sklepa preneha veljati Sklep o
grafični podobi Slovenske obveščevalno-varnostne agencije (Uradni list RS, št. 48/00).
18. člen
(1) Evidenca iz 12. člena Sklepa o grafični podobi Slovenske
obveščevalno-varnostne agencije (Uradni list RS, št. 48/00)
se v enem letu od uveljavitve tega sklepa prenese v kadrovsko evidenco
agencije, in sicer za aktivne uradne osebe agencije.
(2) Po roku iz
prejšnjega odstavka postane evidenca trajno arhivsko gradivo.
19. člen
(1) Službene izkaznice,
izdane na podlagi Sklepa o grafični podobi Slovenske obveščevalno-varnostne
agencije (Uradni list RS, št. 48/00),
ostanejo v veljavi devet mesecev od uveljavitve tega sklepa.
(2) Notranja organizacijska
enote agencije, pristojna za kadrovske zadeve, uradnim osebam agencije izda
nove službene izkaznice v skladu s tem sklepom najpozneje v roku iz prejšnjega
odstavka. Uradna oseba agencije mora ob prejemu vrniti službeno izkaznico,
izdano na podlagi Sklepa o grafični podobi Slovenske obveščevalno-varnostne
agencije (Uradni list RS, št. 48/00).
(3) Vrnjene službene
izkaznice uniči komisija iz 16. člena
tega sklepa.
20. člen
Ta sklep začne veljati petnajsti dan po objavi v Uradnem
listu Republike Slovenije.
Št. 00701-9/2023
Ljubljana, dne 28. septembra 2023
EVA 2023-1524-0001
Vlada Republike Slovenije
dr. Robert Golob
predsednik

Priloga:
Grafični prikaz simbola, značke in identifikacijske kartice Slovenske
obveščevalno-varnostne agencije