1. člen
Ta pravilnik podrobneje ureja izbor
programov javnih del, izbor ter sofinanciranje programov usposabljanja in
izobraževanja za udeležence programov javnih del, merila za oblikovanje kvot
sredstev javnega povabila za izbor programov javnih del (v nadaljnjem besedilu:
javno povabilo) po območnih službah ter kvote sredstev na centralni službi
Zavoda Republike Slovenije za zaposlovanje (v nadaljnjem besedilu: zavod),
merila za določanje deležev plač za dolgotrajno brezposelne osebe, vključene v
programe javnih del, ki jih sofinancira zavod, vrsto stroškov, ki jih zavod
zagotavlja poleg deleža plač ter poročanje zavoda ministrstvu, pristojnemu za
delo (v nadaljnjem besedilu: ministrstvo).
2. člen
(1) Izbor programov javnih del in
programov usposabljanja in izobraževanja za udeležence programov javnih del
izvajajo strokovne komisije območnih služb zavoda ter strokovna komisija
centralne službe zavoda na podlagi pogojev in meril iz javnega povabila. 
(2) Strokovne komisije iz prejšnjega
odstavka so najmanj tričlanske in jih imenuje predstojnik zavoda. V strokovno
komisijo centralne službe zavoda se imenuje tudi predstavnik ministrstva.
(3) Vsebine programov javnih del, ki
so predmet izbora na javnem povabilu, morajo biti skladne s Katalogom programov
javnih del, ki določa področja izvajanja javnih del, nazive ter vsebine
programov javnih del in je objavljen na spletni strani zavoda.
(4) Program usposabljanja in
izobraževanja za posameznega udeleženca predloži izvajalec programa javnih del
pristojni strokovni komisiji, ki je odločila o izboru ponudbe, oddane na javno
povabilo, najkasneje v roku 30 dni od vključitve brezposelne osebe iz ciljne
skupine, določene v katalogu ukrepov aktivne politike zaposlovanja, v izbrani
program javnih del.
3. člen
(1) Kvote sredstev javnega povabila po
območnih službah zavoda se določijo na podlagi zadnjih uradnih podatkov o
povprečni stopnji registrirane brezposelnosti tekočega leta (v nadaljnjem
besedilu: povprečna stopnja brezposelnosti), ugotovljeni v posamezni območni
službi zavoda, in deleža vseh dolgotrajno brezposelnih oseb, prijavljenih v
posamezni območni službi zavoda, glede na celotno Slovenijo. Pri določitvi kvot
sredstev javnega povabila se upošteva tudi regijski pristop za hitrejše zmanjševanje
razlik med regijami.
(2) Kvota sredstev javnega povabila na
centralni službi zavoda se določi največ v višini 10 % vseh razpoložljivih
sredstev iz objavljenega javnega povabila.
4. člen
(1) Za izvajanje vseh programov javnih
del mora biti izkazan javni interes. Obstoj javnega interesa za izvajanje
programa javnega dela zagotavlja naročnik.
(2) Naročnik programa javnega dela je
lahko občina, pristojno ministrstvo ali glede na vsebino programa javnega dela
tudi ustrezna strokovna organizacija, katere ustanoviteljica je Republika
Slovenija.
(3) V primeru, da je naročnik programa
javnega dela hkrati tudi izvajalec programa javnega dela, zagotavlja obstoj
javnega interesa za njegovo izvajanje in sredstva za sofinanciranje programa
javnega dela ter z zavodom, kot izvajalec programa javnega dela, sklene pogodbo
o izvajanju programa javnega dela.
(4) Izvajalec programa javnega dela
zagotavlja strokovno izvajanje programa javnega dela.
5. člen
(1) Zavod zagotavlja del sredstev za
plače udeležencem programov javnih del. Pri določitvi deleža sredstev zavoda za
plače udeležencem programov javnih del se upošteva določitev in razvrstitev
občin oziroma regij glede na povprečno stopnjo brezposelnosti v Republiki
Sloveniji oziroma strukturo brezposelnosti.
(2) Zavod zagotavlja udeležencem programov
javnih del deleže plač po naslednjih merilih:
-       
80% plače v občinah, v katerih je bila povprečna stopnja brezposelnosti
višja od vključno 15,0%,
-       
70% plače v občinah, v katerih je bila povprečna stopnja brezposelnosti
od vključno 11,0% do 15,0%,
-       
60% plače v občinah, v katerih je bila povprečna stopnja brezposelnosti
od vključno 7,0% do 11,0%,
-       
50% plače v občinah, v katerih je bila povprečna stopnja brezposelnosti
do 7,0%.
(3) Kadar občina prevzame vlogo
naročnika posameznega programa javnega dela, se delež zavoda za plače udeležencev
določi na podlagi sedeža občine, ki je prevzela vlogo naročnika. V primeru, da
občina ni naročnik programa javnega dela, se upošteva občina, v kateri se
program javnih del izvaja.
(4) Pregled deležev zavoda pri
financiranju plač za udeležence javnih del po občinah je priloga javnega
povabila.
(5) Zavod lahko za dolgotrajno
brezposelno osebo, ki je vključena v javna dela in je starejša od 55 let, za
invalidno osebo, katere invalidnost je ugotovljena z odločbo pristojnega
organa, in dolgotrajno brezposelno osebo, starejšo od 50 let s I. in II. ravnjo
strokovne izobrazbe, zagotavlja še 50% tistega deleža plače, ki ga krije
naročnik oziroma izvajalec programa javnih del.
(6) Na podlagi stanja na trgu dela
lahko zavod za programe javnih del, v katere bodo vključeni samo dolgotrajno
brezposelni invalidi, ter za programe javnih del, ki bodo namenjeni delu z
romsko populacijo in v katere bo vključena najmanj polovica dolgotrajno
brezposelnih Romov, zagotavlja 95 % delež plač udeležencem.
6. člen
(1) Zavod poleg deleža plače
zagotavlja tudi sredstva za povračilo stroškov:
-       
predhodnega zdravniškega pregleda za dolgotrajno brezposelno osebo,
-       
prevoza na delo in z dela,
-       
prehrane med delom in
-       
odpravnine ob upokojitvi.
(2) Povračilo stroškov iz druge, tretje in četrte alineje
prejšnjega odstavka zavod zagotavlja v višini kot velja za javne uslužbence.
(3) Zavod
lahko zagotavlja tudi sredstva za povračilo stroškov programov usposabljanja in
izobraževanja, ki so namenjeni udeležencem programov javnih del za pridobitev
znanj in veščin za opravljanje del v programu javnih del, vendar največ v
višini 80 % skupne vrednosti programa usposabljanja in izobraževanja na
posameznega udeleženca.
7. člen
(1) Zavod poroča ministrstvu o
izvajanju programov javnih del. Zavod pripravi polletno in letno poročilo, ki
ga predloži ministrstvu najpozneje v 45 dneh od 30. junija in
31. decembra tekočega leta.
(2) Na zahtevo ministrstva zavod
pripravi tudi izredna poročila.
8. člen
Postopki za izvedbo in sofinanciranje
programov javnih del na podlagi javnega povabila, ki je bil objavljen pred uveljavitvijo
tega pravilnika, se končajo po dosedanjih predpisih.

Pravilnik o izboru in sofinanciranju programov
javnih del (Uradni list RS, št. 96/13) vsebuje naslednji končni določbi:
»9. člen
Z dnem uveljavitve tega pravilnika preneha
veljati Pravilnik o izboru in sofinanciranju programov javnih del (Uradni list
RS, št. 96/11).
10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi in spremembi Pravilnika
o izboru in sofinanciranju programov javnih del (Uradni list RS, št. 84/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izboru in
sofinanciranju programov javnih del (Uradni list RS, št. 67/16) vsebuje naslednjo prehodno in
končno določbo:
»2. člen
Sofinanciranje programov javnih del na
podlagi javnih povabil, ki so bila objavljena pred uveljavitvijo tega
pravilnika, se izvede po dosedanjih predpisih.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izboru in
sofinanciranju programov javnih del (Uradni list RS, št. 55/17) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Sofinanciranje programov javnih del na
podlagi javnih povabil, objavljenih pred uveljavitvijo tega pravilnika, se
izvede po dosedanjih predpisih.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izboru in
sofinanciranju programov javnih del (Uradni list RS, št. 77/19) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Sofinanciranje programov javnih del na
podlagi javnih povabil, ki so bila objavljena pred uveljavitvijo tega
pravilnika, se izvede v skladu z dosedanjimi predpisi.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izboru in
sofinanciranju programov javnih del (Uradni list RS, št. 180/20) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Sofinanciranje programov javnih del na
podlagi javnih povabil, ki so bila objavljena pred uveljavitvijo tega
pravilnika, se izvede v skladu z dosedanjimi predpisi.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.