1 UVOD
Nacionalni program varstva pred naravnimi in drugimi
nesrečami (v nadaljevanju: program) upošteva vse nevarnosti naravnih in drugih
nesreč, ki ogrožajo ljudi, živali, premoženje, kulturno dediščino in okolje.
Upošteva tudi naravne in druge danosti, ki vplivajo na nesreče in varstvo pred
njimi, ter človeške in materialne vire, ki jih je mogoče uporabiti pri
obvladovanju nevarnosti in varstvu ogroženih. Program poleg nacionalnih
interesov upošteva tudi obveznosti Slovenije, ki izhajajo iz sprejetih
mednarodnih in regionalnih pogodb, konvencij in sporazumov ter sklenjenih
dvostranskih sporazumov s področja varstva pred nesrečami. Program sledi
usmeritvam Sendajskega okvira za zmanjšanje tveganja nesreč za obdobje
2015–2030 in upošteva načela Agende 2030 za trajnostni razvoj. Usklajen je s
Sklepom št. 1313/2013/EU Evropskega parlamenta in Sveta z dne
17. decembra 2013 o mehanizmu Unije na področju civilne zaščite, ki je
usmerjen h krepitvi medsebojnega sodelovanja držav članic pri varstvu in
zaščiti prebivalstva, premoženja in okolja, vključno s kulturno dediščino ob
naravnih in drugih nesrečah ter k večji usklajenosti in učinkovitosti
mednarodnih reševalnih intervencij.
Program temelji na Resoluciji o strategiji nacionalne
varnosti Republike Slovenije (Uradni list RS, št. 27/10), s katero država
opredeljuje usmeritve za učinkovito zavarovanje suverenosti, neodvisnosti,
ozemeljske celovitosti, ohranitev nacionalne identitete, kulture in
samobitnosti slovenskega naroda in drugih vrednot, zagotavljanje trajnega
ravnovesja v naravi in družbi ter osebne in premoženjske varnosti prebivalcev.
Program sledi splošnemu cilju varstva pred naravnimi in
drugimi nesrečami, ki je: zmanjšati število nesreč ter preprečiti oziroma
ublažiti njihove posledice, da bi bilo življenje varnejše in bolj kakovostno.
Usmerjen je v preventivo, ki je učinkovitejša in dolgoročno tudi cenejša od
drugih oblik varstva pred nesrečami. Ker vseh nevarnosti, ki povzročajo
nesreče, ni mogoče odpraviti, so v programu enakovredno obravnavane tudi vse
tiste oblike varstva in pripravljenosti, ki omogočajo hitro in učinkovito
ukrepanje ob nesrečah.
Zagotavljanje varstva pred naravnimi in drugimi nesrečami, ki
vključuje tudi okoljske, industrijske ter druge nesreče, ki jih povzroči človek
s svojo dejavnostjo in ravnanjem, pa tudi dejavnost terorizma in različne
oblike množičnega nasilja ter druge nevojaške in vojaške vire ogrožanja, je
zato trajen življenjski in strateški cilj Republike Slovenije.
Republika Slovenija si bo prizadevala za nadaljnji razvoj
lastnih zmogljivosti za odzivanje na naravne in druge nesreče, pri čemer bo
upoštevala multiplikativni učinek posameznih virov varnostnih groženj in
tveganj. Poudarek bo na dograjevanju infrastrukturnih sistemov, zlasti
informacijsko-komunikacijskih, in na izboljšanju razmer za delovanje služb,
enot in drugih sestav, ki jih za zaščito, reševanje in pomoč (v nadaljevanju:
ZRP) organizirajo društva ter druge nevladne organizacije. Nadaljnji razvoj sil
ZRP bo temeljil na prostovoljstvu, modularni organiziranosti in
prilagodljivosti konkretnim razmeram. Izboljšal se bo tudi položaj reševalcev,
ki prostovoljno sodelujejo pri zaščiti in reševanju. Eno izmed težišč
dejavnosti bo tudi krepitev ozaveščenosti in usposobljenosti prebivalstva za osebno
in vzajemno zaščito.
Z upoštevanjem virov ogrožanja in stanja na področju varstva
pred naravnimi in drugimi nesrečami, doseženega z uresničevanjem Nacionalnega
programa varstva pred naravnimi in drugimi nesrečami, ki ga je sprejel Državni
zbor Republike Slovenije leta 2009, Državni zbor Republike Slovenije določa
nacionalni program varstva pred naravnimi in drugimi nesrečami v letih od 2016
do 2022.
2 STANJE VARSTVA PRED NARAVNIMI IN DRUGIMI NESREČAMI
2.1 Splošno
Varstvo pred naravnimi in drugimi nesrečami je organizirano
in uveljavljeno kot enoten ter celovit podsistem nacionalne varnosti države, ki
deluje usklajeno z drugimi podsistemi nacionalne varnosti, in temelji na
prostovoljstvu ter medsebojnem sodelovanju poklicnih in prostovoljnih reševalnih
struktur. Njegove temeljne naloge so izvajanje preventivnih ukrepov, vključno s
preventivnimi ukrepi na področju varstva pred požarom in varstva pred
utopitvami, vzdrževanje pripravljenosti, izobraževanje in usposabljanje za ZRP,
opazovanje, obveščanje, opozarjanje in alarmiranje ob nevarnostih in nesrečah
ter zaščita, reševanje in pomoč ob nesrečah vseh vrst, kar vključuje tudi
neposredno odpravljanje posledic nesreč ter sanacijo po nesreči. Priprave in
delovanje varstva pred naravnimi in drugimi nesrečami kot enotnega sistema se
zagotavljajo na lokalni in državni ravni.
V sprejetih zakonskih novelah in novih izvršilnih predpisih
so dopolnjene ali na novo urejene najpomembnejše organizacijske, tehnične in
tehnološke ter funkcionalne rešitve za izvajanje temeljnih nalog sistema in
odzivanje na vse vrste ogrožanj, vključno s sodobnimi kompleksnimi grožnjami.
Te rešitve bo treba v praksi usklajeno in načrtno uveljaviti v prihodnjem
obdobju na vseh ravneh in v vseh dejavnostih.
V državni pristojnosti so organiziranje opazovanja,
obveščanja, opozarjanja in alarmiranja, izgradnja in vzdrževanje
telekomunikacijske, informacijske in druge infrastrukture, oblikovanje načrtov
zaščite in reševanja za posamezne nesreče velikega obsega, priprava in izvedba
zahtevnejših oblik usposabljanj, organiziranje in opremljanje sil za ZRP,
usposabljanje in izobraževanje sil ZRP ter prebivalcev, izvajanje inšpekcijskih
nadzorov, mednarodno sodelovanje, in druge naloge, ki so bistvene za delovanje
sistema. Nekatere priprave za ZRP se izvajajo tudi na ravni regij (13), torej
geografsko zaključenih območij, ki jim je prilagojena upravna, strokovna in
operativna organiziranost zmogljivosti ter sil za učinkovito ZRP. Upravljanje
oziroma vodenje sistema je organizirano prek izvršilnih, predstavniških in
poslovodnih organov, operativno pa prek poveljnikov in štabov Civilne zaščite,
vodij reševalnih služb in drugih sestav ter vodij intervencij. Na morju
reševanje vodi in usklajuje Uprava Republike Slovenije za pomorstvo, v kateri
deluje Nacionalni center za koordinacijo in reševanje na morju, in sicer z
usklajenim sodelovanjem vseh pristojnih institucij, ki so organizirane v
Koordinacijo služb na morju in v Operativno pomorsko koordinacijo. Taka
organizacija delovanja se je v dosedanji praksi pokazala kot ustrezna.
Občine samostojno organizirajo in pripravljajo ter vodijo ZRP
na svojem območju, ocenjujejo škodo in odpravljajo posledice nesreč. Država jim
pri tem pomaga s silami in sredstvi iz svoje pristojnosti. Organiziranost,
opremljenost in pripravljenost za izvajanje zaščite in reševanja so med
občinami zelo različne in odvisne od velikosti in raznolikosti občin ter
njihovih zmogljivosti. Delitev med nalogami v državni in občinski pristojnosti
je jasna.
Vlada je julija 2014 ustanovila Svet za varstvo pred
naravnimi in drugimi nesrečami (v nadaljevanju: svet), ki je tudi nacionalna
platforma za zmanjšanje tveganj za nesreče. Svet je namenjen vzpostavljanju
dialoga med Vlado Republike Slovenije in civilno družbo ter med nevladnimi
strokovnimi in znanstvenoraziskovalnimi ter drugimi organizacijami in združenji
za krepitev odpornosti na nesreče in doseganje trajnostnega razvoja. Temeljno
poslanstvo sveta so strateška presoja varstva pred naravnimi in drugimi
nesrečami v Sloveniji, spodbujanje družbenega dialoga o tveganjih za nesreče
ter razvijanje odpornosti nanje.
2.2 Področje preventive
V zadnjih letih se intenzivneje uveljavljajo preventivni
ukrepi, zlasti na področju načrtovanja in urejanja prostora, varstva pred
požarom, seizmološke, meteorološke in hidrološke dejavnosti ter transporta in
drugih infrastrukturnih sistemov. V nekaterih dejavnostih (npr. kmetijstvo,
varstvo kulturne dediščine) je stanje nezadovoljivo, v drugih so veliki
zaostanki (npr. upravljanje voda). Uveljavljeni sistem odprave posledic nesreč
še vedno preveč socializira tveganja, kot so različne nesreče, premajhen
poudarek pa je na preventivi in aktivnostih zmanjšanja tveganja za nesreče v
vseh fazah obvladovanja nesreč ter na povečanju in širitvi zavarovanj ter
subvencioniranju preventivnih ukrepov.
Preventivni ukrepi pri prenovah gradbenih objektov, ki lahko
bistveno povečajo potresno odpornost in ogroženost za druge nesreče, še niso
dovolj vključeni v gradbeno zakonodajo. Pri sedanji gradbeni zakonodaji so
omejeni predvsem na novogradnje in rekonstrukcije. Večina gradbenih objektov,
ki je bila zgrajena v obdobju pred uveljavitvijo predpisov za potresno odporno
gradnjo, pa ostaja nedotaknjena problematika.
Na področju varstva pred požarom so se postopoma dopolnjevale
rešitve glede izvajalcev, obsega, periodičnosti in usposabljanja. Za pretekla
leta je bilo značilno, da sta bili zlasti na tem področju dve ureditvi. Ena je
temeljila na Zakonu o varstvu pred požarom, druga pa na delovnopravni
zakonodaji, ki ureja varnost in zdravje pri delu. Z novim Zakonom o varnosti in
zdravju pri delu (Uradni list RS, št. 43/11) je bila ta dvojnost
odpravljena in se zdaj tudi na delovnopravnem področju oziroma pri
zagotavljanju varnosti in zdravja pri delu za požarno varnost uporabljajo predpisi,
ki temeljijo na Zakonu o varstvu pred požarom (Uradni list RS, št. 3/07 –
uradno prečiščeno besedilo, 9/11 in 83/12). Izvedbeni predpisi so še v postopku
noveliranja oziroma dopolnjevanja. Trenutna ureditev omogoča razvoj tega
področja v naslednjem obdobju.
Napredek pri uveljavljanju ukrepov varstva pred požarom je
bil dosežen na področju sistemske ureditve posameznih ukrepov varstva pred
požarom, kot tudi pri pripravi in sprejemanju prostorskih aktov ter pri
graditvi objektov, kar še posebej velja za sistemsko zakonodajo. Na podlagi
tega sta bila zagotovljena enakovredno obravnavanje področja varstva pred
požarom ter sodelovanje Uprava Republike Slovenije za zaščito in reševanje (v
nadaljevanju: URSZR) pri določanju smernic za varstvo pred požarom v postopkih
priprave prostorskih aktov.
S spremembo Zakona o varstvu pred požarom konec leta 2012 so
se v celoti ukinila soglasja URSZR z vidika požarne varnosti k projektni
dokumentaciji. Ukinitev soglasij je pripomogla k zmanjšanju administrativnih
ovir za fizične in pravne osebe, ki gradijo objekte, niso pa znani učinki na
področju požarne varnosti novih objektov. Odgovornost za to je popolnoma
prenesena na projektante, investitorje in gradbene nadzornike.
Na področju varstva pred utopitvami sta za dosego glavnega
cilja, to je zmanjšanja števila utopitev, ključna preventivna ukrepa – dobra
organiziranost in usposobljenost. Danes področje varstva pred utopitvami
celovito urejajo Zakon o varstvu pred utopitvami in izvršilni predpisi,
sprejeti na njegovi podlagi. Eden izmed temeljnih ciljev zadnjih sprememb in
dopolnitev zakona o varstvu pred utopitvami je bil povezati in posodobiti
zakonsko ureditev varstva pred utopitvami kot sestavnega dela varstva pred
naravnimi in drugimi nesrečami ter izpopolniti posamezne rešitve, ki bodo tudi
zunaj urejenih kopališč zagotovile večjo varnost pri izvajanju različnih
dejavnosti. Zaščito in reševanje ob poplavah in drugih nesrečah na celinskih
vodah izvajajo člani in pripadniki gasilskih, potapljaških in drugih reševalnih
služb ter enot Civilne zaščite, ki morajo biti ustrezno usposobljeni za
reševanje iz vode.
Slovenija je leta 2008 sprejela Strategijo prilagajanja
slovenskega kmetijstva in gozdarstva podnebnim spremembam s temeljnim
izhodiščem, da mora imeti upravljanje kmetijstva in gozdarstva glavno vlogo pri
učinkoviti rabi vode na sušnih območjih, pri zagotavljanju razmer za ustrezno
pitno vodo, pri izboljševanju obvladovanja poplav in drugih nesreč škodljivcev
in bolezni. V strategiji je opredelila pet strateških stebrov prilagajanja:
krepitev zmogljivosti za obvladovanje prilagajanja kmetijstva in gozdarstva,
izobraževanje, ozaveščanje in svetovanje, vzdrževanje in pridobivanje novega
znanja o podnebnih spremembah in prilagajanju nanje, ukrepi kmetijske in
gozdarske politike, spremembe veljavnih predpisov ter krepitev mednarodnega
sodelovanja in partnerstva pri prilagajanju kmetijstva in gozdarstva podnebnim
spremembam, zlasti znotraj EU.
Izvedbeni dokument te strategije je Akcijski načrt strategije
prilagajanja slovenskega kmetijstva in gozdarstva podnebnim spremembam.
Akcijski načrt vključuje ukrepe za prilagajanje podnebnim spremembam, ki so se
izvajali v okviru sredstev akcijskega načrta ali drugih programov, projektov
oziroma rednih nalog. Od leta 2012 v akcijskem načrtu ni bilo zagotovljenih
sredstev, izvajali pa so se ukrepi, financirani iz drugih virov, in sicer prek
Programa razvoja podeželja 2007–2013 ter znotraj rednih del in nalog, ki jih
izvajajo službe na področju kmetijstva. Izvajali so se ciljni raziskovalni projekti
in druge vsebine, skladno s postavljenimi petimi strateškimi stebri
prilagajanja. Med drugim je bila narejena tudi raziskovalna naloga Vzpostavitev
sistema multidisciplinarnih informacij prostora za potrebe napovedovanja in
ocenjevanja škode po naravnih nesrečah v kmetijstvu. Ministrstvo se za iskanje
rešitev v prilagajanju na podnebne spremembe povezuje z različnimi domačimi in
tujimi institucijami, tako na ravni državne uprave kot na ravni nevladnih
organizacij in raziskovalnih ustanov.
Leta 2013 je bila iz Evropskega sklada za ribištvo
sofinancirana nabava dveh ekoloških plovil, ki sta pristojnim ustanovam na
voljo za ukrepanje ob ekološki nesreči na morju.
Kmetijstvo je zaradi neposredne odvisnosti od vremena in
okoljskih razmer med najbolj občutljivimi sektorji, saj ga ti vplivi najbolj
prizadenejo. Ukrepi obvladovanja tveganj v kmetijstvu morajo biti usmerjeni k
prilagajanju kmetijske proizvodnje na podnebne spremembe ter k preprečevanju in
blaženju posledic neugodnih vremenskih razmer. Uvajanje sodobnih in posodobitev
že znanih tehnologij pridelave sledi cilju zmanjševanja vplivov podnebnih
sprememb na kmetijstvo ter posledično k zagotovitvi stabilnega dohodkovnega
položaja v njem.
2.3 Sistem opazovanja, obveščanja in alarmiranja 
Sistem opazovanja, obveščanja in alarmiranja uspešno deluje.
Uveljavljen je klic v sili na enotno evropsko številko 112, ki ga z
neprekinjenim odzivom (24/7) podpira 13 regijskih centrov za obveščanje ter
Center za obveščanje Republike Slovenije. Centri za obveščanje zbirajo in
obdelujejo podatke o nevarnostih in nesrečah ter opravljajo dispečersko službo
za vse reševalne službe (okoli 700.000 do 800.000 klicev na leto) ter druge
naloge iz njihove pristojnosti. S prevzemom sistema javnega alarmiranja v
državno pristojnost in njegovo prenovo je od 1563 siren dolgoročno potrebnih
1496, od tega je prevzetih 807. Prevzem in prenova zamujata zaradi pomanjkanja
finančnih sredstev, zgrajena pa je ključna infrastruktura
informacijsko-komunikacijskega sistema za zaščito in reševanje.
Temeljna podlaga informacijskega sistema je intranet zaščite
in reševanja, ki povezuje uporabnike v lokalnem informacijskem omrežju na
državni ravni. Prek interneta ga lahko uporabljajo vsi izvajalci na področju
varstva pred naravnimi in drugimi nesrečami. Za operativno delovanje še vedno
zadovoljivo deluje sistem avtonomnih radijskih zvez zaščite in reševanja (ZARE
in ZARE PLUS), ki vključuje sistem osebnega klica in sistem javnega
alarmiranja. Sistem fiksnih komunikacij se zagotavlja v javnem telekomunikacijskem
sistemu. Sprejeta je bila odločitev, da se v prihodnje uporabljata v sinergiji
dva sistema digitalnih radijskih zvez TETRA in DMR.
2.4 Ocene ogroženosti (tveganj) in načrti zaščite in
reševanja 
Leta 2012 je bila na področju načrtovanja sprejeta Uredba o
vsebini in izdelavi načrtov zaščite in reševanja, po kateri se na državni ravni
pripravljajo načrti zaščite in reševanja za potres, poplave, letalsko nesrečo,
jedrsko ali radiološko nesrečo, velik požar v naravnem okolju, teroristični
napad, pojav posebno nevarnih bolezni živali, nalezljive bolezni pri ljudeh
velikega obsega ter načrti, ki bi veljali, če bi prišlo do vojne. V obdobju od
2011 do 2015 so bili na novo narejeni državni načrti zaščite in reševanja ob
pojavu posebno nevarnih bolezni živali, ob potresu ter nalezljivih boleznih pri
ljudeh. Na podlagi novih državnih načrtov zaščite in reševanja in Uredbe o
vsebini in izdelavi načrtov zaščite in reševanja so bili na novo oblikovani in
usklajeni načrti dejavnosti ministrstev, za katere so v načrtu opredeljene
naloge, ter regijski načrti zaščite in reševanja. Podrobneje so opredeljeni
vsebine in obseg načrtovanja na lokalni ravni.
Za pripravljenost na jedrsko ali radiološko nesrečo je bil
skladno z državnim načrtom sprejet nov Pravilnik o uporabi tablet kalijevega
jodida, ki ureja oskrbo, razdeljevanje in uporabo tablet kalijevega jodida
znotraj zaščitnega ukrepa jodne profilakse v primeru jedrske ali radiološke
nesreče v RS ali drugi državi, ki bi lahko ogrozila prebivalstvo na delu RS ali
njenem celotnem območju. Za jedrsko nesrečo v Jedrski elektrarni Krško je bil
sprejet nov koncept delitve tablet kalijevega jodida, in sicer predhodna
delitev tablet upravičencem na območju 10 km okrog elektrarne, ki se je začela
leta 2013. Leta 2014 sta bila pripravljena dokumenta Organizacija osebne
dozimetrije, ki zagotavlja izvajanje dozimetrije za izvajalce ZRP, ki so
vključeni v intervencije ob jedrski ali radiološki nesreči, in Strategija
ukrepanja po jedrski ali radiološki nesreči, ki podaja izhodišča za ukrepanje
po jedrski ali radiološki nesreči.
Leta 2010 je bila ustanovljena Medresorska komisija za
spremljanje izvajanja državnega načrta zaščite in reševanja ob jedrski ali
radiološki nesreči.
2.5 Ukrepanje ob nesrečah – sile za zaščito, reševanje in
pomoč 
Sile za zaščito, reševanje in pomoč so pretežno organizirane
v lokalnih skupnostih, le manjši del je organiziran v gospodarskih družbah,
zavodih in drugih organizacijah ter na ravni regij in države. Kot javne
reševalne službe na območju celotne države delujejo gasilska služba, gorska
reševalna služba, jamarska reševalna služba ter podvodna reševalna služba.
To povezanost, prostovoljstvo in s tem množičnost v
kombinaciji s poklicnimi strukturami, ki so pomembna značilnost slovenskega
sistema zaščite, reševanja in pomoči, bo treba krepiti tudi v prihodnje, saj je
na leto od 15.000 do 22.000 različnih intervencij in posredovanj reševalnih
služb ter drugih operativnih sestav.
Po dosedanjih merilih je v enotah, službah in organih Civilne
zaščite razporejenih okoli 15.000 pripadnikov. Pripravljenost in usposobljenost
poveljnikov in štabov Civilne zaščite na lokalni ravni sta neizenačeni glede na
splošne razlike med občinami. Nova merila za organiziranje enot in služb
Civilne zaščite bistveno zmanjšujejo število njenih pripadnikov, nadaljuje se
specializacija teh enot in zlasti vzpostavljajo tiste službe in enote, ki jih
ne morejo zagotoviti poklicne ali prostovoljne reševalne enote in sestave.
Sprejete so tudi potrebne pravne in organizacijske rešitve za uvedbo pogodbene
službe v Civilni zaščiti, ki pa zaradi pomanjkanja finančnih sredstev ne
zaživi.
Občine s prostovoljnimi in poklicnimi gasilci organizirajo
občinsko obvezno javno gasilsko službo. Delovanje prostovoljnih gasilcev, ki
jih je v operativni sestavi približno 44.000, in 600 poklicnih gasilcev v
teritorialnih enotah je preraslo po osamosvojitvi v splošno javno reševalno
službo. Določenih je 46 gasilskih enot, ki opravljajo naloge ob prometnih
nesrečah, nesrečah z nevarnimi snovmi, nesrečah na vodi in v njej ter ob
nekaterih drugih nesrečah tudi zunaj matičnih občin. Te naloge sofinancira
država. V povprečju pride 19,2 operativnega gasilca na 1000 prebivalcev ali
1,95 gasilca na km2. Povprečna oddaljenost posamezne gasilske enote od
najbližje sosednje gasilske enote je 3,87 km, kar gasilcem omogoča uspešno
izvajanje nalog splošne reševalne službe. Prostovoljno gasilstvo je premalo
razvito na zahodnem in jugozahodnem delu države. Z zakonodajo je status
prostovoljnih gasilcev in drugih prostovoljnih reševalcev urejen primerljivo z
drugimi članicami Evropske unije, vendar so težave v odnosu do delodajalcev, ki
te prostovoljce zaposlujejo. Opremljenost je večinoma ustrezna, vendar
neizenačena med občinami glede na ogroženost. Poteka sicer proces izenačevanja usposobljenosti
med poklicnimi in prostovoljnimi operativnimi gasilci, uveljavljeni so tudi
programi za načrtno posodabljanje gasilske zaščitne in reševalne opreme ter
zagotovljene bistvene rešitve za odziv oziroma ukrepanje gasilcev s širšega
območja ob velikih nesrečah. Glede na vire ogrožanja se širijo naloge zaščite,
reševanja in pomoči, ki jih gasilci opravljajo kot splošno reševalno službo. V
obdobju od 2009 do 2014 so gasilci opravili od 14.000 do 21.000 intervencij na
leto, največ leta 2014, najmanj pa 2010.
Reševanje v gorah in na drugih zahtevnih terenskih razmerah
opravlja Gorska reševalna zveza Slovenije kot javna služba na ravni države v 17
postajah z okoli 700 gorskimi (prostovoljnimi) reševalci, pri čemer sodelujeta
tudi vojaško letalstvo in Policija. Na leto opravijo okoli 400 reševanj in
iskanj. Gorski reševalci rešujejo tudi zasute v snežnih plazovih. Država
sofinancira njihovo načrtno usposabljanje, opremljanje in delovanje. Gorskim
reševalcem se zaradi povečevanja prostočasnih dejavnosti v gorskem svetu in
dejavnosti na drugih zahtevnih terenih (jadralno padalstvo, soteskanje, gorsko
kolesarjenje in druge) širi področje delovanja, s čimer se povečuje tudi
število reševalnih nalog.
Reševanje v jamah kot javno službo na območju celotne države
izvaja Jamarska reševalna služba pri Jamarski zvezi Slovenije, in sicer v
sedmih reševalnih centrih z več kot 100 jamarskimi prostovoljnimi reševalci.
Vsako leto izvedejo okoli 15 različnih intervencij. Služba skrbi za
neprekinjeno organizacijo dejavnosti, opremljanje in načrtno usposabljanje
(tudi reševanje iz jamskih sifonov, sotesk, z žičnic in visokih zgradb), kar
sofinancira tudi država.
Reševanje iz vode izvajajo kot javno službo na območju vse
države Podvodna reševalna služba pri Slovenski potapljaški zvezi in gasilske
enote. Podvodna reševalna služba je organizirana v 15 reševalnih postajah, v
katerih deluje več kot 130 potapljačev (prostovoljnih) reševalcev, ki skupaj
zagotavljajo organizacijske, kadrovske in materialne pogoje za operativno
delovanje. Na leto imajo približno 30 intervencij, delovanje službe pa
sofinancira država.
Rdeči križ Slovenije zagotavlja delovanje poizvedovalne
službe, organizira stacionarij in tri nastanitvene enote, zagotavlja strokovno
zdravstveno osebje za operativno delovanje mobilnega stacionarija ter
nastanitveni center pri URSZR in ekipe prve pomoči pri območnih združenjih
Rdečega križa Slovenije. Rdeči križ Slovenije kot humanitarna organizacija
nacionalnega pomena z javnimi pooblastili deluje v 12 regijah, 56 območnih združenjih
in 916 krajevnih organizacijah. Bistvenega pomena z vidika varstva pred
naravnimi in drugimi nesrečami je njegovo delovanje na področju preventivnih in
promocijskih dejavnosti ter usposabljanja in humanitarne pomoči ob nesrečah.
Humanitarno pomoč ob večjih nesrečah zagotavlja tudi Slovenska Karitas.
Kinološka zveza Slovenije in Zveza vodnikov reševalnih psov
zagotavljata na leto okoli 150 reševalnih psov za različne naloge zaščite,
reševanja in pomoči, ki sodelujejo v približno 60 reševalnih oziroma iskalnih
intervencijah. Nekatere zmogljivosti zagotavljajo tudi taborniška in skavtska
organizacija, radioamaterji, letalski klubi in druge nevladne organizacije, s
katerimi so sklenjene pogodbeno dogovorjene obveznosti o zagotavljanju
zmogljivosti na področju ZRP ter za sofinanciranje na državni in lokalni ravni.
Med poklicnimi reševalnimi službami je poleg gasilcev
najpomembnejša služba nujne medicinske pomoči, ki je del javnega zdravstva.
Usklajenost in povezanost službe in njenih posameznih delov z informacijsko-komunikacijskimi
sistemi ter uporabo drugih zmogljivosti v sistemu varstva pred naravnimi in
drugimi nesrečami za delo službe je zelo različna. S prikolicami za
intervencije ob množičnih nesrečah so se povečale zmogljivosti zdravstva ob večjih
nesrečah neposredno na kraju dogodka. Številne zmogljivosti so še neizkoriščene
in pogosto odvisne od razmer in možnosti posameznih zdravstvenih domov. Zelo
neizenačena, v povprečju pa preskromna, je tudi pripravljenost zdravstvenih
zmogljivosti za sprejem večjega števila nenadno poškodovanih oziroma obolelih v
bolnišnično oskrbo.
Slovenska vojska in Policija podpirata oziroma po potrebi
sodelujeta pri zaščiti in reševanju ob različnih vrstah nesreč. Dvonamenska
oprema Slovenske vojske omogoča, da so določene vojaške zmogljivosti
prilagodljive oziroma ustrezno uporabne tudi za sodelovanje pri ukrepanju ob
nesrečah, kot so požari v naravi, premoščanje vodotokov, pomoč ob poplavah in
podobno.
Skladno z državnimi načrti zaščite in reševanja ter na
podlagi dogovorov ali pogodb so zagotovljene nekatere specializirane enote,
zmogljivosti in inštituti kot podpora za izvajanje zahtevnih nalog ZRP
(ekološki laboratorij z mobilno enoto, biološka laboratorija IMI–MF in IMP–VF,
reševanje v rudnikih, reševanje ob nesrečah s klorom, identifikacija mrtvih
oseb in podobno).
Zaradi poplavnih dogodkov v zadnjih letih je Vlada RS
novembra 2014 sprejela Akcijski načrt interventnih aktivnosti zaradi poplav.
Akcijski načrt vsebuje kratkoročne ukrepe (nujna interventna gradbena dela na
vodotokih in vodni infrastrukturi in njihovo vzdrževanje) in dolgoročne, kot so
sistemski, organizacijski, normativni in drugi ukrepi, ki so pomembni za
upravljanje vod, ter interventna gradbena dela na prometni infrastrukturi. Leta
2010 je bil sprejet Načrt aktiviranja in uporabe državnih zrakoplovov za nujne
naloge ZRP ob naravnih in drugih nesrečah, za nujno medicinsko pomoč ter za
iskanje in reševanje zrakoplovov. V državne načrte zaščite in reševanja pri
nesrečah večjega obsega je bilo vključeno sodelovanje Slovenske vojske in
Policije.
Na področju zdravstvene dejavnosti je bila sprejeta enotna
doktrina ukrepanja sistema nujne medicinske pomoči ob množičnih nesrečah.
Skladno s tem se je bistveno izboljšala in povečala pripravljenost zdravstvenih
zavodov za oskrbo in sprejem večjega števila poškodovanih. Posebna pozornost je
bila namenjena izobraževanju in usposabljanju zdravstvenih delavcev o pravilnem
ukrepanju in vodenju intervencije oziroma reševanja ob množičnih nesrečah. Tako
sta se bistveno izboljšali tudi usklajevanje in sodelovanje z drugimi
reševalnimi službami. Na predbolnišnični ravni sistema nujne medicinske pomoči
sta se financirala izdelava in opremljanje regijskih prikolic za množične
nesreče, s čimer so se zagotovile dodatne rezerve zdravil, medicinskih
pripomočkov in opreme za oskrbo večjega števila poškodovanih.
2.6 Izobraževanje in usposabljanje
Analiza uresničevanja Resolucije o nacionalnem programu
varstva pred naravnimi in drugimi nesrečami v letih od 2009 do 2015 na področju
izobraževanja in usposabljanja je pokazala, da je uresničevanje njenih ciljev
prispevalo k razvoju področja in izboljšanju usposobljenosti pripadnikov sil za
izvajanje nalog na področju zaščite, reševanja in pomoči. Oblikovan in sprejet
je bil Pravilnik o izobraževanju in usposabljanju na področju varstva pred
naravnimi in drugimi nesrečami, s katerim so določeni splošni pogoji, postopki
in dokumentacija v procesu izobraževanja in usposabljanja v Izobraževalnem
centru za zaščito in reševanje RS ter njegovih enotah v Sežani, Logatcu in
Pekrah.
Večji del aktivnosti poteka v Izobraževalnem centru za
zaščito in reševanje RS na Igu, z odprtjem ciljno usmerjenih enot v Logatcu
(nastanitveni center, sprejemni center za mednarodne enote, poligon za tehnično
reševanje), Pekrah (teoretično usposabljanje, steza za nosilce IDA) in Sežani
(usposabljanje za gašenje požarov v naravnem okolju in vroči trening na I.
stopnji, sprejemna baza in nastanitvena zmogljivost za okrepitev sil na Krasu
med požarno ogroženostjo) pa je bil del usposabljanj opravljen tudi v teh
enotah. Leta 2012 je bila postavljena požarna hiša 2, s postavitvijo požarnega
platoja in preselitvijo simulatorjev za gašenje notranjih požarov na plato ter
postavitvijo večnamenskega objekta za tehnično reševanje pa je bil na Igu
urejen celovit sistem za usposabljanje gasilcev za gašenje notranjih požarov.
Veljavna sta 102 programa izobraževanja in usposabljanja.
Programi so namenjeni različnim ciljnim skupinam (pripadniki civilne zaščite,
javni uslužbenci na področju VNDN, gasilci, pripadniki SV, MNZ ...). Različnih
oblik usposabljanja se vsako leto udeleži več kot 25.000 udeležencev, predvsem
gasilcev. Usposabljanje prostovoljnih gasilcev izvaja Gasilska zveza Slovenije
po programih, ki jih sprejmejo pristojni organi zveze, in programih, ki jih
predpiše minister, pristojen za varstvo pred naravnimi in drugimi nesrečami.
Izobraževalni center za zaščito in reševanje v sodelovanju z Združenjem
slovenskih poklicnih gasilcev usposablja kandidate za pridobitev poklica gasilec
in izvaja druge zahtevnejše programe usposabljanja gasilcev (posredovanje v
cestnih predorih, reševanje z višin z vrvno tehniko, usposabljanje za gašenje s
helikopterji, reševanje iz vode...), ki jih predpiše minister. Pri
usposabljanjih sodeluje približno 150 zunanjih predavateljev, inštruktorjev in
drugih strokovnjakov. Na novo je bilo narejenih ali prenovljenih 66 programov.
Na podlagi potrjenega učnega načrta za izbirni predmet
Varstvo pred naravnimi in drugimi nesrečami so bili opravljeni oziroma končani
vsi predpisani postopki za uvedbo izbirnega predmeta v osnovnih šolah. Po
posebnem programu usposabljanja za izvajalce izbirnega predmeta se je
usposobilo 185 učiteljev. Za učitelje izbirnega predmeta je bila odprta
e-učilnica in narejen metodični priročnik v elektronski obliki. Izbirni predmet
so uvedli v šole v šolskem letu 2010/11, v petih letih je bilo vanj vključenih
2398 osnovnošolcev v 183 osnovnih šolah.
Uvedena sta bila model preventive pred stresom in sistem
psihološke pomoči na področju varstva pred naravnimi in drugimi nesrečami.
Sistem psihološke krizne intervencije na področju varstva pred naravnimi in
drugimi nesrečami je vzpostavljen za pripadnike sil za ZRP. V Izobraževalnem
centru za zaščito in reševanje RS na Igu se je leta 2012 začelo usposabljanje
zaupnikov iz vrst poklicnih gasilcev in operaterjev v centrih za obveščanje, ki
skrbijo za psihološko podporo sodelavcem v svojem delovnem okolju.
Usposabljanje je potekalo skladno s Smernicami za psihološko pomoč reševalcem v
sistemu varstva pred naravnimi in drugimi nesrečami, ki jih je sprejela URSZR.
Del usposabljanja je bil izveden v sodelovanju s Švedsko reševalno agencijo. V
sklopu modela je bila znotraj Državne enote za hitre reševalne intervencije
ustanovljena posebna Služba za psihološko pomoč ob naravnih in drugih nesrečah.
Psihologi so pogodbeni pripadniki Civilne zaščite, ki delujejo v enoti.
Na ravni države so za predšolsko in šolsko mladino vsako leto
razpisani literarni in likovni natečaji z naslovom Naravne in druge nesreče.
Pripravlja se različno gradivo (zgibanke, letaki, urniki, kazala, plakati,
namizne didaktične igre itn.) o naravnih in drugih nesrečah ter ukrepih ob
njih, s poudarkom na promociji številke 112. Gradivo je dostopno v vrtcih in
šolah ter ob različnih prireditvah vse šolsko leto.
Ukrepi za izvajanje osebne in vzajemne zaščite oziroma
ustrezno ukrepanje pred nesrečami, med njimi in po njih so za najširšo ciljno
skupino prebivalcev predstavljeni prek različnega tiskanega in drugega gradiva,
na različnih prireditvah oziroma projektih (npr. Oktober – mesec požarne
varnosti), posebna skrb pa je namenjena komuniciranju prek spletne strani
www.sos112.si in Facebooka. V pomembnih trenutkih se vzpostavlja komunikacija s
sredstvi javnega obveščanja, različnimi javnimi prireditvami (npr. Festival za
tretje življenjsko obdobje, sejmi, Bogatajevi dnevi zaščite in reševanja,
državna preverjanja usposobljenosti ekip prve pomoči Civilne zaščite in Rdečega
križa itn.).
2.7 Raziskovalno-razvojno delo
V preteklem srednjeročnem obdobju so se razvojnoraziskovalne
naloge izvajale prek različnih programov financiranja. Leta 2009 so bile
znotraj CRP Znanje za varnost in mir – CRP MIR končane štiri naloge.
Leta 2010 sta bili končani dve razvojnoraziskovalni nalogi,
leta 2011 pa jih je potekalo pet s področja varstva pred naravnimi in drugimi
nesrečami, usmerjenih v ocenjevanje ranljivosti stavb po potresu, postavitev
sistema zgodnjega opozarjanja za primer nevarnosti proženja zemeljskih plazov,
učinkovito uporabo zaščitnih vodnih baraž za podporo interventnega ukrepanja ob
nesreči, pregled stanja zemeljskih in betonskih vodnih pregrad ter nadgradnjo
baze podatkov o nevarnih snoveh. Na področju varstva pred požarom so bile
narejene štiri naloge, namenjene izdelavi učne aplikacije za intervencije ob
požarih, pripravi operativnih taktičnih postopkov, pripravi literature in
prosojnic za temeljne učne programe za prostovoljne gasilce ter Fire &
Hazmat Training program.
Leta 2012 je na področju varstva pred naravnimi in drugimi
nesrečami bilo osem nalog. Poleg večletnih nalog iz leta 2011 so potekale še
naloge Potresna ogroženost v Sloveniji (POTROG), namenjena potrebam civilne
zaščite, Sistem zgodnjega opozarjanja za primer nevarnosti proženja zemeljskih
plazov MASPREM, Študija učinkovite uporabe vodnih baraž OCV in Protipožarni
nadzor v naravi – videonadzorni sistem VIDEOKRAS 4. Na področju varstva pred
požarom je bilo iz sredstev požarne takse financiranih sedem raziskovalnih
nalog.
Slovenija je kot opazovalka vključena tudi v pobudo skupnega
programskega načrtovanja JPI Climate, saj je sodelovanje izjemnega pomena za
spodbujanje raziskav in razvoja na področju prilagajanja podnebnim spremembam.
Hkrati pa gre tudi za utrjevanje mednarodnega znanstvenega sodelovanja z
znanstvenimi ustanovami EU na področju podnebnih sprememb.
2.8 Mednarodno sodelovanje
Republika Slovenija zagotavlja svojo aktivno vlogo in
prispevek k večji varnosti pred naravnimi in drugimi nesrečami z dvostranskim
sodelovanjem, podporo regionalnemu povezovanju v Jugovzhodni Evropi, zlasti pa
v okviru krepitve mehanizma civilne zaščite Evropske unije (EU) in s
sodelovanjem v mednarodnih organizacijah. Dvostranski sporazumi o sodelovanju
na področju varstva pred naravnimi in drugimi nesrečami so sklenjeni z
Avstrijo, Hrvaško, Madžarsko in Italijo, Češko, Slovaško, Poljsko in Rusko
federacijo ter Bosno in Hercegovino, Črno goro, Makedonijo in Srbijo.
Intenzivno je sodelovanje z Nemčijo in Švedsko ter nekaterimi drugimi državami,
članicami EU.
V preteklem obdobju je Slovenija s prenosom znanja in
izkušenj zagotavljala obsežno podporo razvoju sistemov za varstvo pred
nesrečami v državah Zahodnega Balkana tako na dvostranski ravni kot znotraj
regionalne Pobude za pripravljenost na nesreče in njihovo preprečevanje za
Jugovzhodno Evropo. Izjemno intenzivna je bila tudi podpora državam Zahodnega
Balkana pri vključevanju v mehanizem civilne zaščite EU, dosežen je bil viden
napredek tako pri pogajanjih o novem zakonodajnem aktu kot pri operativnem
sodelovanju ob večjih nesrečah (ob velikih poplavah na Zahodnem Balkanu leta
2014). K temu sta bistveno prispevala evropska projekta iz Instrumenta
predpristopne pomoči, ki ju je v obdobju 2010–2015 v regiji uspešno izvedla
URSZR kot vodilni partner.
Polnopravno članstvo v evroatlantskih integracijah, zlasti v
EU, je omogočilo nadaljnjo intenzivno izmenjavo izkušenj in znanja ter
vključitev Republike Slovenije v skupna prizadevanja za razvoj mehanizma
civilne zaščite EU kot temeljne podlage za učinkovito pomoč in odzivanje na
velike nesreče. Slovenija je vključena v skupen informacijsko-komunikacijski
sistem, sodeluje in izvaja aktivnosti v programu izobraževanja in
usposabljanja, v skupni nabor zmogljivosti znotraj mehanizma civilne zaščite EU
prispeva svoje enote in strokovnjake ter skladno s svojimi zmogljivostmi
sodeluje v mednarodnih reševalnih intervencijah.
Aktivna vloga Republike Slovenije na področju varstva pred
naravnimi in drugimi nesrečami izhaja tudi iz obveznosti, ki jih ima kot
članica Organizacije združenih narodov (v nadaljevanju: OZN). V preteklem
obdobju je bila pozornost usmerjena predvsem v izpolnjevanje smernic Hjoškega
akcijskega okvira za zmanjšanje tveganj nesreč 2005–2015 in smernic INSARAG ter
konvencij OZN na področju varstva pred nesrečami.
Nacionalni sistem opazovanja in obveščanja je povezan s
sistemom opazovanja in obveščanja EU in mednarodnih organizacij ter s sistemi
sosednjih držav.
V preteklem obdobju je Republika Slovenija posredovala pomoč
ob vseh večjih nesrečah v regiji (poplave na Zahodnem Balkanu 2010, 2011, 2014,
snežni zameti, požari 2012 idr.) in glede na zmogljivosti tudi drugod po svetu.
Republika Slovenija pa je ob žledu 2014 po zaprosilu prek mehanizma civilne
zaščite EU prav tako dobila obsežno mednarodno pomoč iz 11 držav.
Prav tako je URSZR s sodelovanjem v številnih evropskih
projektih prek različnih evropskih finančnih instrumentov in skladov prispevala
h krepitvi zmožnosti sistema zaščite in reševanja za učinkovito pripravljenost
in odziv na nesreče v Sloveniji, k izboljšanju sodelovanja s sosednjimi državami,
predvsem na obmejnem območju, in razvojne pomoči državam Zahodnega Balkana ter
zmožnosti sodelovanja v mednarodnih reševalnih intervencijah.
3 TEMELJNI CILJI VARSTVA PRED NARAVNIMI IN DRUGIMI
NESREČAMI
Na podlagi ocen ogroženosti (tveganja), ocene stanja na
področju varstva pred naravnimi in drugimi nesrečami ter glede na človeške in
materialne vire so temeljni cilji v srednjeročnem obdobju do leta 2022, ki ga
zajema ta program:
-       
nadaljevanje uveljavljanja stališča, da se pri sprejemanju normativnih,
organizacijskih, tehničnih in drugih ureditev ali ukrepov na posameznih
področjih, vključno s področjem varstva pred požarom in varstva pred
utopitvami, pri načrtovanju uporabe prostora, graditvi objektov ter usmerjanju
posameznih dejavnosti prednostno upoštevajo preventivni ukrepi, s katerimi se
preprečuje nastanek nesreče oziroma zmanjšajo njene posledice, pri čemer bo
posebna pozornost na vseh področjih namenjena prilagajanju posledicam, ki
izhajajo iz ocen tveganj;
-       
nadaljevanje dela pri usklajevanju ocen tveganj za posamezne nesreče in
državne ocene tveganj, uveljavitev celovitega ocenjevanja zmožnosti za
obvladovanje tveganj in pri spremljanju načrtovanja za obvladovanje tveganj;
-       
nadaljevanje dela pri določitvi ocen ogroženosti zaradi naravnih in drugih
nesreč, na podlagi katerih se v načrtih zaščite in reševanja načrtuje odzivanje
na nesreče;
-       
nadaljevanje načrtnega povečevanja zmogljivosti in robustnosti
opazovalnih omrežij za pravočasno napovedovanje, odkrivanje ter spremljanje
nevarnosti naravnih in drugih nesreč, zlasti pa načrtno posodabljanje in
povečevanje opazovalnih omrežij za spremljanje potresne dejavnosti. Čim bolj
bomo poskušali izkoristiti možnosti sodobnih informacijsko-komunikacijskih
tehnologij pri napovedovanju, odkrivanju in spremljanju nevarnosti naravnih in
drugih nesreč na nacionalni in evropski ravni;
-       
nadaljevanje reorganizacije sil za ZRP na državni, regijski in lokalni
ravni ter v gospodarskih družbah, zavodih in drugih organizacijah glede na
sprejete in načrtovane nove normativne in druge rešitve, še posebej zmanjšanje
sestave Civilne zaščite in povečanje njene specializacije, povečanje
sposobnosti za posebno zahtevne intervencije in za odzivanje na sodobne vire
ogrožanja. Stalnica bodo prizadevanja za ustreznejšo ureditev statusa
prostovoljnih reševalcev;
-       
nadaljevanje ukrepov in aktivnosti za izboljšanje splošne
pripravljenosti na naravne in druge nesreče, ki jih povzročajo sodobni viri
ogrožanja, podnebne spremembe ter skrajševanje odzivnih časov tudi s
posodobitvijo osebne in skupinske zaščitne reševalne opreme vseh reševalnih
služb, vključno s posodobitvijo voznega parka s postopni nakupom namenskih
vozil za posamezne reševalne sestave;
-       
nadaljevanje dograjevanja informacijsko-komunikacijske infrastrukture
zaščite in reševanja s postavitvijo kombiniranega sistema državnih zvez TETRA
in DMR, logističnih centrov, objektov za usposabljanje in drugih
infrastrukturnih zmogljivosti z upoštevanjem prilagoditve delovanja varstva
pred naravnimi in drugimi nesrečami morebitnim spremembam v organizaciji in
delovanju lokalne samouprave;
-       
dopolnjevanje organiziranosti, opremljenosti in usposobljenosti
določenih reševalnih sestav na ravni države in povečanje njihovih zmogljivosti
za dajanje reševalne pomoči ob zahtevnih naravnih in drugih nesrečah na območju
države oziroma razvoj in povečanje zmogljivosti teh sil za pomoč drugim
državam, predvidoma na celotnem območju Evrope oziroma za pomoč znotraj EU,
vključno s certificiranjem določenih enot po zahtevanih standardih EU in OZN;
-       
načrtno posodabljanje programov usposabljanja, priprava novih programov
glede na vire ogrožanja in spremembe na področju organiziranja in opremljanja
sil za zaščito, reševanje in pomoč, uvajanje sodobnih oblik usposabljanja,
sodelovanje z izobraževalnimi institucijami na področju varstva pred naravnimi
in drugimi nesrečami v drugih državah, nadaljevanje razvijanja in uvajanja
modela prve psihološke pomoči za ogrožene v nesrečah ter za reševalce,
usposabljanje komisij za ocenjevanje škode in priprava programov za predšolsko
in šolsko mladino za pridobitev znanja in veščin s področja varstva pred
naravnimi in drugimi nesrečami;
-       
nadaljevanje neobveznih oblik usposabljanja prebivalcev za osebno in
vzajemno zaščito, posebej prek sodobnih tehnologij in aplikacij (aplikacije za
pametne telefone in spletne strani, kratki filmi na YouTube, Facebooku itn.).
Nadgrajevali in dopolnjevali bomo aktivnosti in oblike usposabljanj za
predšolsko in šolsko mladino, ki so se pokazale kot ustrezne. Nadaljevali bomo
tudi načrtno in organizirano informiranje javnosti o morebitnih nevarnostih ter
različne neobvezne oblike funkcionalnega usposabljanja za ZRP, še posebno za
izvajanje osebne in vzajemne zaščite;
-       
nadaljevanje raziskovalnih in razvojnih nalog ter projektov, katerih
rezultati bodo odločilno prispevali k ustrezni nadgradnji informacijskega in
komunikacijskega sistema, izboljšanju učinkovitosti in odzivnosti na sodobne
vire ogrožanja ter večnamenskosti uporabe različnih tehničnih in drugih
sredstev ter opreme na področju varstva pred naravnimi in drugimi nesrečami;
-       
nadaljevanje programov nacionalnega pomena za izboljšanje priprav na
požare v naravnem okolju, za ukrepanje ob izbruhih nevarnih rastlinskih bolezni
in škodljivcev, ob nenadnem onesnaženju morja in nenadnem velikem onesnaženju
površinskih voda v povodjih, ob poplavah ter ob množičnih prometnih nesrečah in
nesrečah v avtocestnih predorih ter ob vremenskih ujmah, posodabljanje gasilske
zaščitne in reševalne opreme ter izenačevanje opremljenosti gasilskih in drugih
reševalnih služb v občinah s slabšimi materialnimi možnostmi;
-       
reorganiziranje službe nujne medicinske pomoči, vključno s helikoptersko
nujno medicinsko pomočjo, in sicer z uvedbo dispečerskih centrov ter urgentnih
centrov pri regijskih bolnišnicah, ki bodo skupaj z bolnišnicami sposobni v
kratkem času sprejeti povečano število obolelih ali poškodovanih oseb;
-       
dopolnjevanje organiziranosti reševalnih sestav SV z usklajenim razvojem
kadrovskih, tehničnih in drugih zmogljivosti ter različnimi oblikami
izobraževanja, usposabljanja in sodelovanja na vajah državne ravni. SV bo kot
pomemben dejavnik v sistemu VNDN s svojo pripravljenostjo, usposobljenostjo in
organiziranostjo tudi v prihodnje izvajala zakonsko opredeljene naloge
sodelovanja pri ZRP ob naravnih in drugih nesrečah;
-       
na področju varstva pred požarom tudi v prihodnje slediti razvoju stroke
in normativnim ureditvam na različnih področjih, ki jih združuje Zakon o
varstvu pred požarom. Poudarek je treba nameniti načrtovanju posegov v prostor,
aktualno je zagotavljanje zadostnih količin vode za gašenje. Intenzivirati je
treba napore po vključevanju vsebin s področja varstva pred požarom v
izobraževalne vsebine na vseh ravneh. Dvigniti je treba raven izvajanja ukrepov
varstva pred požarom na vseh ravneh in strukturah s poudarkom na analizi
stroškov in koristi (tako imenovani cost benefit). Posebno pozornost je treba
nameniti vgrajenim sistemom aktivne požarne zaščite in izvajalcem posameznih
ukrepov varstva pred požarom tudi z vidika pooblastil in prostega pretoka
storitev na notranjem trgu. Z vidika prepoznavanja potreb in predvsem
upravičenosti nekaterih preventivnih ukrepov varstva pred požarom je treba
začeti aktivnosti na področju požarnega preiskovanja;
-       
poskrbeti za nadaljnje izboljšanje mednarodnega sodelovanja in aktivno
vlogo Slovenije na področju varstva pred naravnimi in drugimi nesrečami,
skladno s sprejetimi dvostranskimi in večstranskimi sporazumi; prednostno s
sosednjimi državami in ključnimi državami članicami EU ter kot razvojna pomoč
državam Zahodnega Balkana; v regionalnih pobudah, prednostno v Jugovzhodni
Evropi oziroma na Zahodnem Balkanu, znotraj sodelovanja držav Alpske,
Podonavske in Jadransko-jonske makroregije; zagotavljanje nadaljnje aktivne
vloge Slovenije v mehanizmu civilne zaščite EU ter razvoj področja skladno s
sprejetimi smernicami in posameznimi sektorskimi predpisi (nesreče z nevarnimi
snovmi, enotna evropska številka za klic v sili 112 idr.), prednostno tudi v
obliki sodelovanja v evropskih projektih; krepitev sodelovanja znotraj
Združenih narodov, predvsem na področju zmanjševanja tveganj v vseh fazah
obvladovanja nesreč, skladno s Sendajskim okvirnim akcijskim načrtom za
zmanjšanje tveganj nesreč za obdobje 2015–2030; sodelovanje v Natu na področju
civilnega kriznega načrtovanja, sodelovanje v drugih mednarodnih okvirih glede
na zmožnosti;
-       
vzpostaviti učinkovit usklajevalni mehanizem za nadaljnje uspešno
sodelovanje Slovenije v mednarodnih reševalnih operacijah in dajanje pomoči
drugim državam ob večjih nesrečah, skladno z zmožnostmi ter prednostno znotraj
mehanizma civilne zaščite EU ter sistema OZN za odzivanje na nesreče.
4 RAZVOJ OPAZOVALNIH, INFORMACIJSKIH, KOMUNIKACIJSKIH,
LOGISTIČNIH IN DRUGIH SISTEMOV ZA ZAŠČITO, REŠEVANJE IN POMOČ
Razvojni cilji sistema varstva pred naravnimi in drugimi nesrečami
v Republiki Sloveniji na področju informacijsko-komunikacijskih sistemov so:
nadaljnji razvoj enotnega informacijsko-komunikacijskega sistema na področju
sistema varstva pred naravnimi in drugimi nesrečami, prenova sistema javnega
alarmiranja na način, da bo v državno pristojnost v tem srednjeročnem obdobju
prevzetih še 699 siren, posodabljanje opreme, zmogljivosti in storitev
regijskih centrov za obveščanje, razvoj aplikacij za področje varstva pred
naravnimi in drugimi nesrečami, tudi za uporabo v informacijskih oblakih,
nadaljnji razvoj osnovnih storitev klica v sili na številki 112 v obliki
besedilnih klicev (SMS), videoklicev in samodejnih klicev v sili iz vozil
(eKlic). Tem se pridružujejo še razvoj razširjenih storitev, temelječih na
tehnologijah omrežij mobilne telefonije LTE in tehnologijah tako imenovanih
pametnih telefonov, prehod na enotni digitalni sistem radijskih zvez državnih
organov z uporabo komplementarnih tehnologij TETRA in DMR, priprave na prehod
na naslednjo generacijo sistema radijskih zvez na tehnologiji LTE, nadaljnji
razvoj videosistema nadzora nad požari v naravnem okolju na obalno-kraškem,
severnoprimorskem in notranjskem območju ter integracija informacijske podpore
Intervencijskega poveljniškega sistema v aplikaciji Vulkan z aplikacijo SPIN,
na podlagi katere bi se v SPIN prenašali podatki ob velikih in množičnih
intervencijah na območju občine ali regije ter podatki o oceni škode iz
aplikacije AJDA.
Dopolnili, posodobili in prilagodili bomo državno mrežo
potresnih opazovalnic. Prednost bo imelo redno posodabljanje zastarele opreme.
Za hitrejše obveščanje o učinkih močnejših potresov bo zgoščena mreža
opazovalnic za evidentiranje močnih tresljajev. Sistem bo še celoviteje povezan
s splošnim sistemom opazovanja, obveščanja, opozarjanja in alarmiranja ter s
sistemom izmenjave seizmoloških podatkov s sosednjimi državami.
Dopolnili, posodobili in prilagodili bomo sistem za
meteorološko, hidrološko in lavinsko (plazovno) ter ekološko opozarjanje
(zgodnje zaznavanje intenzivnih padavin, neurij, požarne ogroženosti v naravnem
okolju, ekoloških in drugih pojavov) z uvedbo novih metod napovedovanja in
komuniciranja ter z državno mrežo meteoroloških postaj, vključno s postajami za
daljinsko zaznavanje s povečanim številom prizemnih merilnih postaj za zgodnje
zaznavanje intenzitete ter bilance padavin. Sistem bo še celoviteje povezan s
splošnim sistemom opazovanja, obveščanja, opozarjanja in alarmiranja.
Pripravili in uveljavljati bomo začeli program razvoja in
vzpostavitve službe za pomorsko meteorologijo in hidrologijo, ki bo vključena v
sistem opazovanja, obveščanja, opozarjanja in alarmiranja o ekstremnih
vremenskih in hidroloških pojavih ter v podporo delovanja v primeru nenadnega
onesnaženja morja. Podatke bo služba posredovala tudi v enotni pomorski
informacijski sistem. Vzpostavljen bo sistem za nadzor plovbe (VTS), kar bo
dopolnilo sedanji sistem obveznega javljanja ladij z nevarnimi tovori v
Jadranu. Služba za meteorologijo in hidrologijo ter služba za nadzor pomorskega
prometa bosta povezani v enoten pomorski informacijski sistem.
Še naprej bomo dopolnjevali, posodabljali in prilagajali
državno mrežo vodomernih postaj za opazovanje visokih vod ter vzdrževali in
nadgradili simulacijska orodja za napovedovanje odtoka. Celoten sistem bomo
povezali s sistemom za opazovanje, obveščanje, opozarjanje in alarmiranje ter
prek regijskih centrov za obveščanje zagotovili pravočasno opozarjanje in
alarmiranje zaradi visokih voda. Hkrati z graditvijo hidroelektrarn na spodnji
Savi bo vzpostavljen sistem opazovanja, spremljanja in opozarjanja na visoke
vode med vsemi hidroelektrarnami na Savi, ki bo vključen tudi v splošni sistem
opazovanja, obveščanja, opozarjanja in alarmiranja.
Prizadevali si bomo za čim hitrejšo normativno ureditev
priprave izračunov in dokumentacije o hidravličnih posledicah morebitnega
porušenja hidroenergetskih objektov ter za načrtno izvajanje priprav za
opozarjanje in ukrepanje ob visokih vodah.
Izvajali bomo sistem spremljanja in obveščanja sosednjih
držav ob nenadnih velikih onesnaženjih površinskih voda v povodjih (po vzoru
podonavskega alarmnega opozorilnega sistema) tudi na celotnem območju države.
Dogradili bomo enoten sistem za spremljanje zunanjega sevanja
za ukrepanje ob jedrskih nesrečah in drugih radioloških nevarnostih ter ga
povezali z drugimi nacionalnimi in evropskimi sistemi te vrste. Na tej podlagi
bo narejen enoten načrt spremljanja in zaznavanja radioloških, kemičnih in
bioloških nevarnosti, vzorčenja in pregledovanja vzorcev ter obveščanja
javnosti, pri čemer bodo upoštevane zmogljivosti v poklicnih in drugih
reševalnih enotah ter sestavah za radiološko, kemično in biološko zaščito,
vključno z zmogljivostmi Slovenske vojske. V enoten sistem opazovanja,
obveščanja, opozarjanja in alarmiranja bosta vključeni tudi fitosanitarna
služba ter služba za nadzor zdravja živali in živil živalskega izvora.
Programske aplikacije bomo še naprej oblikovali na centralnih
zbirkah podatkov in tehnologijah, ki bodo omogočale varen interni in oddaljen
dostop, pri čemer bodo uporabljene zlasti standardne tehnologije v okviru
omrežja internet. Razvijali bomo geografsko-informacijski sistem GIS UJME v
izvedbi 3D in 2D za uporabo v centrih za obveščanje in v spletni različici za
preostale izvajalce varstva pred naravnimi in drugimi nesrečami. Večino
aplikacij bomo razvijali kot spletne aplikacije, ki bodo delno ali v celoti
dosegljive na enotnem spletnem portalu Uprave Republike Slovenije za zaščito in
reševanje www.sos112.si, v omejenem obsegu pa tudi prek mobilnih telefonov na
naslov wap.sos112.si. Še naprej si bomo prizadevali, da bodo v
informacijsko-komunikacijski sistem varstva pred naravnimi in drugimi nesrečami
lahko hitro in neposredno posredovale informacije tudi opazovalne in nadzorne
službe, organizirane za spremljanje meteoroloških, hidroloških, seizmoloških,
radioloških, ekoloških in drugih razmer. Vključili bomo medijsko dejavnost kot
pomoč pri posredovanju opozoril javnosti, tako prek portala www.sos112.si kot
prek družabnih omrežij Facebook in Twitter.
Uvajanje vse večjega števila novih storitev in vse večje
količine podatkov ob hkratnih težnjah skrajševanja trajanja intervencij
zahtevajo avtomatizacijo postopkov ukrepanja v centrih za obveščanje. Pomembno
vlogo pri tem bo imel prihodnji sistem za podporo ukrepanju, ki bo združeval
vse dosedanje sisteme za vodenje intervencij, hkrati pa je tudi pogoj za
uvajanje novih storitev, še zlasti na področju klica v sili na številki 112.
Kakovost reševanja se iz leta v leto povečuje, nanjo poleg sodobnih reševalnih
tehnik in opreme bistveno vplivajo tudi kratki odzivni časi enot za ZRP.
Kakovostne in pravočasne začetne informacije so pri tem zelo pomembne.
Souporaba skupnih državnih komunikacijskih in informacijskih
sistemov ter omrežij za varstvo pred naravnimi in drugimi nesrečami, tudi
znotraj tako imenovanih informacijskih oblakov, je mogoča pod pogoji
zagotavljanja vsaj enake oziroma boljše kakovosti storitev, ob upoštevanju
posebnosti sistema varstva pred naravnimi in drugimi nesrečami, kot enega izmed
sistemov nacionalne varnosti ter iz tega izhajajoče potrebe po avtonomnosti.
Znotraj skupnih omrežij oziroma omrežij v informacijskem oblaku je treba
vzpostaviti virtualno omrežje, ki bo prednostno in z zahtevano kakovostjo
storitve omogočalo uporabo elektronskih komunikacij za vodenje ter prenos
podatkov v sistemu opazovanja, obveščanja, opozarjanja in alarmiranja. V tako
vzpostavljenem virtualnem omrežju mora biti zagotovljena razpršenost ključnih
podatkov na način, da bodo ti lokalno dostopni tudi ob izpadu ali preobremenjenosti
komunikacijskih povezav. Za načrtovanje, postavitev, delovanje in vzdrževanje
enotnega virtualnega omrežja za varstvo pred naravnimi in drugimi nesrečami
skrbi URSZR. Ta tudi določa tehnične pogoje za vključevanje drugih sistemov v
to omrežje.
Na področju logističnih sistemov bodo aktivnosti usmerjene v
učinkovito logistično podporo silam za ZRP in delovanje URSZR. Uvedba
učinkovite logistične zmogljivosti bo temeljila na optimizaciji celovitega
upravljanja, pri čemer bo osrednjo vlogo imel Državni logistični center.
Organizacijo tega centra z osrednjim skladiščem na lokaciji v Rojah bodo
dopolnjevali regijski logistični centri (glede na oceno ogroženosti), ki bodo
skupaj sestavljali teritorialno logistično podporo silam za ZRP. Tako bodo
izpolnjeni pogoji za visoko logistično podporo silam za ZRP ob naravnih in
drugih nesrečah (24/7).
5 RAZVOJ PREVENTIVNIH DEJAVNOSTI
Preventivne ukrepe in dejavnosti z vidika učinkovitega
preprečevanja nastanka nesreč je treba v zahtevanem obsegu na vseh resornih
področjih upoštevati pri dopolnjevanju ali spreminjanju sistemske in področne
zakonodaje na državni in lokalni ravni, za učinkovito zaščito, reševanje in
pomoč ter boljšo ponovno gradnjo infrastrukture po nesreči.
Ogroženost oziroma izpostavljenost prostora nevarnostim
naravnih in drugih nesreč postaja v Sloveniji vse pomembnejši dejavnik
prostorskega razvoja. Prostorski razvoj na vseh območjih, zlasti pa na
ogroženih, se načrtuje skladno z omejitvami zaradi naravnih in drugih nesreč.
Prostorski, urbanistični, gradbeni in drugi tehnični ukrepi se pri načrtovanju
ter urejanju prostora in naselij ter graditvi objektov uveljavljajo, da se
preprečijo oziroma zmanjšajo škodljivi vplivi naravnih in drugih nesreč ter se
omogoči izvajanje ZRP.
Ocene tveganj za nesreče, pripravljene skladno s smernicami
Evropske komisije, ki urejajo ocenjevanje in prikazovanje tveganj na področju
obvladovanja nesreč, bodo postale podlaga tudi za aktivnosti pri prostorskem
načrtovanju.
Zagotavljajo se tudi možnosti za razvoj območij, ki so namenjena
delovanju sistema varstva pred naravnimi in drugimi nesrečami na državni ravni
in so stalno v uporabi za ZRP. Na njih se zagotavljajo dejavnosti, kot so
objekti, namenjeni zaščiti in reševanju (logistični centri in skladišča, centri
za izobraževanje in usposabljanje, telekomunikacijski objekti in območje za
uničevanje neeksplodiranih sredstev). Zaradi tehničnih in varnostnih razlogov
se lahko na območjih opredeli omejena in nadzorovana raba za te namene.
Za učinkovito obvladovanje naravnih in drugih nesreč ter
povečanje odpornosti na nesreče mora biti posebna pozornost namenjena tudi
usposabljanju prebivalcev za izvajanje osebne in vzajemne zaščite.
Pri varstvu pred požarom in varstvu pred utopitvami se bo
nadaljeval sistemski razvoj področij, s poudarkom na izboljšanju standardov
varnosti. Posebna pozornost bo namenjena uvedbi ekonomskih razmerij med
predpisanimi preventivnimi ukrepi varstva pred požarom in pričakovano požarno
škodo.
Pripravljena bosta strategija in program varstva pred
poplavami, ki bosta temeljila na predpisanih pogojih ter omejitvah za izvajanje
dejavnosti in posegov v prostor na območjih, ogroženih zaradi poplav in z njimi
povezane erozije. Pospešila se bo priprava strokovnih podlag, zlasti scenarijev
podnebja v prihodnosti, za odločanje o pogojih rabe in varovanja območij
ogroženih zaradi poplav, plazov in erozije ter vodovarstvenih območij.
Dopolnjeno bo upravljanje voda, zlasti v delu, ki ureja delovanje obveznih
državnih gospodarskih javnih služb. Nadaljevala se bo reorganizacija,
dopolnjena bodo koncesijska razmerja in delovanje službe prilagojeno zahtevam
evropske in nacionalne zakonodaje ter posledicam, ki jih povzročajo podnebne
spremembe. Poseben poudarek bo na izvedbi nujnih investicij in vzdrževanju
pomembnejših objektov vodne infrastrukture na področju upravljanja voda, ki
pomenijo bistveno izboljšanje vodnega režima. Nadaljevali se bosta tudi obnova
in gradnja manjkajočega dela protipoplavnih nasipov vzdolž Mure ter investicije
v protipoplavne ukrepe na območju Ljubljane, Železnikov, Savinje in Drave.
Pripravljena bo nova karta potresne nevarnosti Republike
Slovenije za projektiranje potresno odpornih objektov (skladno z EC8, novimi
podatki in najnovejšimi mednarodnimi smernicami na tem področju). Karta bo
izdelana na podlagi novih in dopolnjenih strokovnih podlag na področjih
seizmotektonike, geologije, seizmologije in geodezije.
Oblikovana bosta strategija in operativni program za načrtno
in nenehno zmanjševanje potresne ogroženosti gradbenih objektov. Strategija bo
temeljila na uporabi vseh strokovnih podlag in baz znanja, ki so na voljo. Leta
2013 razvit model za oceno potresne ogroženosti POTROG se bo posodabljal z
novimi raziskavami in ocenami na državni in občinskih ravneh, ki bodo povečale
zanesljivost napovedi posledic potresa. Model POTROG in njegove različice za
uporabo v posameznih občinah se bodo uporabili za načrtovanje operativnih
programov. Za njihovo izvedbo bodo pripravljeni vsa potrebna zakonska podlaga
in tehnični predpisi ter ustanovljene stalne regijske in občinske tehnične
pisarne, ki jih bo usklajevalo strokovno telo na državni ravni.
Spodbujali bomo rešitve, programe in ukrepe, katerih namen bo
širitev vrst zavarovanja pred naravnimi in drugimi nesrečami. Zavzemali se bomo
za postavitev in razširitev sistema subvencioniranja zavarovanj za bolezni
živali, ki lahko povzročijo veliko gospodarsko škodo. Zavzemali se bomo tudi za
uveljavljanje sistemskih rešitev, ki bodo prek zavarovanja omogočale kritje
neposrednih, pa tudi posrednih škod ob izbruhu živalskih bolezni.
Zaradi dejstva, da ukrepi blaženja posledic neugodnih
vremenskih razmer ne prinašajo učinkov v primerjavi s škodo, ki nastane na
kmetijskih kulturah po naravni nesreči, bomo znotraj Programa razvoja podeželja
2014–2020 spodbujali tehnologije pridelave, ki bodo naravne nesreče preprečile
oziroma omilile njihove posledice. Podpirali bomo naložbe v prilagoditve na
podnebne spremembe (mreže proti toči, rastlinjake), v namakalne sisteme in
opremo ter specialno kmetijsko mehanizacijo. Podpirali bomo izobraževanje,
usposabljanje, svetovanje in prenos znanja za učinkovito zmanjševanje škode ob
naravnih nesrečah ter obvladovanje tveganj in prilagajanje podnebnim
spremembam.
Nadaljevalo se bo opremljanje intervencijskih protipožarnih
prometnic z obvestilnimi tablami z oznakami prometnic za lažjo orientacijo na
terenu. Nujna je tudi nova izdaja atlasa protipožarnih objektov. Nadaljevala se
bosta tudi opremljanje gozdov (z zelo veliko in veliko požarno ogroženostjo) z
opozorilnimi tablami za požarno varnost ter vzdrževanje že postavljenih tabel.
Vzdrževal se bo prostorski informacijski sloj protipožarnih prometnic in
protipožarnih stez ter vzpostavil sloj opozorilnih in obvestilnih protipožarnih
tabel.
Prizadevali si bomo za sistemsko določitev in ureditev vzletišč
za helikopterje.
6 RAZVOJ ZMOGLJIVOSTI TER SIL ZA ZAŠČITO, REŠEVANJE IN
POMOČ
6.1 Načrti zaščite in reševanja
Skladno z zahtevami iz Sklepa o mehanizmu Unije na področju
civilne zaščite in prihodnjimi zahtevami na področju načrtovanja bo v
naslednjih letih potekalo usklajevanje načrtovanja za obvladovanje tveganj za
nesreče. Načrti zaščite in reševanja bodo tudi v prihodnje izhodišče za
načrtovanje odziva ob naravnih in drugih nesrečah. Načrte bo treba prenoviti
glede na ugotovitve novih ocen ogroženosti oziroma ocen tveganja za posamezne
nesreče. Uveljavljena bo nadaljnja poenostavitev načrtovanja na vseh ravneh, s
poudarkom, da morajo biti razdelani predvsem koncepti zaščite in reševanja pri
odzivanju na posamezne nesreče, izpopolnjeni postopki obveščanja in izmenjave
podatkov med izvajalci, načrtovane rešitve za izvajanje najpomembnejših nalog
pa usklajene med izvajalci in različnimi ravnmi načrtovanja. Razširiti bo treba
možnost načrtovanja posameznih nalog ali ukrepov za ZRP.
Državne ocene ogroženosti bodo tudi v prihodnje izhodišče za
izdelavo načrtov zaščite in reševanja kot izhodišča za odziv na naravne ali
druge nesreče, medtem ko bodo ocene tveganj izhodišče pri načrtovanju
preventivnih ukrepov za zmanjšanje možnosti za nastanek nesreč, in sicer pri:
načrtovanju obvladovanja tveganj za nesreče in izdelavi načrtov zaščite in
reševanja ob nesreči, izdelavi ocen zmožnosti za obvladovanje tveganj, razvoju
finančnih strategij za preventivne ukrepe za preprečevanje ali zmanjšanje
možnosti za nastanek nesreč ter za ukrepanje, pomoč in odpravo posledic ob
nesrečah, določitvi prednostnih naložb za zmanjšanje možnosti za nastanek
nesreč ali njihovih posledic, prostorskem načrtovanju, načrtovanju javnih
naložb, načrtovanju socialne zaščite, ugotavljanju vrzeli v silah in sredstvih
za zaščito, reševanje in pomoč ter načrtovanju popolnitve in dopolnjevanja sil
in sredstev za zaščito, reševanje in pomoč. Večino teh ocen bodo pripravila
pristojna ministrstva. V procesu izdelave ocen tveganj za nesreče bo URSZR v
sodelovanju z drugimi ministrstvi pripravila predvsem Državno oceno tveganj za
nesreče in opravljala naloge Državnega koordinacijskega organa za izdelavo ocen
tveganj za posamezne nesreče. Prvi seznam ocen tveganj za posamezne nesreče, ki
jih bomo pripravili po uredbi, se bo v prihodnosti razširil na dodatne nesreče.
Skladno z obveznostmi iz Sklepa o mehanizmu Unije na področju
civilne zaščite bomo začeli uveljavljati ocenjevanje zmožnosti za obvladovanje
tveganj za nesreče. Podobno kot pri pripravi ocen tveganja za nesreče bo tudi
ta proces večsektorski, predvsem s poudarkom na preventivnih ukrepih,
pripravljenosti in izvajanju ukrepov, za kar so odgovorni posamezni resorji.
Usklajevalec teh aktivnosti na ravni države bo URSZR.
V prihodnje bodo na podlagi novih ocen tveganj za posamezne
nesreče, posodobljeni in aktualizirani državni načrti zaščite in reševanja, saj
morajo v večji meri upoštevati nove okoljske težave, ki jih bodo prinesle
podnebne spremembe. Načrtovane rešitve bodo implementirane le, če bodo ustrezno
vrednotile vpliv podnebnih sprememb. Kot stalna aktivnost bo uvedeno
preverjanje usklajenosti načrtov s temeljnimi načrti, pri čemer bo prednost
dana zavezancem direktive Seveso III, nesrečam, v katerih je lahko veliko
število ranjenih in poškodovanih, oziroma nesrečam, ki jih povzročajo sodobni
viri ogrožanja. Poseben poudarek bo na dokončanju načrtov zaščite in reševanja
ob množičnih prometnih nesrečah ter nesrečah v avtocestnih predorih.
Obravnavano bo reševanje ob nesrečah v daljših železniških predorih. Dopolnjeni
bodo koncepti vodenja intervencij, ki omogočajo uporabo gasilcev in drugih
reševalcev s širšega območja, uveljavljeni bodo tudi za vse nesreče, pri
katerih je to smiselno in racionalno.
V vseh državnih načrtih bodo ocenjene tudi možnosti in naloge,
ki jih lahko podpre ali izvaja Slovenska vojska z novimi vojaškimi,
kadrovskimi, tehničnimi in drugimi zmogljivostmi ali Policija s svojimi
zmogljivostmi. Poenostavljen bo celoten sistem aktiviranja in načrtovanja
uporabe Slovenske vojske za izvajanje nalog ZRP ob različnih vrstah nesreč.
Občine in regije bodo svoje načrte čim bolj uskladile s
temeljnimi načrti zaščite in reševanja, ki so pripravljeni za določene nesreče
na ravni države. Prednostno bodo občine dopolnile svoje načrte zaščite in
reševanja za nesreče, ki lahko nastanejo pri zavezancih direktive Seveso III,
ki delujejo na njihovem območju. Občine in regije bodo svoje načrte zaščite in
reševanja usklajevale tudi z občinami in regijami v sosednjih državah, če gre
za območja, ki jih ogrožajo enake ali podobne vrste nesreč. Načrte zaščite in
reševanja bodo pripravili tudi v pokrajinah, ko bodo ustanovljene.
Nadgraditi je treba operativno načrtovanje, ki mora postati
temelj za ukrepanje ob nesrečah oziroma operativno vodenje in hkrati iztočnica
za izboljšanje oziroma uvedbo preventivnih ukrepov, in ga povezati z
operativnim načrtovanjem za druge izredne razmere.
Oblikovana bodo izhodišča za operacionalizacijo
informacijskega centra, ki se bo aktiviral ob naravnih in drugih nesrečah z
večjim številom poškodovanih ali prizadetih oseb oziroma, ko bo potrebna
evakuacija večjega števila ljudi.
Sistemsko bosta urejeni predhodna razdelitev tablet
kalijevega jodida v sodelovanju z Ministrstvom za zdravje (nadgradnja kartice
zdravstvenega zavarovanja) in razdelitev tablet kalijevega jodida ob uvedbi
zaščitnega ukrepa jodne profilakse. Nadgrajeni bosta osebna dozimetrija za
intervencijske delavce in pripadnike enot za zaščito in reševanje ter ocena doz
za posamezne skupine prebivalcev. Nadgraditi bo treba tudi izredni radiološki
monitoring v sodelovanju z zmogljivostmi Slovenske vojske oziroma lastnimi
zmogljivostmi, določiti temeljno doktrino izrednega monitoringa in pripraviti
operativni načrt, ki bo določal odgovorne, način dela, strokovno in operativno
vodenje, zapisovanje meritev, prenos in obdelavo podatkov, vzdrževanje
pripravljenosti ter zagotavljanje finančnih sredstev.
6.2 Zaloge materialnih sredstev
Program oblikovanja državnih blagovnih rezerv s sredstvi za
osebno in skupinsko zaščito določa, da mora Republika Slovenija v rezervah
sredstev za zaščito in reševanje zagotoviti za 10 odstotkov prebivalcev osebno
zaščito pred radiološkimi in biološkimi nevarnostmi na podlagi načrtov za
zaščito in reševanje prebivalcev ob nesrečah z nevarnimi snovmi (nesreča v
Nuklearni elektrarni Krško, nesreče s klorom in drugimi nevarnimi snovmi) ter
množičnega pojava živalskih bolezni ali terorističnih dejanj. Program je bil
naknadno noveliran, in sicer na zagotovitev RKB-zaščitnih sredstev za 10.000
oseb. V preteklih srednjeročnih obdobjih (2005–2008 in 2009–2013) predpisane
količine sredstev za osebno in kolektivno zaščito prebivalstva niso bile
zagotovljene.
Veljaven program oblikovanja državnih blagovnih rezerv za
obdobje od 1. 1. 2014 do 31. 12. 2018 ne vključuje RKB-zaščitnih
sredstev za prebivalstvo, zato se bodo pripravila izhodišča za program
dopolnitve manjkajočih količin teh sredstev. Program bo vključen v petletni
program oblikovanja državnih blagovnih rezerv po letu 2018.
Znotraj državnih rezerv za primer naravnih in drugih nesreč
se bo v okvirih razpoložljivih finančnih sredstev nadaljevalo povečevanje
količin opreme in sredstev za zagotavljanje začasne nastanitve v stacionarnih
objektih in sredstvih za začasno nastanitev, tako da bo omogočena nastanitev za
10.000 oseb. Še posebej pa se bo zagotavljala oprema za radiološko, kemično in
biološko zaščito sil za ZRP iz državne pristojnosti na območju Posavja, ki bi
delovale ob nesreči v Nuklearni elektrarni Krško. Obnovili in nadomestili bomo
sedanje kontejnerske zmogljivosti za začasno nastanitev ter jih nekaj dokupili
(bivalniki, prikolice in podobno). Za zagotavljanje ustrezne opremljenosti sil
za zaščito in reševanje ob velikih požarih v naravi, ob poplavah in drugih
vremenskih ujmah se bodo ustrezno povečale državne zaloge potrebne opreme in
sredstev, katerih financiranje se bo zagotavljalo tudi s sredstvi požarnega
sklada. Uredili bomo prostor oziroma infrastrukturo za postavitev naselja
bivalnih zabojnikov in prikolic v enoti ICZR Logatec.
Dokupili bomo agregate in druge pogonske sklope za pomoč
kmetijam, individualnim stanovanjskim objektom in transformatorskim postajam ob
vremenskih ujmah ter za druge potrebe. Postopoma se bodo oblikovale rezerve
opreme za reševanje iz vode in na vodi, če te opreme ne bo mogoče zagotoviti
znotraj programov požarnega sklada. Povečali bomo zaloge in vrste potrošnih
sredstev za začasno pokrivanje objektov, dekontaminacijo, gašenje in podobno.
Povečali bomo rezerve potrošnih sredstev za ukrepanje ob
visokih vodah in poplavah (vreče za izdelavo in utrjevanje protipoplavnih
nasipov, mobilne črpalne enote s pripadajočim cevnim materialom in armaturami
ter drugo protipoplavno opremo). Proučili bomo možnosti za uvedbo sodobnih
tehnik za izvajanje protipoplavnih ukrepov (montažne protipoplavne pregrade,
mobilne protipoplavne pregrade in podobno) in možnost za uvedbo prirejenih
prikolic oziroma premičnih zabojnikov za prevoz cevnega materiala in armatur za
večje premične črpalne enote ter druge protipoplavne opreme.
Vzdrževali bomo rezerve sredstev in opreme za obvladovanje
izbruhov katere koli posebno nevarnih bolezni živali, ki se lahko pojavijo
hkrati na različnih območjih države. Sredstva in oprema bodo namenjeni zlasti
postavitvi razkuževalnih enot ter čiščenju in razkuževanju na točkah območja,
določenega okrog izbruha bolezni. Za oskrbo s pitno vodo se bodo zmogljivosti v
rezervah povečale tako, da bo mogoče organizirati začasno oskrbo za najmanj
10.000 oseb.
V naslednjem obdobju je treba kupiti ustrezno plovilo za
službo varovanja obalnega morja, ki bo sposobno pobrati do 15 m3 zaoljenih vod
in trdih delcev. Postopno bomo začeli oblikovati tudi rezerve plavajočih vodnih
pregrad in drugih sredstev za ukrepanje ob nenadnih velikih onesnaženjih
površinskih voda v povodjih oziroma za omejevanje njihovega onesnaženja.
Pri gasilskih enotah, ki opravljajo naloge zaščite in
reševanja širšega pomena, bodo oblikovane posebne rezerve sanitetne opreme in
sredstev za ukrepanje ob nesrečah z velikim številom poškodovanih in obolelih.
Glede na potrebe, ki bi se pokazale ob naravnih in drugih nesrečah v naslednjem
srednjeročnem obdobju, se bodo v rezervah zagotavljala tudi druga sredstva.
Spodbujali bomo občine, da glede na ogroženost zaradi
posameznih vrst naravnih in drugih nesreč, zlasti zaradi različnih vremenskih
ujm (neurja, poplave, toča), zagotavljajo lastne rezerve zaščitne in reševalne
opreme ter potrošnih sredstev, prilagodijo nakupe zaščitne in reševalne opreme
za svoje reševalne službe in druge operativne sestave ter zagotovijo
najnujnejše zmogljivosti za začasno nastanitev ogroženih na svojem območju.
6.3 Razvoj sil za zaščito, reševanje in pomoč
6.3.1 Splošno
Reorganizacija sil za ZRP se bo, skladno z novimi ali
dopolnjenimi normativnimi in organizacijskimi rešitvami, nadaljevala na državni
in regijski ravni ter spodbujala na lokalni ravni.
Za specializirane enote in službe Civilne zaščite, ki morajo
vzdrževati visoko stopnjo pripravljenosti ali so namenjene delovanju na območju
celotne države oziroma pomoči drugim državam, bo prednostno uveljavljeno
popolnjevanje s pogodbenimi pripadniki Civilne zaščite. Specializirane enote
oziroma deli teh enot bodo certificirani po veljavnih mednarodnih standardih
(npr. INSARAG), kar bo na podlagi zaprosila za pomoč omogočalo tudi napotitev v
tujino.
Skladno z možnostmi bomo povečali materialno podporo za
izboljšanje pripravljenosti institutov, zavodov, fitosanitarne službe, službe
za nadzor zdravja živali in živil živalskega izvora ter drugih visoko
specializiranih zmogljivosti, ki skladno z načrti zaščite in reševanja
opravljajo te naloge oziroma zagotavljajo podporo pri izvajanju ZRP.
V sodelovanju z organizacijami socialnega varstva, zlasti
centri za socialno delo in pristojnim ministrstvom, bomo obravnavali in začeli
uveljavljati koncept celovitega, načrtnega in usklajenega zagotavljanja
psihosocialne pomoči prizadetim ali ogroženim prebivalcem ob nesrečah, zlasti v
obdobju do ureditve osnovnih razmer za življenje. V ta koncept bomo, če bo
treba, vključevali tudi ustrezne nevladne organizacije.
Ponovno bomo proučili možnosti, pri katerih nalogah ZRP lahko
glede na vojaške zmogljivosti učinkovito sodeluje Slovenska vojska, še posebej
na področju radiološke, biološke in kemične zaščite, inženirstva, letalstva in
vojaškega zdravstva, tako da bodo vojaške zmogljivosti upoštevane pri
dopolnjevanju organizacije, opremljanju in delovanju drugih sil za ZRP.
Pri uveljavljanju novih organizacijskih rešitev bomo glede na
ogroženost v občinah upoštevali prednostni red popolnjevanja in vključevanja v
sile za ZRP tako, da bodo vključene najprej poklicne reševalne službe in nato
prostovoljne sestave, za naloge, ki jih te ne opravljajo, pa bodo organizirane
specializirane enote in službe Civilne zaščite. Za določene naloge, zlasti na
infrastrukturi in objektih, bo poudarek na potrebni gradbeni in drugih
zmogljivostih, vključno z zmogljivostmi za popravilo streh in strešnih
konstrukcij, začasno usposobitev poškodovanih objektov in prometnic ter za
izvedbo drugih del za čim hitrejše vzpostavljanje osnovnih razmer za življenje
ob nesrečah.
Prenovljena bodo merila za sofinanciranje na področju ZRP. Za
posamezne reševalne službe se bodo povečali število reševalcev in druga osnovna
merila za sofinanciranje, če bodo začele izvajati nove naloge oziroma če se jim
bo obseg nalog bistveno razširil ali povečal.
V celotnem srednjeročnem obdobju bomo poskušali ustrezneje
urediti status prostovoljnih reševalcev, zlasti v odnosu do delodajalcev, ter
stimulirati tiste, ki zaposlujejo prostovoljne reševalce. Pri dopolnjevanju
področne zakonodaje bomo ponovno proučili možnosti za ustrezno stimuliranje
delodajalcev, ki zaposlujejo prostovoljne reševalce, še posebej na
zavarovalniškem, socialnem, pokojninskem in drugih področjih. Tudi pri
določanju in izvajanju ukrepov za ohranjanje delovnih mest v razmerah
gospodarske recesije bomo proučili možnosti, da se kot eno izmed meril upošteva
delovanje delavcev kot prostovoljnih reševalcev ter ohranjajo delovna mesta
gasilcev v poklicnih teritorialnih enotah oziroma v gasilskih in drugih službah
gospodarskih družb. Ponovno bomo proučili rešitve, ki jih za stimuliranje
prostovoljnega dela uporabljajo druge države z različnimi nadomestili,
nagradami, zavarovanji in drugimi oblikami, da bi jih uveljavili tudi na
področju varstva pred naravnimi in drugimi nesrečami, neposredno ali znotraj
ustreznejšega urejanja prostovoljnega dela v državi.
Za izboljšanje statusa reševalcev prostovoljcev bo poseben
poudarek zlasti na zagotavljanju sredstev za predpisane zdravstvene preglede,
zavarovanje za primer bolezni ali poškodbe pri opravljanju nalog zaščite,
reševanja in pomoči, kot tudi invalidskega zavarovanja za primer nastanka
invalidnosti pri opravljanju nalog zaščite, reševanja in pomoči. Sredstva
morajo zagotavljati občine oziroma druge oblike lokalne samouprave ter država,
ob upoštevanju območja, na katerem se naloge zaščite in reševanja opravljajo,
oziroma tega, kdo je reševalca pozval k opravljanju teh nalog. Od prostovoljnih
reševalnih služb in drugih operativnih sestav, ki jih organizirajo nevladne
organizacije, se pričakuje, da bodo z organizacijskimi, tehničnimi in drugimi
rešitvami zagotovile, da bo delovanje njihovih operativnih članov v reševalnih
službah in drugih operativnih sestavah kar najmanj moteče za njihove
delodajalce.
V občinah, še posebno tistih brez večjih urbanih središč in z
manj razvito prometno in drugo infrastrukturo, ki so ogrožene zaradi različnih
vrst nesreč, bomo spodbujali dolgoročno združevanje in razvoj prostorskih,
tehničnih, logističnih in drugih zmogljivosti gasilcev, nujne medicinske
pomoči, Civilne zaščite, Rdečega križa Slovenije in drugih reševalnih služb na
skupnih lokacijah oziroma v skupnih objektih zaradi večje racionalnosti in
učinkovitosti, pa tudi hitrejše odzivnosti ob različnih vrstah nesreč.
6.3.2 Razvoj posameznih sil za zaščito, reševanje in
pomoč
6.3.2.1 Civilna zaščita
Na vseh ravneh bosta opravljeni reorganizacija in
racionalizacija Civilne zaščite, in sicer tako, da se bo povečala
specializacija enot in služb, ki jih popolnjujejo pripadniki Civilne zaščite,
pri čemer se bodo upoštevali ogroženost in nova predpisana organizacijska
merila. Predvidoma skupno število pripadnikov ne bo preseglo 5000. Na ravni
države bo izvršena reorganizacija enote Civilne zaščite za hitre reševalne
intervencije, s čimer se bodo povečale njene zmogljivosti za pomoč drugim
državam oziroma prek ustreznih modulov za skupno pomoč znotraj EU. Za delovanje
na državni in regijski ravni bomo nadaljevali razvoj in popolnjevanje službe za
psihološko pomoč reševalcem ob nesrečah. Končan bo razvoj premičnega centra za
obveščanje in začel se bo razvoj premičnih zmogljivosti za štabno delo na
terenu na državni ali regijski ravni. Na državni ravni bosta vzpostavljena tudi
stacionarni in premični informacijski center za primere velikih nesreč. Znotraj
služb Civilne zaščite bo organizirano načrtovano število komisij za ocenjevanje
poškodovanosti objektov, urejeno bo področje izdajanja osebnih izkaznic
pripadnika Civilne zaščite in ustrezno bodo definirani tako imenovani »dvojni
razporedi«.
Pogodbe o službi v Civilni zaščiti se bodo še naprej
prednostno sklepale zlasti za popolnjevanje centrov za obveščanje ob večjih
nesrečah, za popolnjevanje državne enote za hitre intervencije, državne enote
za varstvo pred neeksplodiranimi ubojnimi sredstvi, enot za radiološko, kemično
in biološko izvidovanje in dekontaminacijo ter enot za tehnično reševanje v
regijah, ki so namenjene pomoči občinam ob vremenskih ujmah in nenadnih
okoljskih nesrečah. Cilj srednjeročnega obdobja je skleniti pogodbe o službi v
Civilni zaščiti s pripadniki v vseh pomembnejših enotah in službah Civilne
zaščite v državni pristojnosti (okoli 1000 pripadnikov).
Na državni ravni se bo nadaljeval razvoj zmogljivosti note
Civilne zaščite za hitre reševalne intervencije za pomoč drugim državam oziroma
prek ustreznih modulov za skupno pomoč znotraj EU in za izvajanje intervencij
ob večjih nesrečah v Sloveniji. Znotraj državne enote Civilne zaščite za hitre
intervencije se bodo razvijale enote (tako imenovani moduli) za vključevanje v
sistem modulov znotraj EU, in sicer z enotami za tehnično reševanje ob potresih
(MUSAR), za prečrpavanje večjih količin poplavnih voda, za reševanje na vodi,
za tehnično potapljanje, za reševanje in gašenje požarov v visokogorju in za
reševanje iz jam. Navedene modularne enote bodo certificirane po standardih, ki
bodo oblikovani znotraj mehanizma civilne zaščite EU.
Prenovljena bo organiziranost in pospešena bodo usposabljanja
za specializirane enote Civilne zaščite (tehnično reševanje, RKB-izvidovanje in
dekontaminacija). Oblikovani in usposobljeni bosta služba za podporo delu Štaba
Civilne zaščite Republike Slovenije (v URSZR) in služba za podporo delu
regijskih štabov Civilne zaščite (v izpostavah URSZR).
Pripravili bomo analizo področja varstva pred
neeksplodiranimi ubojnimi sredstvi. Na podlagi ugotovitev bomo, predvsem z
vidika organiziranosti, opremljenosti in usposobljenosti, opravili
reorganizacijo Državne enote za varstvo pred neeksplodiranimi ubojnimi
sredstvi. Nadaljevali bomo posodabljanje opreme in delovnih sredstev ter
postopkov za varnejše delo pripadnikov enote, tudi zaradi večje povezljivosti
in boljšega sodelovanja s sorodnimi enotami v Policiji in Slovenski vojski.
6.3.2.2 Gasilska služba
Najpomembnejša reševalna struktura v sistemu varstva pred
naravnimi in drugimi nesrečami in še posebej pri ZRP so poklicni in
prostovoljni gasilci, organizirani v Gasilski zvezi Slovenije in poklicnih
enotah, oblikovanih po teritorialnem načelu v lokalno javno gasilsko službo.
Gasilstvo bo tudi v naslednjem obdobju organizirano kot
obvezna javna lokalna služba (javna gasilska služba), katere trajno in nemoteno
delo zagotavljajo lokalne skupnosti in država. Opravlja se v javnem interesu
ter je za prizadete in ogrožene ljudi in živali brezplačna. Prizadevali si bomo
za vključitev industrijskega gasilstva v javno gasilsko službo.
Gasilska zveza Slovenije bo posebno skrb namenila ustreznemu
povezovanju operativnih enot na območjih, na katerih je razmeroma veliko
število gasilcev, in skupaj z občinami nadaljevala aktivnosti za povečevanje
števila prostovoljnih gasilcev v zahodnem delu države. Posebna skrb bo
namenjena tudi vključevanju članov industrijskih prostovoljnih gasilskih
društev, katerih delovanje zamira oziroma negativno vpliva na požarno varnost v
okoljih, v katerih je delovalo tako društvo. Aktivnosti za izboljšanje statusa
prostovoljnih gasilcev se bodo izvajale v vsem srednjeročnem obdobju in skladno
s prizadevanji za izboljšanje statusa vseh prostovoljnih reševalcev.
Še naprej bomo urejali ukrepanje oziroma zaščito, reševanje
in pomoč ob nesrečah v daljših enocevnih in dvocevnih predorih, v ospredju bodo
predvsem usposabljanje (merila za usposabljanje »portalnih« gasilcev), način
aktiviranja glede na vrsto nesreče (stopnje aktiviranja) in posodobitev
regijskih načrtov zaščite in reševanja za nesreče v predorih. Z usmerjanjem
priprav oziroma opremljenosti za zaščito, reševanje in pomoč ob prometnih
nesrečah na avtocesti v Prekmurju oziroma na drugih avtocestnih odsekih, ki
nimajo odstavnih pasov, bomo obravnavali poseben zahteve za izvajanje
intervencij na tako zahtevnih odsekih.
Število gasilskih enot (46), ki so določene za izvajanje
nalog širšega pomena, se predvidoma ne bo povečevalo. Na območjih, ki so po
času aktiviranja slabše pokrita z gasilskimi enotami širšega pomena, se bodo na
podlagi časovne dosegljivosti gasilskih enot širšega pomena določila območja
dvojnega aktiviranja oziroma se bodo določile dodatne gasilske enote pod
pogojem, da so že ustrezno opremljene in usposobljene za reševanje v cestnem
prometu. Pregledani bodo občinski načrti aktiviranja gasilskih enot in urejena
hkratna aktiviranja lokalnih gasilskih enot ob intervencijah širšega pomena
(hkrati z gasilskimi enotami širšega pomena), če to zaradi ustrezne odzivnosti
pristojnih gasilskih enot širšega pomena ni nujno (čas prispetja do 20 minut).
Ob upoštevanju tehničnih standardov interoperabilnosti,
predvsem Uredbe Komisije (EU št. 1303/2014 z dne 18. novembra 2014) o
tehnični specifikaciji za interoperabilnost v zvezi z »varnostjo v železniških
predorih« železniškega sistema EU, se bodo s strani upravljavca javne
železniške infrastrukture za reševanje v predorih pregledala in skladno z
načrtom reševanja v železniških predorih dopolnila opremljenost gasilskih enot,
določenih za reševanje v teh predorih.
Skladno z Državnim načrtom zaščite in reševanja ob velikem
požaru v naravnem okolju se bodo začeli načrtno usposabljati tudi gasilci z
manj ogroženih območij, ki so s tem načrtom predvideni za pomoč ob velikih
požarih v zahodnem delu države. Regijska gasilska poveljstva bomo opremili in
usposobili za vodenje velikih intervencij, pri katerih sodelujejo gasilci iz
celotne regije ali iz več regij.
Znotraj gasilskih organizacij bomo spodbujali organiziranje,
opremljanje in usposabljanje ekip prve pomoči v gasilskih enotah in skladno z
ocenami ogroženosti tudi ekip za reševanje na vodi in iz nje.
6.3.2.3 Gorska reševalna služba
Gorska reševalna zveza Slovenije bo nadaljevala načrtno
posodabljanje in nadomeščanje zaščitne ter reševalne opreme in intervencijskih
vozil. Kupljena bo posebna oprema za reševanje ob nesrečah med prostočasnimi
aktivnostmi, kot so jadralno padalstvo, soteskanje, gorsko kolesarjenje in
druge, pri katerih posredujejo gorski reševalci. Del investicijskih sredstev bo
namenjen tudi nakupu opreme za reševanje iz visokih objektov, z žičnic in
drugih naprav.
Vzpostavljen bo učni center gorske reševalne službe. Gorski
reševalci bodo sodelovali na usposabljanjih za druge vrste nesreč (nesreče na
vodi, nesreče v urbanih okoljih). Skupaj z drugimi reševalnimi službami in
upravljavci smučišč se bosta nadaljevala usposabljanje in opremljanje s posebno
opremo za reševanje z žičniških naprav.
Povečalo se bo moštvo pri tistih postajah, pri katerih se je
bistveno povečalo število reševanj. Tudi vnaprej se bodo zagotavljale in
izboljševale razmere za stalno poletno dežurstvo reševalcev, ko je obisk gora
največji, postopoma pa naj bi se to obdobje podaljševalo.
6.3.2.4 Jamarska reševalna služba
Jamarska reševalna služba bo nadaljevala načrtno večletno
posodabljanje in dopolnjevanje zaščitne in reševalne opreme ter voznega parka
reševalnih centrov. Kupljena bo posebna oprema, ki jo jamarski reševalci
potrebujejo za ukrepanje pri zahtevnih vrstah nesreč (reševanje iz globokih
jam, vodnih jam, sotesk, z/iz visokih objektov, z žičnic in podobno), vključno
z novim avdio-video komunikacijskim sistemom za reševanje.
Nadaljevalo se bo usposabljanje na vseh področjih, na katerih
je mogoče uporabiti vrvno tehniko, ter aktivnosti za zagotovitev reševalnih
specialnosti jamar miner in jamar potapljač. Jamarski reševalci bodo sodelovali
tudi pri usposabljanjih za reševanje z žičniških naprav. Redno se bodo izvajale
vaje reševanja iz jam, izza jamskih sifonov, žičnic, sotesk, visokih zgradb ter
reševanja ob drugih nesrečah, predvsem s sodelovanjem različnih reševalnih
služb. Med aktivne jamarske reševalce bomo poskušali privabiti večje število
zdravnikov in medicinskega osebja. Vsi pripravniki in jamarski reševalci se
bodo usposobili za bolničarje prve pomoči.
Vzpostavljen bo elektronski kataster jam. Enota jamarskih
reševalcev bo vključena v prostovoljni nabor zmogljivosti civilne zaščite EU.
Pripravljena bodo izhodišča in merila za sistemsko
spremljanje vstopov v jame.
6.3.2.5 Podvodna reševalna služba
Podvodna reševalna služba bo tudi v naslednjem obdobju
zagotavljala kadrovske, materialne in organizacijske razmere za operativno
delovanje reševalnih postaj, in sicer za iskanje pogrešanih in reševanje
ponesrečenih v vodi, sodelovanje pri reševanju ob poplavah ter pri opravljanju nujnih
zaščitnih in drugih ukrepov zaradi preprečitve ali ublažitve posledic nesreč na
vodah. Nadaljevala se bosta izobraževanje in usposabljanje potapljačev
reševalcev zaradi vzdrževanja stalne in visoke stopnje usposobljenosti ter
pripravljenosti za izvajanje intervencij ob nesrečah v vodi. Posebna pozornost
bo namenjena stimulaciji in motivaciji lokalnih skupnosti, gospodarskih družb
in upravljavcev objektov na ali ob vodi, da skladno s posebnostmi ogroženosti
sodelujejo pri zagotavljanju razmer za usposabljanje in reševalne aktivnosti
podvodnih reševalcev.
Na podlagi analize delovanja bodo opravljene postopne
spremembe organizacije službe. Dopolnili in posodobili bomo potapljaško in
reševalno opremo, zlasti z ustreznimi plovili za reševanje na vodi in iz nje.
Posodabljati se bodo začela intervencijska vozila reševalnih postaj oziroma
reševalnih skupin.
Podvodna reševalna služba bo ustrezno stopnjo zaščite in
reševanja zagotavljala s preventivno in učinkovito operativno reševalno
dejavnostjo, ki bo temeljila na primerni tehnični opremljenosti in zadostni ter
ustrezno usposobljeni kadrovski strukturi. Povečalo se bo sodelovanje s
sorodnimi reševalnimi službami, predvsem na področjih, na katerih so mogoči
sinergijski učinki.
6.3.2.6 Enote reševalnih psov
Kinološka zveza Slovenije in Zveza reševalnih psov Slovenije
bosta zagotavljali pripravljenost in operativno usposobljenost vodnikov s psi
za iskanje, reševanje in nudenja pomoči preživelim v ruševinah ter iskanje
pogrešanih oseb. Posebna pozornost bo namenjena reševalnim psom, ki bodo
sodelovali v Državni enoti za hitre reševalne intervencije.
Pripravljena bosta nacionalna preizkusa pripravljenosti
reševalnih psov za reševanje v ruševinah in za iskanje pogrešanih oseb, na
podlagi katerih se bodo izvajala redna preverjanja pripravljenosti reševalnih
psov za sodelovanje v teh enotah. Povečan poudarek bo na zagotavljanju osebne
zaščitne opreme in zmogljivosti za prevoz reševalnih psov ter nakupu novih
intervencijskih vozil.
6.3.2.7 Enote za postavitev začasnih naselij
Zveza tabornikov Slovenije in Združenje slovenskih katoliških
skavtinj in skavtov bosta še naprej izboljševala in razvijala pripravljenost
enot na državni in regijski ravni za postavitev začasnih bivališč ob naravnih
nesrečah. V sodelovanju z URSZR ter drugimi enotami in službami, vključenimi v
sistem ZRP, bo kot projekt razvit model namestitvene enote in usposobljene
ekipe za vodenje začasnih naselij. Uresničen bo tudi projekt namestitve
ogroženih prebivalcev ob naravnih nesrečah.
Organizirana bo enota za hiter odziv ob večji naravni
nesreči, ki bo opremljena in usposobljena za postavitev tako imenovanih kriznih
centrov (nujna oskrba prebivalcev). Za delovanje enote bo zagotovljeno tovorno
vozilo.
V vseh regijah (13) bomo načrtovali organizacijske in druge
rešitve za začasno nastanitev določenega števila (okoli 1000) ogroženih oseb v
stacionarnih objektih.
6.3.2.8 Stacionariji, nastanitvene enote ter ekipe za prvo
pomoč
V stacionarnih in nastanitvenih enotah za nastanitev v
poljskih razmerah bo oprema prilagojena in posodobljena skladno s predpisi in
standardi za namestitev začasno ogroženih prebivalcev. Ohranjen bo stacionarij
v Mariboru za nastanitev ogroženih v terenskih razmerah. Območna združenja
Rdečega križa Slovenije bodo organizirala ekipe za nastanitev v stacionarnih
objektih v Ljubljani, Novem mestu in Novi Gorici. Pripravljen in izveden bo
program usposabljanja za vodenje namestitvenih enot.
V Izobraževalnem centru za zaščito in reševanje RS, enota
Logatec bo postavljena nastanitvena zmogljivost za posebne kategorije
ogroženih.
URSZR bo v sodelovanju z Rdečim križem Slovenije ter
Zdravstveno fakulteto Univerze v Ljubljani nadaljevala razvoj, opremljanje in
usposabljanje enot za zdravstveno oskrbo v mobilnem stacionariju ROLE 2.
Rdeči križ Slovenije bo načrtno in usklajeno z drugimi
nevladnimi organizacijami nadaljeval organizacijo, opremljanje in usposabljanje
ekip prve pomoči, cilj je organizirati 200 ekip, ki lahko delujejo na območju
vse države. Vsako območno združenje naj bi imelo vsaj eno usposobljeno in
opremljeno ekipo oziroma ustrezno število ekip glede na ogroženost in število
prebivalcev. Program za usposabljanje bolničarjev bo glede na novo znanje
posodobljen, uvedeno bo dopolnilno usposabljaje vsaki dve leti. Člani ekip za
prvo pomoč se bodo usposobili tudi za dajanje psihološke pomoči prizadetemu
prebivalstvu ob naravnih ali drugih nesrečah.
6.3.2.9 Poizvedovalna služba
Rdeči križ Slovenije bo skladno z javnimi pooblastili in v
sodelovanju z ministrstvi za notranje in zunanje zadeve ter URSZR nadaljeval
razvoj, krepitev in vodenje poizvedovalne službe. Del poizvedovalne službe bo
popolnjeval stacionarni in mobilni informacijski center pri URSZR.
Poizvedovalna služba se bo vključila v priprave in izvajanje
nalog ob večjih naravnih in drugih nesrečah ter v evakuacije ob nesreči v
Nuklearni elektrarni Krško in ob morebitni evakuaciji slovenskih državljanov
zaradi neposredne ogroženosti iz držav, v katerih potekajo oboroženi spopadi.
6.3.2.10 Druge nevladne organizacije
Na državni ravni se bo nadaljevalo sodelovanje tudi z drugimi
nevladnimi organizacijami, ki se skladno s predpisi ob naravnih in drugih
nesrečah vključujejo v ZRP. Zveza radioamaterjev Slovenije bo zagotavljala
rezervne komunikacijske povezave za organe vodenja zaščite, reševanja in
pomoči, popolnjevanje enot za zveze in premični komunikacijski center za
podporo organom vodenja tudi na državni ravni.
V nadzor državnega ozemlja iz zraka v obdobju povečane
požarne ogroženosti in akvatorija ob onesnaženju morja se bodo tudi v prihodnje
vključevali letalski klubi.
V občinah bomo spodbujali vključevanje reševalnih služb in
sestav, ki jih organizirajo nevladne organizacije, v lokalne sile za ZRP, pri
čemer ne sme prihajati do prekrivanja nalog, ki se izključujejo in jih ima
posamezna služba v občini oziroma na regijski ali državni ravni glede na vrsto
in naloge nevladne organizacije.
6.3.2.11 Nujna medicinska pomoč
Nadaljevale se bodo aktivnosti za načrtnejšo širšo in
celovitejšo podporo službi nujne medicinske pomoči v sistemu opazovanja,
obveščanja in alarmiranja, predvsem z vidika zagotavljanja
informacijsko-komunikacijskih storitev, uporabe geografskega informacijskega
sistema za zaščito in reševanje ter drugih infrastrukturnih zmogljivosti, kot
so sredstva oziroma radijski sistem zvez.
Na področju opremljanja bomo nadaljevali posodabljanje,
dopolnjevanje in povečevanje medicinske opreme na predbolnišnični ravni. Na tej
ravni bomo prednostno poskušali zagotoviti zahtevnejšo medicinsko opremo (na
primer defibrilator, respirator, perfuzor itn.), ki je količinsko zelo omejena.
Proučili bomo možnosti, da bi se pripravila in zagotovila dodatna rezervna
medicinska oprema tudi za bolnišnico.
Dopolnili bomo medresorski načrt uporabe državnih zrakoplovov
ob naravnih in drugih nesrečah ter izvedli pilotski projekt delovanja združene
zmogljivosti Helikopterske nujne medicinske pomoči in Gorske reševalne zveze
Slovenije. Ta zmogljivost bo namenjena nujni medicinski pomoči v vseh
okoliščinah, tudi na zahtevnih terenih oziroma v gorah. Začeli bomo aktivnosti
za nakup namensko opremljenih helikopterjev za helikoptersko nujno medicinsko
pomoč in reševanje v gorah.
Proučili bomo upravičenost in možnosti izvajanja
helikopterske nujne medicinske pomoči tudi v drugih krajih, bolj oddaljenih od
ljubljanskega letališča (na primer v Pomurju).
6.3.2.12 Zmogljivosti Slovenske vojske
Slovenska vojska bo pri ZRP sodelovala na podlagi načrta
delovanja VIHRA skladno s svojo organiziranostjo in opremljenostjo. Določene
enote SV se posebej opremljajo in usposabljajo za dopolnitev sil ZRP. Enote
Slovenske vojske bodo, če bo treba, pomagale pri zaščiti premoženja in
prebivalcev ob naravnih in drugih nesrečah, pri odpravljanju posledic naravnih
in drugih nesreč, gašenju požarov v naravi, pri zračnem in cestnem transportu osebja
in sredstev za reševanje, pri odpravljanju posledic radiološke, biološke ali
kemične kontaminacije ter evakuaciji in reševanju prebivalcev ob naravnih in
drugih nesrečah.
Helikopterske zmogljivosti Slovenske vojske se bodo tudi v
prihodnje v glavnem opremljale in uporabljale za gašenje požarov v naravnem
okolju in za podporo gorskemu reševanju.
Slovenska vojska bo za reševanje v gorah na vojaškem delu
letališča Jožeta Pučnika na Brniku vsak dan v vidnem delu dneva zagotavljala
helikopter v visoki stopnji pripravljenosti. Dežurna posadka bo poleg reševanja
v gorah in na težko dostopnih območjih izvajala tudi nujne helikopterske
prevoze v okviru helikopterske nujne medicinske pomoči. Če bo treba, bo lahko
razmeroma v kratkem času zagotovila še dodatni helikopter.
Proučili bomo možnosti za skupen nakup zaščitne in reševalne
opreme za reševalne službe, Policijo in Slovensko vojsko za delo v razmerah
radiološke, kemične in biološke kontaminacije.
6.3.2.13 Policija
Policija bo skladno s svojimi zmogljivostmi in pooblastili
sodelovala pri opravljanju nalog na področju ZRP. Večji poudarek bo namenjen
opremljanju in usposabljanju za delo ob naravnih, množičnih in drugih nesrečah
doma ter posredovanju reševalne in humanitarne pomoči tujini. Več aktivnosti
policije bo usmerjenih tudi v usposabljanje za iskanje pogrešanih oseb in
oglede množičnih nesreč (sodelovanje s silami ZRP na lokalni, regijski in
državni ravni). Policija bo optimizirala oziroma povečala tudi število pomožnih
policistov, ki lahko nadomeščajo aktivne policiste oziroma neposredno
sodelujejo pri izvajanju policijskih nalog tudi ob naravnih in drugih nesrečah.
Policija bo izvedla tudi usposabljanja vodstvenih struktur za štabne oblike
dela ob naravnih in drugih nesrečah ter zagotovila opremo za njihovo delo v
štabih ali operativnih skupinah.
Helikopterske zmogljivosti Policije bodo usmerjene v glavnem
v podporo službi nujne medicinske pomoči in v helikopterske prevoze obolelih do
zdravstvenih organizacij oziroma med zdravstvenimi ustanovami.
6.3.2.14 Druge zmogljivosti
Za ukrepanje ob naravnih in drugih nesrečah bo še naprej
zagotovljena stalna pripravljenost Ekološkega laboratorija z mobilno enoto
(ELME), Enote za reševanje ob nesrečah s klorom in drugimi jedkimi snovmi (TKI
Hrastnik), Mobilne enote z ekološkim laboratorijem (MEEL), Inštituta za
mikrobiologijo in parazitologijo (VF-IMP), Inštituta za mikrobiologijo in
imunologijo (MF-IMI), Nacionalnega inštituta za biologijo (NIB), Zavoda za
varstvo pri delu, Mobilne enote za meteorologijo in hidrologijo (MEMH), Enote
za jamsko reševanje Premogovnika Velenje in Enote za identifikacijo oseb
(MF-EIO).
Skladno s finančnimi možnostmi se bodo v okviru
sofinanciranja dejavnosti na področju ZRP zagotavljala sredstva za
posodabljanje opreme in širitev posebnih programov oziroma storitev za
preprečevanje nesreč oziroma omejevanje posledic nesreč.
Nadaljevali bomo program aktivnosti in ukrepov v sodelovanju
z Ministrstvom za okolje in prostor ter Ministrstvom za infrastrukturo za
zagotovitev ustrezne službe, vključno s posebnim namenskim plovilom, ki bi ob
upoštevanju drugih zmogljivosti lahko uspešno posredovala ob nenadnem
onesnaženju morja (mazut, naftni derivati).
6.3.2.15 Zagotavljanje sil zaščite in reševanja za
sodelovanje v mednarodnih reševalnih intervencijah 
Nadaljeval se bo razvoj zmogljivosti za povečanje
učinkovitosti reševalne pomoči, ki jo Republika Slovenija zagotavlja drugim
državam, predvsem znotraj Državne enote za hitre reševalne intervencije Civilne
zaščite (enota EHI). Znotraj te enote se bodo razvijali tako imenovani moduli
za vključevanje v sistem modulov EU, in sicer enote za tehnično reševanje ob
potresih, za prečrpavanje večjih količin vode, za reševanje na vodi, za
tehnično potapljanje, za reševanje in gašenje požarov v visokogorju in za reševanje
iz tujih jam. Te modularne enote bodo certificirane po standardih, ki bodo
oblikovani znotraj mehanizma civilne zaščite EU.
Zagotovili bomo nadaljnje usposabljanje strokovnjakov ter
pripadnikov enot za zaščito in reševanje za sodelovanje v mednarodnih
reševalnih intervencijah znotraj programa usposabljanja mehanizma civilne
zaščite EU, skladno z dodeljenimi nacionalnimi kvotami, ter znotraj programa
usposabljanja OZN. URSZR bo nadaljevala tudi programe usposabljanja
strokovnjakov ter pripadnikov enot za zaščito in reševanje tretjih držav.
Zagotavljali bomo operativno pripravljenost enot za zaščito in reševanje ter
strokovnjakov za napotitev na mednarodne reševalne intervencije in druge misije
s področja civilne zaščite. Spodbujala se bo vključitev tehničnih strokovnjakov
s posebnimi vrstami znanja v zmogljivosti civilne zaščite EU.
7 USMERITVE ZA IZOBRAŽEVANJE IN USPOSABLJANJE
Prednost bo namenjena posodobitvi in povečanju
infrastrukturnih zmogljivosti v Izobraževalnem centru za zaščito in reševanje
RS na Igu (gradnja požarne hiše 3, gradnja garderob in garaž, nakup simulatorja
za zahtevno reševanje z višin in iz globin) ter nadaljevanju načrtnega
posodabljanja in širjenja programov usposabljanja organov vodenja, pripadnikov
in reševalcev ter enot in služb, ki opravljajo najzahtevnejše naloge zaščite,
reševanja in pomoči.
Poleg razvijanja usposabljanja na različnih vsebinskih
področjih bo večja pozornost namenjena skupnim usposabljanjem pripadnikov
različnih struktur, vključenih v sistem varstva pred naravnimi in drugimi
nesrečami (sile ZRP, Policija, Slovenska vojska, nujna medicinska pomoč), saj
je temeljno poznavanje aktivnosti in posebnosti posredovanja drugih struktur
eden bistvenih pogojev za uspešno sodelovanje ob nesreči.
Načrtno in usklajeno z Združenjem slovenskih poklicnih
gasilcev, Gasilsko zvezo Slovenije in drugimi nevladnimi organizacijami, ki so
vključene v ZRP, pa se bodo dopolnjevali in posodabljali temeljni in dopolnilni
programi usposabljanja, ki jih izvajajo te organizacije za svoje reševalne
sestave. Pomagali bomo tudi pri razvoju vadišč in drugih zmogljivosti, ki jih
za svoje potrebe razvijajo občine ali posamezne reševalne službe, zlasti pa
nevladne organizacije, še posebej pa pri razvoju regijskih gasilskih poligonov.
V enoti Sežana se bo nadaljevala gradnja poligonskega dela s
poudarkom na opremi in objektih za izvajanje programov, povezanih z varstvom
pred požari v naravnem okolju, ter za izvajanje temeljnih oblik usposabljanja
(vroči trening) operativnih gasilcev.
Usklajeno z Zavodom za gozdove Republike Slovenije se bodo
pripravljale razmere za ustanovitev mediteranskega centra za varstvo pred
požari v naravnem okolju.
V enoti Pekre se bodo nadaljevali postopki pridobitve
zemljišča za razvoj poligonov, namenjenih praktičnemu usposabljanju, obnovljen
pa bo tudi objekt. V enoti Logatec bo opravljena adaptacija nastanitvenega
objekta.
V sodelovanju s Slovensko vojsko bodo razvite in zagotovljene
vadbene zmogljivosti na letališču Cerklje ob Krki za usposabljanje letaliških
gasilcev, gasilcev, ki so vključeni v opravljanje nalog ob letalski nesreči,
oziroma reševalcev, ki opravljajo naloge ZRP s pomočjo zrakoplovov.
V Gasilski šoli v Izobraževalnem centru za zaščito in
reševanje RS na Igu se bo nadaljevalo usposabljanje kandidatov za pridobitev
poklica gasilec po poklicnem standardu gasilec tako, da bo usposabljanje
izvedeno predvidoma enkrat na leto. Izvajalo pa se bo tudi usposabljanje
gasilcev po drugih zahtevnejših programih usposabljanja, uveden bo sistem
obnovitvenih usposabljanj za poklicne gasilce in gasilske enote širšega pomena.
Nadaljevali bomo pripravo za sprejetje medresorsko
usklajenega strateškega dokumenta za organiziranje in izvajanje pomoči žrtvam
nesreč, ki vključuje psihološko pomoč reševalcem in psihosocialno pomoč prebivalcem.
Novi programi se bodo uveljavljali tudi kot oblika pomoči
državam kandidatkam in potencialnim kandidatkam za vstop v EU oziroma državam v
širši regiji, vključno s Pobudo za pripravljenost na nesreče in njihovo
preprečevanje za Jugovzhodno Evropo. Prizadevali si bomo za pridobitev
mednarodnih tečajev iz programa mehanizma civilne zaščite EU in drugih
mednarodnih okvirov. Za zagotavljanje kakovosti izvedbe različnih
izobraževalnih in drugih programov bomo načrtno širili krog strokovnih sodelavcev
in predavateljev za učiteljski zbor Izobraževalnega centra za zaščito ter
reševanje in njegovih treh enot.
Še naprej bomo razvijali, organizirali in izvajali različna
mednarodna usposabljanja z aktualnimi vsebinami in dobrimi praksami za
zmanjševanje tveganj za nesreče in ukrepanje ob nesrečah, s poudarkom na
Programu usposabljanja za varstvo pred nesrečami (Disaster Management Training
Programme) znotraj Pobude za pripravljenost na nesreče in njihovo preprečevanje
za JV Evropo.
Še naprej si bomo prizadevali, da se bo v osnovnih šolah v
čim večjem obsegu izvajal izbirni predmet varstvo pred naravnimi in drugimi
nesrečami oziroma se bodo ustrezne vsebine s področja ZRP vgradile v druge
predmete. Te aktivnosti se bodo izvajale usklajeno in povezano zlasti z Rdečim
križem Slovenije in Gasilsko zvezo Slovenije.
Izpopolnili bomo normativne rešitve za celovito ureditev
usposabljanja na področju ZRP, pri čemer bo večji poudarek namenjen kakovosti
različnih programov usposabljanja.
V prihodnjem obdobju bomo spodbujali pripravo in organizacijo
teoretičnih vaj na lokalni, regijski in državni ravni. V vajah celovitega
preverjanja pripravljenosti na naravne in druge nesreče bo poudarek na
preverjanju pripravljenosti za odziv na vremensko pogojene nesreče, množične
nesreče v prometu in nesreče, za katere so pripravljeni državni načrti zaščite
in reševanja ter jih je treba preverjati v določenih časovnih presledkih.
Organizirane bodo vaje regijskega in državnega pomena (vaje
reševanja iz jam, izza jamskih sifonov, žičnic, sotesk, visokih zgradb, ruševin
in drugih težko dostopnih krajev), pri katerih je mogoče uporabiti vrvno
reševalno tehniko. Redno bodo potekala usposabljanja za ekipo za širjenje ožin
ter ekipo za reševanje izza sifonov. Za bolničarje bo treba usposobiti večje
število reševalcev in organizirati ekipe prve pomoči tudi znotraj Jamarske
reševalne službe.
Policija bo vključena v aktiven sistem usposabljanja pod
pokroviteljstvom URSZR na vseh področjih, vključno z mednarodnimi oblikami
usposabljanj oziroma zagotavljanja pomoči državam, ki jih prizadenejo naravne
nesreče.
Še naprej bomo organizirali in izvajali tečaje za ukrepanje
ob množičnih nesrečah po evropskem modelu načrtovanja in ukrepanja zdravstvenih
zavodov v primeru množičnih nesreč. Poleg tega bo treba za zdravstvene delavce
zagotoviti izobraževanje za ukrepanje ob nesrečah z nevarnimi snovmi
(kemičnimi, biološkimi, radiološkimi in jedrskimi). Financirane bodo tudi druge
oblike izobraževanja in usposabljanja, kot je na primer vsakoletno strokovno
tekmovanje ekip nujne medicinske pomoči.
Pripravljeni bodo programi izobraževanja in usposabljanja ter
izvedeni seminarji in delavnice ter druge oblike, namenjene obveščanju,
usposabljanju in ozaveščanju za varovanje kulturne dediščine ob naravnih in
drugih nesrečah, vključno s prilagajanji na podnebne spremembe. Vse te
aktivnosti bodo namenjene strokovnjakom za varovanje kulturne dediščine
(konservatorji, kustosi, restavratorji itn.), lastnikom, posestnikom in
upravljavcem kulturne dediščine, enotam in silam, vključenim v sistem ukrepanja
ob naravnih in drugih nesrečah (gasilci, Civilna zaščita itn.), prostorskim
načrtovalcem, projektantom ter drugi zainteresirani javnosti.
URSZR bo skupaj z nevladnimi organizacijami in medijskimi
hišami, ki so vključene v varstvo pred naravnimi in drugimi nesrečami,
nadaljevala z razvojem in spodbujanjem bolj načrtnih in organiziranih oblik
obveščanja javnosti o morebitni ogroženosti, seznanjanja in usposabljanja
prebivalstva z različnimi neobveznimi oblikami funkcionalnega usposabljanja za
ZRP ter še posebno za osebno in vzajemno zaščito. Pri tem se bo bolj načrtno
vzpostavilo sodelovanje z nevladnimi organizacijami, katerih dejavnost je
varovanje okolja, s čimer spodbujajo tudi preventivne dejavnosti pri
preprečevanju oziroma zmanjševanju nesreč. URSZR bo nadaljevala tudi pripravo
strokovnih podlag za izvajanje osebne in vzajemne zaščite ter napotke
prebivalcem za ravnanje ob nesrečah (zgibanke, TV-spoti, filmi in podobno).
8 SMERNICE ZA RAZISKOVALNO-RAZVOJNO DELO
Skladno s temeljnimi cilji razvoja varstva pred naravnimi in
drugimi nesrečami bomo v celotnem srednjeročnem obdobju načrtno nadaljevali
raziskovalno-razvojno delo, predvsem z razvojnoraziskovalnimi nalogami ter
posameznimi uporabnostnimi raziskavami in študijami.
Raziskovalno-razvojno delo bo obsegalo zlasti:
-       
pripravo študij primerov za večje nesreče (vzroki, posledice, sanacija,
scenariji za odpravljanje vzrokov);
-       
posodabljanje informacijskega sistema zaščite in reševanja ter njegovo
povezljivost s ponudniki informacij in uporabniki;
-       
uvedbo novih tehnologij za podporo ukrepanju, vodenju in poveljevanju;
-       
uvedbo novih tehnologij in nadgradnjo sedanjih za dostop do podatkov in
njihovo izmenjavo;
-       
nadgradnjo sistemov za zagotavljanje kakovostnih storitev v omrežju ZARE
ter zgodnje opozarjanje in razglašanje nevarnosti;
-       
razvoj metod za ocenjevanje stopnje ogroženosti;
-       
razvoj metod za ocenjevanje škode ter drugih posledic nesreč;
-       
posodobitev ocen ogroženosti;
-       
nadgraditev sistema za satelitsko daljinsko zaznavanje ob naravnih nesrečah
in lasersko skeniranje pomembnih območij;
-       
nadgraditev kemičnega in biološkega izvidovanja, baze nevarnih snovi ter
postopkov za detekcijo in identifikacijo nevarnih snovi;
-       
zagotovitev učinkovitega ravnanja in ukrepanja ob onesnaženju celinskih
voda z nevarnimi snovmi;
-       
raziskave za zaščito pred onesnaženjem kraških voda ob nesrečah z
nevarnimi snovmi;
-       
pripravo scenarijev posledic naravnih in drugih nesreč;
-       
razvoj sodobnih metod in tehnologij za povečanje požarne varnosti;
-       
razvoj sodobnih metod in tehnologij za povečanje potresne odpornosti
objektov;
-       
nadgradnjo postopkov zaščite in reševanja ob zmanjšani vidljivosti;
-       
nadgradnjo pripomočkov za izobraževanje in usposabljanje;
-       
razvoj materialno-tehničnih sredstev za zaščito in reševanje;
-       
pripravo spletnih portalov z vsebinami, prek katerih bodo prebivalci
lahko dostopali do informacij, ki se nanašajo na naravne in druge nesreče;
-       
vzdrževanje aplikacij, ki so bile pripravljene znotraj
razvojnoraziskovalnih nalog in služijo kot pripomoček pri načrtovanju ter vodenju
aktivnosti zaščite in reševanja.
Poseben poudarek bo namenjen raziskovalnim in razvojnim
projektom, pri katerih bo mogoče uporabljati rezultate tako v obrambnem
sistemu, še posebej v SV, kot v sistemu varstva pred naravnimi in drugimi
nesrečami ter sistemu notranje varnosti. Načrtno bomo usmerjali aktivnosti za
vključevanje v mednarodne projekte mehanizma EU na področju civilne zaščite,
notranje varnosti ter raziskav in inovacij, v projekte, ki se nanašajo na
sodelovanje ob velikih naravnih in drugih nesrečah. Zagotavljali bomo strokovno
podporo drugim evropskim projektom.
9 ODPRAVLJANJE POSLEDIC NESREČ TER ZAGOTAVLJANJE FINANČNIH
IN DRUGIH SREDSTEV ZA VARSTVO PRED NARAVNIMI IN DRUGIMI NESREČAMI
9.1 Ocenjevanje škode in odpravljanje neposrednih posledic
naravnih in drugih nesreč
Škodo, nastalo v naravnih in drugih nesrečah, bodo ocenjevali
usposobljenimi cenilci po predpisani metodologiji in ob rednem vzdrževanju ter
nadgrajevanju aplikacije AJDA. Izpopolnjena bo metodologija za ocenjevanje
škode, ki jo povzročijo naravne in druge nesreče, po kateri je mogoče
zagotoviti državno pomoč. Pri tem se bodo upoštevale rešitve, ki veljajo v EU.
Prednostno se bo razvijala informacijska podpora sistema ocenjevanja škode v
kmetijstvu in na stvareh, vključno z ocenjevanjem škode na objektih in območjih
kulturne dediščine. Nadaljevalo se bo usposabljanje komisij za ocenjevanje
škode in ocenjevanje poškodovanosti objektov ter zagotavljale razmere za
njihovo delo. Uveden bo sistem izdajanja potrdil o usposobljenosti cenilcev na
vseh ravneh.
Na podlagi dosedanjih izkušenj bomo proučili možnost
uveljavitve enotnega sistema organizacije, odgovornosti in obveznosti pri
odpravljanju posledic naravnih in drugih nesreč.
Oblikovali bomo merila in določili pogoje za dajanje državne
pomoči po vrstah, ukrepih in višini ob različnih nesrečah, ki bodo zagotavljali
enako obravnavo fizičnih in pravnih oseb ob različnih vrstah nesreč. Prav tako
bomo uredili način zbiranja podatkov in vrste opravičljivih interventnih
stroškov (stroškov intervencij ob velikih nesrečah).
Proučili bomo normativno in drugo ureditev postopkov za
urejanje tehnične, gradbene in druge dokumentacije za izvajanje neposredne
sanacije pri odpravi posledic velikih nesreč. Če bo treba, bomo predlagali
spremembe in dopolnitve, ki bodo poenostavile postopke, zlasti pa skrajšale čas
med nesrečo in začetkom trajne sanacije ter hkrati zagotavljale racionalne in
ekonomsko učinkovite ter sprejemljive rešitve. Ob večjih nesrečah, v katerih bo
nastala škoda na objektih, bo predvidoma uveljavljeno delovanje enotne
svetovalne službe, ki bo olajšala odpravo posledic nesreče. V gozdarstvu bodo
pripravljeni načrti sanacije za odpravljanje posledic naravnih ujm, požarov,
nevarnih bolezni in škodljivcev na gozdnem drevju, ko je prizadetih več občin
in regij.
9.2 Zagotavljanje finančnih in drugih sredstev
Do leta 2022 se bodo
zagotavljala sredstva za izvajanje temeljnih nalog zaščite, reševanja in
pomoči, določenih z Zakonom o varstvu pred naravnimi in drugimi nesrečami na
lokalni, regijski in državni ravni, da se za delovanje sistema ne bodo
zmanjšale materialne podlage. Na državni ravni večino teh nalog izvaja URSZR v
naslednjem obsegu:


 

v tisoč EUR


2016

2017

2018

2019

2020

2021

2022


35.327

33.786

33.649

36.999

38.109

39.633

41.218


Najpomembnejši programi, ki se bodo
izvajali v obravnavanem srednjeročnem obdobju v pristojnosti URSZR, bodo:
-       
zagotavljanje delovanja informacijsko-komunikacijskega sistema zaščite
in reševanja, znotraj katerega se zagotavljata tudi nakup siren javnega alarmiranja
in posodobitev centrov za obveščanje, s čimer se program zaradi omejenih
proračunskih možnosti od leta 2011, ki je določeno z Zakonom o varstvu pred
naravnimi in drugimi nesrečami, podaljšuje do leta 2022. Deloma se bo znotraj
evropske kohezijske politike nakup siren zagotavljal iz sredstev kohezijskega
sklada.


 

 

 

 

 

 

 

v tisoč EUR


 

2016

2017

2018

2019

2020

2021

2022


Proračun

0

12

4.597

2.562

2.664

2.771

2.882


Kohezija

0

1.499

 

 

 

 

 


Skupaj

0

1.511

4.597

2.562

2.664

2.771

2.882


-       
oblikovanje državnih rezerv in opremljanje enot za zaščito, reševanje in
pomoč:


 

 

 

 

 

 

 

v tisoč EUR


 

2016

2017

2018

2019

2020

2021

2022


Proračun

520

897

1.599

579

602

626

651


Požarni sklad

914

941

979

1018

1059

1101

1145


Skupaj

1.434

1.838

2.578

1.597

1.661

1.727

1.797


-       
dograditev enot za usposabljanje na področju zaščite in reševanja v
Sežani in Pekrah:


 

 

 

 

 

 

 

v tisoč EUR


 

2016

2017

2018

2019

2020

2021

2022


Proračun

240

100

100

267

278

289

300


Požarni sklad

110

113

117

122

127

132

137


Skupaj

350

213

217

389

405

421

438


Največje težave bodo pri sredstvih
za zagotavljanje pripravljenosti in delovanje sistema v občinah, ki so temelj
sistema varstva pred nesrečami, če bo prišlo do nadaljnjega zaostrovanja in
podaljševanja gospodarske recesije. Leta 2016 naj bi predvidoma ta sredstva v
vseh občinah ostala na ravni leta 2015 in se gibala okoli 48 milijonov evrov,
kar je bila tudi poraba občin za ta namen. Za nadaljnje izpopolnjevanje ter
izboljšanje pripravljenosti in delovanja sil za ZRP bi morala v naslednjih
letih ta sredstva postopoma naraščati.
V obdobju, ki ga obsega ta program, si bomo prizadevali, da
se proračunska sredstva na državni in lokalni ravni za programe varstva pred
naravnimi in drugimi nesrečami ne bodo zmanjševala, temveč se bodo ti viri
ustrezno povečali, za kar bodo pripravljeni predlogi, ki bi jih bilo treba
umestiti v ustrezne zakonske in podzakonske akte.
Temeljnih meril za zbiranje, razdeljevanje in porabo sredstev
požarne takse ne bomo spreminjali, spremeniti oziroma dopolniti pa bo treba
merila za delitev požarne takse občinam, na podlagi novih ali posodobljenih
ocen ogroženosti (tveganj). Od skupnih sredstev požarne takse bo 70 odstotkov,
ki jih prejemajo občine, še naprej namenjenih investicijski porabi, da se tako
načrtno nadaljujeta posodabljanje in nadomeščanje gasilske zaščitne in
reševalne opreme ter vozil.
Sredstva požarnega sklada na državni ravni se bodo namenjala
tudi za zahtevnejšo in specialno opremo za delovanje gasilskih enot pri
opravljanju nalog zaščite, reševanja in pomoči ob posebnih ali aktualnih vrstah
nesreč (gasilske lestve – platforme, čolni itn.) ter pri nakupu opreme, vozil
ter gradnji vadbenih objektov za zahtevnejše oblike usposabljanja gasilcev v
Izobraževalnem centru za zaščito in reševanje RS.
Pri sofinanciranju nalog na področju zaščite, reševanja in
pomoči bomo upoštevali spremembe v organiziranosti, ogroženosti in
opremljenosti posameznih služb in sestav, bistveno povečano število nesreč
enake vrste ter nove naloge, ki jih bodo te enote ali službe začele opravljati.
Prizadevali si bomo, da se za uresničevanje posameznih
projektov zagotovi sofinanciranje iz evropskih skladov.
Še naprej si bomo prizadevali, da se v sistemu financiranja
občin iz proračuna določijo in upoštevajo merila, zlasti glede ogroženosti
zaradi naravnih in drugih nesreč, ki vplivajo na obseg nalog in s tem tudi
obveznosti občin pri financiranju nalog varstva pred naravnimi in drugimi
nesrečami iz občinske pristojnosti.
Za zmanjšanje potresne nevarnosti in s tem posledic učinkov
potresa je treba sprejeti in začeti uresničevati program protipotresne sanacije
stanovanjskih in pomembnih javnih objektov vzgoje in izobraževanja, varstva
otrok, nege posebnih skupin prebivalstva, zdravstva in drugih javnih
dejavnosti, industrijskih in infrastrukturnih objektov.
Nujno je tudi ozaveščanje in izobraževanje prebivalcev o
potrebnosti strokovnih pristopov k prenovi objektov, ki bi lahko poslabšali
potresno varnost.
Skladno z rastjo proračunskih sredstev bomo nadaljevali
vsakoletne razpise sofinanciranja za izenačevanje opremljenosti gasilske in
drugih reševalnih služb med občinami, ki imajo slabše razvojne oziroma
materialne možnosti, da bi tako dosegli do največ 40-odstotno sofinanciranje
nakupa gasilske in druge zaščitne ter reševalne opreme glede na nabavno
vrednost z davkom na dodano vrednost.
V občinah zahodno in južno od črte
Bovec–Tolmin–Postojna–Ilirska Bistrica bomo nadaljevali program za izboljšanja
priprav za varstvo pred požari v naravnem okolju, ki poleg organizacijske
krepitve gasilstva obsega nakup ali sofinanciranje nakupa tipizirane in s
kategorizacijo usklajene gasilske zaščitne in reševalne opreme, namenske opreme
za gašenje požarov v naravnem okolju ter osebne in skupne zaščitne opreme za to
vrsto nesreč. Poskrbeli bomo za zagotavljanje rezerv potrošnih sredstev in
osnovne opreme za gašenje požarov v naravnem okolju. Program obsega tudi
širjenje videonadzora in informacijsko-komunikacijskih sistemov in naprav ter
druge aktivnosti, neposredno povezane z varstvom pred požari v naravnem okolju.
Enako se bodo kot program državnega pomena nadaljevale
aktivnosti za zagotovitev posebne opreme in sredstev, posebnega namenskega
plovila, komunikacijskih in drugih sredstev, organizacijskih ter drugih
rešitev, nujnih za nadaljnje vzpostavljanje ustrezne službe, sposobne za
ukrepanje ob nesrečah oziroma nenadnem onesnaženju morja z naftnimi derivati in
drugimi nevarnimi snovmi na celotnem akvatoriju. Zmogljivosti naj bi
zadostovale za obvladovanje izpusta do 15 ton. Izvajanje tega programa oziroma
sodelovanje pri njem se bo tudi v prihodnje usklajevalo s službami državnih
organov, ki delujejo na morju.
10 MEDNARODNO SODELOVANJE
Tudi v prihodnjem obdobju bomo izboljševali krepili glavne
oblike mednarodnega sodelovanja, predvsem z dejavnostmi za preprečevanje
nevarnosti in nesreč, z medsebojnim obveščanjem o nevarnostih ter posledicah
naravnih in drugih nesreč, s podporo pri razvijanju in izboljšanju
pripravljenosti držav za obvladovanje nesreč ter z medsebojno pomočjo ob večjih
nesrečah.
Temeljna usmeritev bo zagotavljanje prispevka Republike
Slovenije k razvoju sistemov za obvladovanje naravnih in drugih nesreč v
regiji, predvsem v sodelovanju s sosednjimi državami in v Jugovzhodni Evropi.
Prizadevali si bomo za izboljšanje mehanizma civilne zaščite EU in za aktivno
vlogo v mednarodnih organizacijah ter širšem mednarodnem okolju. Pri delovanju
v posameznih mednarodnih okvirih se bodo upoštevale te naslednje usmeritve:
-       
zagotovljena bo nadaljnja aktivna vloga Republike Slovenije v
regionalnih pobudah na področju varstva pred naravnimi in drugimi nesrečami. Za
delovanje Pobude za pripravljenost na nesreče in njihovo preprečevanje za
Jugovzhodno Evropo (DPPI SEE) bo Slovenija prispevala letno članarino ter
aktivno sodelovala pri oblikovanju smernic delovanja pobude in v skupnih projektih
ter prenosu znanja in izkušenj državam članicam pobude. V projektu
izobraževanja in usposabljanja za varstvo pred nesrečami bo prednostno izvajala
usposabljanja za različne reševalne sestave za izboljšanje operativne
pripravljenosti na nesreče v regiji JVE ter izobraževanje s področja
zmanjševanja tveganj za nesreče. Zagotovljeno bo sodelovanje v Alpski
konvenciji, in sicer v platformi za naravne nesreče, znotraj Jadransko-jonske
pobude pa pri aktivnostih na področju varstva pred gozdnimi požari;
-       
nadaljevalo se bo sodelovanje v vseh elementih mehanizma EU na področju
civilne zaščite (informacijsko-komunikacijski sistem, izboljšanje
pripravljenosti, izvajanje usposabljanj in udeležba na njih idr.), posebej pa
pri implementaciji določb mehanizma, ki se nanašajo na ocene tveganj in
zmogljivosti za obvladovanje tveganj ter na prostovoljni nabor zmogljivosti in
izvajanje sektorskih predpisov. Skladno z zmogljivostmi bomo zagotavljali
sodelovanje v mednarodnih reševalnih intervencijah mehanizma civilne zaščite EU
za pomoč državam ob večjih nesrečah;
-       
prednostno področje bosta pridobivanje in izvedba EU-projektov iz
različnih finančnih okvirov, katerih namen je: prispevati k razvoju slovenskega
sistema varstva pred nesrečami, krepitev čezmejnega sodelovanja ter podpora
državam kandidatkam in morebitnim kandidatkam ter krepitev mehanizma civilne
zaščite EU in izvajanje skupnih ukrepov na ravni EU;
-       
znotraj OZN bo poudarek na izvajanju Sendajskega okvira za zmanjšanje
tveganj nesreč za obdobje 2015–2030, ki določa štiri prednostna področja za
dosego večje odpornosti družbe na naravne nesreče. Slovenija bo nadalje
izvajala obveznosti po Konvenciji o čezmejnih učinkih industrijskih nesreč ter
po drugih konvencijah OZN ter spremljala in uresničevala smernice OZN za zagotavljanje
mednarodne reševalne pomoči. Za izboljšanje operativne pripravljenosti sil za
zaščito in reševanje se bodo nadaljevale aktivnosti za uveljavitev smernic za
zagotavljanje mednarodne reševalne pomoči;
-       
nadaljevali bomo aktivnosti na področju civilno-kriznega načrtovanja v
Natu, ki se navezujejo na področje varstva pred naravnimi in drugimi nesrečami;
-       
Center za obveščanje Republike Slovenije bo zagotavljal ustrezne
kakovostne storitve kot točka za stike za medsebojno obveščanje držav znotraj
EU, Nata, OZN, Mednarodne agencije za atomsko energijo, regionalnih pobud in
znotraj dvostranskih sporazumov o nevarnostih nesreč ali o večjih nesrečah;
-       
skladno s Strategijo sodelovanja Republike Slovenije v mednarodnih
operacijah in misijah bomo še naprej sodelovali v mednarodnih reševalnih
operacijah oziroma intervencijah na podlagi dvostranskih dogovorov oziroma prek
mednarodnih mehanizmov za usklajevanje pomoči, predvsem mehanizma civilne
zaščite EU, usklajeno s sistemom OZN za odzivanje na nesreče. Pomoč se daje na
podlagi zaprosila prizadete države in skladno s smernicami OZN, po načelih
solidarnosti in prostovoljnega dajanja pomoči, upoštevajo se potrebe prizadete
države, spoštujejo se humanitarna načela, bistvena sta takojšnje ukrepanje in
učinkovitost pomoči, ob upoštevanju zmogljivosti Republike Slovenije;
-       
spodbujali bomo raziskave in razvoj na področju podnebnih sprememb.
11 URESNIČEVANJE IN DOPOLNJEVANJE RESOLUCIJE
Uresničevanje te resolucije bo neposredno in prek pristojnih
delovnih teles spremljal Državni zbor Republike Slovenije in jo, če bo treba,
dopolnil.
Za uresničevanje te resolucije Vlada Republike Slovenije
sprejema letne načrte varstva pred naravnimi in drugimi nesrečami.
Št. 212-07/16-5/7
Ljubljana, dne 22. novembra 2016
EPA 1462-VII
Državni zbor
Republike Slovenije
dr. Milan Brglez l.r.
Predsednik