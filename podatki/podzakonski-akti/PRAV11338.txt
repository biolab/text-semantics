1. člen
Ta pravilnik določa obliko in vsebino
diplom, ki jih izdaja Fakulteta za državne in evropske študije in so javna
listina. Diplomo dobi študent/ka, ki opravi vse obveznosti po študijskem
programu za pridobitev javno veljavne izobrazbe.
2. člen
Fakulteta za državne in evropske študije
izdaja naslednje vrste diplom o pridobljeni javno veljavni izobrazbi: diplomo o
pridobljeni univerzitetni izobrazbi I. stopnje, diplomo o magisteriju II.
stopnje in diplomo o doktoratu III. stopnje ter diplomo o pridobljeni izobrazbi
po starih programih: diplomo o pridobljeni izobrazbi na specialističnem
študiju, diplomo o magisteriju znanosti in diplomo o doktoratu znanosti.
3. člen
Diploma se izdaja na posebnem, s slepim
tiskom zaščitenem papirju. Na papirju dimenzij 30,4 mm x 21,5 mm je v sredini
zgornjega dela natisnjen znak Fakultete za državne in evropske študije v zlati
barvi, v sredini spodnjega dela pa je z izbočenim slepim tiskom natisnjen grb
Slovenije z napisom fakultete.
Diplome o pridobljeni izobrazbi iz 2. člena
tega pravilnika vsebujejo: ime in priimek kandidata/ke, datum rojstva, kraj in
država rojstva, datum diplomiranja, ime študijskega programa, strokovni naslov
oziroma znanstveni naslov, ki ga študent/ka pridobi z zaključenim študijem ter
njegova okrajšava, zaporedno številko diplome, kraj in datum izdaje, pečat
Fakultete za državne in evropske študije ter podpis dekana/dekanice in
predsednika/predsednice upravnega odbora.
4. člen
Sestavni del diplome je tudi »Priloga k
diplomi«, ki vsebuje vse zakonsko zahtevane informacije. Priloga vsebuje datum
izdaje, pečat Fakultete za državne in evropske študije ter podpis
dekana/dekanice Fakultete za državne in evropske študije. Vzorci diplom o
pridobljeni dodiplomski in podiplomski izobrazbi so objavljeni v prilogi tega
pravilnika in so njegov sestavni del.
5. člen
Ta pravilnik začne veljati na dan objave na
uradni spletni strani Fakultete za državne in evropske študije in se nato
objavi še v Uradnem listu Republike Slovenije.
 
Kranj, dne 19. januarja 2012
prof.
dr. Peter Jambrek l.r.
Predsednik upravnega odbora
Fakultete za državne in evropske študije

Priloga 1: Diploma
dodiplomskega študijskega programa »Javna uprava«
Priloga 2: Diploma
magistrskega programa »Javna uprava«
Priloga 3: Diploma
magistrskega programa »Mednarodne in diplomatske študije«
Priloga 4: Diploma
doktorskega programa »Javna uprava«
Priloga 5: Diploma
specialističnega programa »Državne študije«
Priloga 6: Diploma
magistrskega programa »Državne in evropske študije«
Priloga 7: Diploma
magistrskega programa »Mednarodne, primerjalne in evropske študije«
Priloga 8: Diploma
doktorskega programa »Državne in evropske študije«