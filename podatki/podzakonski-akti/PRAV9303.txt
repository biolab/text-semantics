I. SPLOŠNE DOLOČBE
1. člen
S tem pravilnikom se določa primanjkljaj in uničenje blaga iz
naslova kala, razsipa, razbitja in okvare blaga, ki sta neločljivo povezana s
skladiščenjem, prevozom in prodajo blaga pri opravljanju cvetličarske
dejavnosti.
Običajni primanjkljaj in uničenje blaga po prvem odstavku se
ne šteje za jemanje blaga za neposlovne namene po predpisih o davku na dodano
vrednost. Pomeni najvišjo dovoljeno vrednost odpisa blaga, od katerega se ne
obračuna in ne plačuje davka na dodano vrednost.
2. člen
Ta pravilnik velja za vse pravne in fizične osebe, ki
opravljajo cvetličarsko dejavnost na pridobiten način in so registrirane oziroma
priglašene za to dejavnost po šifri standardne klasifikacije dejavnosti
G/47.761 trgovina na drobno v cvetličarnah.
3. člen
Kalo je primanjkljaj oziroma uničenje blaga, ki nastane zaradi
lastnosti blaga s sušenjem, krčenjem, izhlapevanjem in se kaže na teži, obsegu
ali površini blaga.
Razsip je primanjkljaj ali uničenje blaga, ki nastane pri ravnanju
(manipulaciji) z blagom v tekočem ali sipkem stanju.
Razbitje je primanjkljaj ali uničenje blaga, ki nastane pri ravnanju
(manipulaciji) z lomljivim blagom (steklo, porcelan, keramika ipd.).
Okvara je primanjkljaj ali uničenje blaga, ki nastane zaradi kemičnih
ali fizikalnih lastnosti blaga in ima za posledico spremembo kemičnih,
fizikalnih, funkcionalnih in estetskih lastnosti blaga.
4. člen
Primanjkljaj oziroma uničenje blaga se ugotavlja na več načinov:
-       
neposredno po nastanku primanjkljaja v procesu izdelave in predelave
blaga oziroma neposredno po nastanku primanjkljaja ali uničenja blaga pri
prevozu, skladiščenju oziroma pri prodaji blaga;
-       
pri/z izrednim popisom blaga v cvetličarni oziroma v skladišču;
-       
pri/z rednim letnim popisom blaga v cvetličarni oziroma v skladišču.
O ugotovljenem primanjkljaju oziroma uničenju blaga se obvezno
sestavi zapisnik.
5. člen
Odpis blaga zaradi primanjkljaja do maksimalne višine, ki jo
določa ta pravilnik, se šteje za odpis, od katerega se ne plačuje davka na
dodano vrednost.
Od odpisa, ki presega odpis, izračunan na podlagi maksimalnih
stopenj iz tega pravilnika, se obračunava in plača davek na dodano vrednost.
Cvetličarji evidentirajo ugotovljen primanjkljaj in uničenje blaga
v svojih knjigovodskih ali izvenknjigovodskih evidencah (odpis blaga).
II. STOPNJE OBIČAJNEGA ODPISA BLAGA
6. člen
Ob normalnih pogojih poslovanja ter ob skrbnem in strokovnem ravnanju
z blagom se v cvetličarnah šteje kot običajen odpis blaga, izračunan od nabavne
vrednosti nabavljenega blaga v določenem obračunskem obdobju po naslednjih stopnjah:


Št.

Vrsta blaga

Maksimalna
  stopnja v %


1.

lončnice

17


2.

rezano cvetje inzelenje

20


3.

suho cvetje

10


4.

porcelan, steklo, keramika

5


5.

aranžersko blago in aranžerski
  materiali

5


6.

ostalo blago in pomožni dodatni
  materiali

1


III. KONČNI DOLOČBI
7. člen
Z dnem veljave tega pravilnika preneha veljava Pravilnik o
stopnjah običajnega odpisa blaga za dejavnost cvetličarn (Uradni list RS, št.
59/99).
8. člen
Ta pravilnik začne veljati osmi dan po objavi v Uradnem listu
Republike Slovenije, uporablja pa se od 1. oktobra 2008 dalje.
Št. 192/2008 UO OZS
Ljubljana, dne 21. oktobra 2008
Predsednik upravnega odbora OZS
Štefan Pavlinjek l.r.