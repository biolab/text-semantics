I. SPLOŠNE DOLOČBE
1. člen
Ta pravilnik ureja način razpolaganja z
darili, vodenje in vsebino seznama daril, ki jih v zvezi z opravljanjem
funkcije prejemajo funkcionarji, ter druga izvedbena vprašanja v zvezi s
prepovedmi, omejitvami in dolžnostmi funkcionarjev pri sprejemanju daril.
2. člen
Pojmi, uporabljeni v tem pravilniku, imajo
za potrebe tega pravilnika naslednji pomen:
1.    
darilo je stvar, pravica ali storitev, ki jo je mogoče finančno
ovrednotiti,
2.    
protokolarna darila so darila funkcionarjem, ki jih podarijo
predstavniki drugih državnih organov, drugih držav in mednarodnih organizacij
ter institucij ob obiskih, gostovanjih ali drugih priložnostih ter druga
darila, dana v podobnih okoliščinah,
3.    
priložnostna darila manjše vrednosti so darila, dana ob posebnih
priložnostih, ki ne presegajo vrednosti 75 EUR in katerih skupna vrednost v
posameznem letu ne presega 150 EUR, če so prejeta od iste osebe. V nobenem
primeru se kot darilo manjše vrednosti ne sme sprejeti denarja, vrednostnih
papirjev ali dragocenih kovin,
4.    
darila zanemarljive vrednosti so darila, katerih vrednost ne presega 25
EUR,
5.    
vrednost darila je tržna cena darila oziroma razlika med tržno in
plačano ceno darila,
6.    
organ je državni organ, organ lokalne skupnosti oziroma organizacija, v
kateri funkcionar opravlja svojo funkcijo,
7.    
seznam daril je po časovnem zaporedju vodena zbirka obrazcev za evidentiranje
prejetega darila funkcionarja,
8.    
darilo, ki je ali bi lahko vplivalo na objektivno in nepristransko
opravljanje funkcije funkcionarja, je lahko darilo:
-  
ki je bilo dano v kratkem časovnem obdobju pred ali po odločitvi organa,
s katero je ta odločil o pravici ali obveznosti darovalca ali njegovih
družinskih članov,
-  
katerega vrsta, oblika ali vrednost znatno odstopa od okoliščin
izročitve darila;
-  
podarjeno s strani darovalca, ki z organom ima ali vzpostavlja poslovne
stike.
II. PREPOVEDI IN OMEJITVE SPREJEMANJA DARIL
3. člen
(1) Funkcionar ne sme sprejemati daril
ali drugih koristi v zvezi z opravljanjem funkcije, razen protokolarnih daril
in priložnostnih daril manjše vrednosti.
(2) Ne glede na njihovo vrednost
funkcionar ne sme sprejemati daril, ki so ali bi lahko vplivala na objektivno
in nepristransko opravljanje njegove funkcije.
(3) Funkcionar ne sme sprejeti darila
v zvezi z opravljanjem funkcije, niti darila zanemarljive vrednosti:
-      
če bi izročitev oziroma sprejem takšnega darila pomenila kaznivo dejanje,
-      
če je to prepovedano z drugim zakonom ali na njegovi podlagi izdanimi
predpisi, ali
-      
če bi bil njegov sprejem v nasprotju z etičnimi standardi, ki veljajo za
posamezne vrste funkcionarjev.
(4) Darilo iz prejšnjega odstavka ne
more postati last funkcionarja ali organa in ga je potrebno zavrniti, vrniti
darovalcu oziroma z njim ravnati v skladu s predpisi.
(5) Prepovedi in omejitve iz tega
člena veljajo tudi v primerih, če bi se darilo v zvezi z opravljanjem funkcije
funkcionarja izročilo njegovim družinskim članom.
(6) Za darilo v zvezi z opravljanjem
funkcije se ne šteje darilo simbolnega pomena, ki se tradicionalno izroča ob
določenih dogodkih (plakete, značke, zastavice).
III. RAVNANJE V PRIMERU SPREJEMA DARILA
4. člen
(1) Funkcionar mora v primeru sprejema
darila, takoj, ko je to mogoče, izpolniti obrazec za evidentiranje prejetega
darila in ga izpolnjenega izročiti organu, v katerem opravlja funkcijo.
(2) Funkcionar mora v obrazec vpisati
naslednje podatke:
-      
svoje ime in priimek in funkcijo, ki jo opravlja,
-      
ime, priimek in naslov darovalca oziroma naziv in sedež pravne osebe ali
organa, če je bilo darilo dano v imenu pravne osebe ali organa,
-      
datum sprejema darila,
-      
navedbo, ali gre za protokolarno ali priložnostno darilo,
-      
vrsto in vrednost darila ter navedbo, na kakšen način se je določila
vrednost darila,
-      
razloge za izročitev darila oziroma okoliščine, v katerih je darilo
dano,
-      
navedbo ali je darilo postal last funkcionarja ali države, lokalne
skupnosti oziroma organizacije, v kateri funkcionar opravlja svojo funkcijo,
-      
skupno vrednost daril, ki jih je funkcionar že prejel od istega
darovalca v koledarskem letu,
-      
datum izpolnitve obrazca,
-      
podpis funkcionarja.
(3) Če darilo sprejme družinski član
funkcionarja, je funkcionar dolžan izpolniti obrazec in ga izročiti osebi,
zadolženi za vodenje seznama pri organu, kjer funkcionar opravlja funkcijo.
(4) V seznam daril se ne vpisujejo
darila zanemarljive vrednosti.
(5) Protokolarna darila in
priložnostna darila, ki postanejo last države, lokalne skupnosti oziroma organizacije,
v kateri funkcionar opravlja svojo funkcijo, mora funkcionar takoj po prejemu,
oziroma takoj, ko je to mogoče, izročiti osebi, ki je zadolžena za vodenje
seznama daril pri organu, kjer funkcionar opravlja funkcijo.
(6) O izročitvi obrazca o
evidentiranju prejetega darila ali izročitvi darila organu, kjer funkcionar
opravlja funkcijo, se funkcionarju na njegovo zahtevo izda pisno potrdilo.
(7) V skladu s tem členom je dolžan
ravnati funkcionar tudi v primeru, če ugotovi, da je od iste osebe prejel
toliko daril zanemarljive vrednosti, da njihova skupna vrednost v posameznem
koledarskem letu presega 75 EUR.
5. člen
(1) Organ v katerem funkcionar
opravlja funkcijo, opremi izpolnjen obrazec z zaporedno številko in ga vloži v
seznam daril.
(2) Organ je dolžan poskrbeti, da se
darilo, ki je postalo last države, lokalne skupnosti oziroma organizacije, v
kateri funkcionar opravlja svojo funkcijo, evidentira v ustrezni evidenci in
poskrbi za pravilno uporabo, hrambo in morebitno zavarovanje tega darila.
(3) Kolikor vrednosti darila ne določi
funkcionar, je to dolžan storiti organ.
(4) Če je darilo takšno, da se ne da
določiti njegove tržne vrednosti, se vrednost določi po nestrokovni oceni funkcionarja
ali osebe, ki vodi seznam daril.
(5) Če je darilo umetniško delo ali
stvar, ki predstavlja zgodovinsko vrednost ali drugo vrednost, ki se je ne da
oceniti po tržnih merilih, se vrednost darila določi na podlagi ocene
strokovnjaka.
6. člen
(1) Način razpolaganja z darilom, ki
je postalo last države oziroma lokalne skupnosti, določi predstojnik organa, v
katerem funkcionar, ki je sprejel darilo, opravlja funkcijo. Kolikor je darilo
sprejel predstojnik organa, način uporabe darila določi njegov namestnik.
(2) Če se po prejemu priložnostnega
darila, ki je postalo last države oziroma lokalne skupnosti, ugotovi, da glede
na svoje lastnosti ni primerno za uporabo ali hrambo, se darilo odstopi
organizaciji, ki je pooblaščena za proizvodnjo ali promet s takšnimi stvarmi
ali humanitarni organizaciji.
(3) O predaji darila je organ dolžan
pridobiti potrdilo s strani prejemnika darila in ga vložiti v seznam daril.
7. člen
Če funkcionar prejme darilo po pošti ali na
drug posreden način, to dejstvo navede v obrazcu za evidentiranje prejetega
darila. V tem primeru v obrazec vpiše podatke, ki so mu ob prejemu darila
znani.
8. člen
V primeru, da je funkcionarju ponujeno
darilo v zvezi z opravljanjem službe v obliki storitve, pa ne gre za darilo
manjše vrednosti, funkcionar tovrstne storitve ne sme sprejeti.
IV. VODENJE SEZNAMA DARIL
9. člen
(1) Seznam daril predstavljajo z
zaporedno številko označeni in po časovnem zaporedju vodeni izpolnjeni obrazci
za evidentiranje prejetega darila funkcionarja in potrdila o prevzemu daril
drugih subjektov iz tretjega odstavka 6. člena tega pravilnika.
(2) Seznami daril se vodijo za časovno
obdobje koledarskega leta.
(3) Vsak funkcionar ima pravico do
vpogleda v seznam daril glede podatkov, ki se nanašajo nanj.
10. člen
(1) V vsakem organu se določi eno ali
več oseb, ki so odgovorne za pravilno vodenje seznama daril.
(2) Osebo iz prejšnjega odstavka
določi predstojnik organa oziroma poslovodni organ osebe javnega prava.
(3) Če oseba iz prvega odstavka tega
člena dvomi v resničnost podatkov, ki se vpisujejo v seznam daril, je dolžna v
okviru možnosti ugotoviti, ali so navedeni podatki resnični. Če ugotovi, da so
podatki iz obrazca neresnični oziroma da ne gre za darilo manjše vrednosti,
mora o tem obvestiti funkcionarja in predstojnika organa oziroma poslovodni
organ osebe javnega prava.
(4) Če oseba iz prvega odstavka tega
člena ugotovi, da je prišlo do kršitve pri posredovanju podatkov v seznam daril
oziroma drugih določb tega pravilnika v zvezi z ravnanjem s prejetimi darili,
je o tem dolžna obvestiti pristojno osebo organa oziroma poslovodni organ osebe
javnega prava.
V. NADZOR
11. člen
(1) Notranji nadzor nad izvajanjem
določb tega pravilnika izvajajo predstojniki organov, v katerih funkcionarji
opravljajo svojo funkcijo. Za nadzor lahko predstojniki organov pooblastijo tudi
drugo osebo.
(2) Zunanji nadzor nad izvrševanjem
določb tega pravilnika izvaja komisija za preprečevanje korupcije v skladu s
pooblastili, ki so določena v zakonu o integriteti in preprečevanju korupcije.

Priloga:
Obrazec za prijavo prejetega darila funkcionarja

Pravilnik o omejitvah in dolžnostih
funkcionarjev v zvezi s sprejemanjem daril (Uradni list RS, št. 53/10)
vsebuje naslednji končni določbi:
»VI. KONČNI DOLOČBI
12. člen
Obrazec za evidentiranje prejetega darila
funkcionarja je sestavni del tega pravilnika.
13. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o omejitvah
in dolžnostih funkcionarjev v zvezi s sprejemanjem daril (Uradni list RS, št. 73/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.