I.
Državni zbor ugotavlja, da se pobudi za razpis zakonodajnega
referenduma o Zakonu o spremembah in dopolnitvah Zakona o nalezljivih boleznih
(ZNB-D, EPA 129-IX), nanašata na zakon iz četrte alineje drugega odstavka 90.
člena Ustave Republike Slovenije (Uradni list RS, št. 33/91-I, 42/97, 66/00,
24/03, 69/04, 68/06, 47/13, 75/16 in 92/21), zato zakonodajnega referenduma o
zakonu ni dopustno razpisati.
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 7. izredni seji 29. 6. 2022 sprejel Zakon
o spremembah in dopolnitvah Zakona o nalezljivih boleznih (ZNB-D, EPA 129-IX; v
nadaljnjem besedilu: ZNB-D). Državni svet glede navedenega zakona na podlagi
tretje alineje prvega odstavka 97. člena Ustave Republike Slovenije (Uradni
list RS, št. 33/91-I, 42/97, 66/00, 24/03, 69/04, 68/06, 47/13, 75/16 in 92/21;
v nadaljnjem besedilu: Ustava) ni zahteval, da naj Državni zbor pred
razglasitvijo navedenega zakona o njem še enkrat odloča.
Ljudska koalicija, za njo Društvo za zaščito človeka in
njegovih pravic, Regentova ulica 6, 2000 Maribor, z zakonitim zastopnikom
Dragutinom Feketejem, in skupina volivcev so dne 5. 7. 2022 vložili Pobudo
volivcem za razpis zakonodajnega referenduma. Referendumsko vprašanje se glasi:
»Ali ste za to, da se uveljavi Zakon o spremembah in dopolnitvah Zakona o
nalezljivih boleznih, ki ga je sprejel Državni zbor RS na seji dne 29. 6.
2022?«.
Združenje v Gibanju OPS-Osveščeni Prebivalci Slovenije, Ruska
ulica 2, 1000 Ljubljana, z začasnim predsednikom Ladislavom Troho, in skupina
volivcev so dne 6. 7. 2022 vložili Pobudo za razpis zakonodajnega referenduma.
Referendumsko vprašanje se glasi: »Ali ste za to, da se uveljavi Zakon o
spremembah in dopolnitvah Zakona nalezljivih boleznih (ZNB-D), ki ga je sprejel
Državni zbor Republike Slovenije na 7. izredni seji, 29. 6. 2022?«.
24. 5. 2013 je Državni zbor sprejel Ustavni zakon o
spremembah 90., 97. in 99. člena Ustave Republike Slovenije (Uradni list RS,
št. 47/13; v nadaljnjem besedilu: Ustavni zakon). Spremenjeni 90. člen Ustave
določa, da referenduma ni dopustno razpisati o zakonih, ki odpravljajo
protiustavnost na področju človekovih pravic in temeljnih svoboščin ali drugo
protiustavnost. Pred spremembo Ustava ni določala izrecne prepovedi razpisa
referenduma o posameznih vprašanjih, ki se urejajo z zakonom. Le Zakon o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI) je v
21. členu pooblaščal Državni zbor, da je zahteval, če je menil, da bi z
odložitvijo uveljavitve zakona ali zaradi zavrnitve zakona lahko nastale
protiustavne posledice, naj o tem odloči Ustavno sodišče. Spremenjeni drugi
odstavek 90. člena Ustave določa, da referenduma ni dopustno razpisati o:
1.     
zakonih o nujnih ukrepih za zagotovitev obrambe države, varnosti ali
odprave posledic naravnih nesreč,
2.     
zakonih o davkih, carinah in drugih obveznih dajatvah ter o zakonu, ki
se sprejema za izvrševanje državnega proračuna,
3.     
zakonih o ratifikaciji mednarodnih pogodb,
4.     
zakonih, ki odpravljajo protiustavnost na področju človekovih pravic in
temeljnih svoboščin ali drugo protiustavnost.
Že Ustavni zakon je določil, da se do uskladitve ZRLI
smiselno uporablja tako, da Ustavno sodišče odloči v sporu med pobudnikom in
Državnim zborom, ki zavrne razpis referenduma o zakonu. Po novi ustavni
ureditvi se namreč Državni zbor ne more obrniti na Ustavno sodišče po presojo,
ali je referendum dopusten ali ne, ampak mora sam presoditi o nedopustnosti
referenduma. Če ne zavrne razpisa referenduma, tega ne more nihče več
preprečiti. Državni zbor ima na voljo dve možnosti: lahko sprejme odločitev, da
referenduma ne razpiše, ker ni ustavno dopusten, lahko pa ne stori nič in
razpiše referendum. Rok za uskladitev ZRLI z Ustavnim zakonom je potekel 24.
maja 2014. Poleg tega je Ustavno sodišče v odločbi št. U-I-191/17 z dne 25. 1.
2018 ugotovilo, da je ZRLI v neskladju z Ustavo v delu, ki ureja referendumski
spor. Rok za uskladitev ZRLI z odločbo Ustavnega sodišča je potekel 2.
februarja 2019. Zato je Državni zbor leta 2020 na predlog Vlade sprejel Zakon o
spremembah in dopolnitvi Zakona o referendumu in o ljudski iniciativi (Uradni
list RS, št. 52/20; v nadaljnjem besedilu: ZRLI-E), ki sicer pomeni le delno
uskladitev z Ustavnim zakonom, in sicer v delu, ki zahteva ureditev postopka v
Državnem zboru in sodnega varstva pravice do glasovanja na referendumu (90.
člen Ustave) v primeru zakonov, ki so izvzeti iz zakonodajnega referenduma
(nedopustnost referenduma). Le delna uskladitev z Ustavnim zakonom je bila
predlagana zaradi epidemije nalezljive bolezni COVID-19.
ZRLI-E je uredil dva posebna postopka za presojo in odločanje
Državnega zbora o nedopustnosti referenduma. Razlikujeta se glede na to, ali
gre za presojo nedopustnosti referenduma o zakonih iz prve alineje drugega
odstavka 90. člena Ustave ali iz druge, tretje in četrte alineje drugega
odstavka 90. člena Ustave. Postopek presoje in odločanja o dopustnosti
referenduma iz prve alineje drugega odstavka 90. člena ureja 21.a člen ZRLI, za
zakone iz druge, tretje in četrte alineje tega člena (o davčnih, proračunskih
in ratifikacijskih zakonih ter o zakonih, ki odpravljajo protiustavnost) pa 21.
člen ZRLI.
Postopek presoje dopustnosti referenduma torej opravljata
Državni zbor in Ustavno sodišče. Državni zbor, ki je pristojen za razpis
referenduma, mora najprej oceniti, ali je zakonodajni referendum ustavno sploh
dopusten (predhodna presoja dopustnosti referenduma). Upoštevati je namreč
treba, da lahko razpiše referendum o zakonu, če je prepričan o njegovi ustavni
dopustnosti. Če ugotovi, da ta ni ustavno dopusten, njegov razpis zavrne.
V zvezi z ZNB-D se zastavlja vprašanje, ali gre z vidika
materialnega kriterija za zakon, ki ga je mogoče uvrstiti v eno izmed navedenih
kategorij Ustavnega zakona, za katero velja prepoved referendumskega odločanja.
Upoštevaje ureditev prepovedi zakonodajnega referenduma in ustavnosodno prakso
kot tudi gradiva iz ustavnorevizijskega postopka za spremembo 90. člena Ustave
Državni zbor ugotavlja, da ZNB-D izpolnjuje pogoje, predpisane za izključitev
zakonodajnega referenduma o njem po četrti alineji drugega odstavka 90. člena Ustave.
Referendum je oblika neposrednega odločanja volivcev o
Ustavi, zakonu ali drugem pravnem aktu ali o drugem vprašanju, ki je pomembno
za družbeno skupnost. Referendum in ljudska iniciativa sta obliki neposredne
demokracije. Z izrazom referendum označujemo obliko neposrednega odločanja
volivcev o Ustavi, zakonih ali drugem pravnem aktu in o drugih pomembnih
družbenih vprašanjih. Gre za pravico vseh državljanov z volilno pravico, da
neposredno sodelujejo pri upravljanju javnih zadev (3. in 44. člen Ustave)
tako, da z glasovanjem odločijo o posameznem pravnem aktu zakonodajnega telesa.
Ureditev zakonodajnega referenduma v 90. členu Ustave je bila pred njeno
spremembo leta 2013 pomanjkljiva, nedorečena in neustrezna. Ustava prvotno ni
določala oblik zakonodajnega referenduma, temveč je izbiro med različnimi
vrstami referenduma prepustila zakonodajalcu. Referendum je bil opredeljen
precej široko in dokaj ohlapno. Ustava ni določala nobenih izrecnih omejitev
vprašanj, o katerih je bilo mogoče odločati na referendumu, saj je v prvem
odstavku 90. člena predpisala, da lahko Državni zbor razpiše referendum o
vprašanjih, ki se urejajo z zakonom. Ustavna ureditev zakonodajnega referenduma
je bila zato eno najbolj spornih vprašanj. Relativno široka in enostavna dostopnost
do referenduma kot tudi pomanjkljiva normativna ureditev sta omogočili njegovo
uporabo kot tudi zlorabo za dosego ozkih političnih in strankarskih interesov
ter tudi ciljev posameznih interesnih skupin. Zato se je v strokovni kot tudi
širši družbeni javnosti vzpostavilo soglasje, da bi pod določenimi pogoji in ob
ustreznem ustavnosodnem varstvu lahko omejili predmet referendumskega
odločanja. Prepovedi referendumskega odločanja so zato namenjene preprečitvi
tega, da bi bil na referendumu zakon zavrnjen, saj bi lahko bila zavrnitev
uveljavitve zakona resna, protiustavna ovira za delovanje države in
izpolnjevanje njenih pozitivnih obveznosti. Pa tudi referendumski postopki
lahko izvedbo v zakonu vsebovane materije ovirajo in podaljšajo oziroma
odložijo. Četrta alineja drugega odstavka 90. člena Ustave se zato nanaša tudi
na zakone, ki odpravljajo protiustavnost na področju človekovih pravic in
temeljnih svoboščin ali drugo protiustavnost.
Nova ureditev zagotavlja jasen, določen in pregleden
referendumski postopek, ustvarja pogoje za hitrejše dokončanje zakonodajnega
postopka in vnaša predvidljivost v referendumski postopek ter s tem izboljšuje
položaj zainteresiranih subjektov (pobudnikov in predlagateljev referenduma ter
tudi Državnega zbora), hkrati pa z izključitvijo referenduma v vnaprej
določenih primerih učinkovito varuje pomembne ustavne dobrine, ki bi bile
zaradi njegove izvedbe ogrožene. Izrecna določitev zakonov, o katerih razpis
referenduma ni dopusten, odpravlja tudi nevarnosti arbitrarne presoje
dopustnosti referenduma, saj postavlja jasnejše kriterije za to presojo in
hkrati potencialnim predlagateljem jasno pove, kdaj referendum ni dopusten. V
novi ustavni ureditvi referenduma je zato v primeru, ko zakonodajalec odpravlja
protiustavnost in izvršuje odločbo Ustavnega sodišča, pravica do referenduma
tudi že vnaprej izključena. Tehtanje med pravico do referenduma in drugo
ustavno vrednoto, ki se uresničuje z zakonom, ki implementira odločbo Ustavnega
sodišča, je tu opravil že ustavodajalec. Pri tem je dal absolutno prednost
spoštovanju odločb Ustavnega sodišča in sodb Evropskega sodišča za človekove
pravice ter ustavnim vrednotam, ki jih take odločbe varujejo.
Cilj ZNB-D je odpraviti protiustavnosti 39. člena ZNB, ki jih
je ugotovilo Ustavno sodišče z odločbama št. U-I-79/20-24 z dne 13. 5. 2021 in
št. U-I-155/20 z dne 7. 10. 2021. Z uveljavitvijo zakona bodo tako odpravljene
ugotovljene protiustavnosti, Državni zbor pa bo s tem izpolnil ustavnopravne
obveznosti, ki izhajajo iz navedenih odločb. Namen zakona je vzpostavitev
ustrezne in z ustavo skladne pravne podlage za izpolnjevanje pozitivne
obveznosti države, da varuje pravico do življenja (17. člen Ustave), pravico do
telesne in duševne celovitosti (35. člen Ustave) in pravico do zdravstvenega varstva
(prvi odstavek 51. člena Ustave), ob hkratni vzpostavitvi ustreznih varoval, s
katerimi se preprečuje prekomeren poseg v druge ustavno varovane človekove
pravice in temeljne svoboščine, zlasti svobodo gibanja, pravico do zbiranja in
združevanja, svobodo dela in svobodno gospodarsko pobudo. Pri oblikovanju
glavnih rešitev je zakonodajalec sledil predvsem:
1.     
načelu sorazmernosti, kar pomeni, da zakon ne posega prekomerno v
pravice posameznika in da se za varstvo prebivalstva pred nalezljivimi
boleznimi sprejemajo sorazmerni ukrepi glede na oceno tveganja;
2.     
načelu delitve oblasti, saj iz omenjenih odločb Ustavnega sodišča
izhaja, da je zakonodajalec z dosedanjo ureditvijo dajal izvršilni veji oblasti
preširoko polje proste presoje pri odločanju o ukrepih iz 2., 3. in 4. točke
prvega odstavka 39. člena ZNB. Spremenjeni 39. člen ZNB v celoti naslavlja
ustavno problematične vidike dosedanje zakonske ureditev in bistveno zoži polje
proste presoje Vlade pri sprejemanju morebitnih omejitvenih ukrepov. Poleg tega
uvaja poseben način parlamentarnega nadzora nad ukrepi, ki je intenzivnejši in
strožji v odvisnosti od trajanja po vsebini istega ukrepa;
3.     
načelu zakonitosti, ki terja, da morajo biti zakoni skladni z Ustavo,
podzakonski akti, ki jih za izvajanje ukrepov iz 39. člena ZNB sprejema Vlada,
pa v skladu z Ustavo in zakonom, oziroma da mora imeti podzakonski akt Vlade za
izvajanje ukrepov iz 39. člena ZNB zakonsko podlago za izdajo in odreditev
vsakega ukrepa.
Državni zbor je z ZNB-D uredil samó odpravo protiustavnosti,
poleg tega pa le nekatera z odpravo protiustavnosti povezana vprašanja. ZNB-D
torej razen odprave protiustavnosti 39. člena ZNB ne ureja druge zakonske
materije, ki jo sicer ureja ZNB, ki z odpravo protiustavnosti ni povezana. Ne
glede na to Državni zbor opozarja, da bo pravna ureditev iz spremenjenega 39.
člena ZNB uporabljiva tako v primeru nalezljive bolezni COVID-19 kot tudi v
primeru pojava do sedaj neznanih nalezljivih bolezni. Spremenjeni 39. člen ZNB
opredeljuje situacije, v katerih je dopustno, da Vlada na predlog ministra,
pristojnega za zdravje, ali ministra in Nacionalnega inštituta za javno zdravje
z uredbo odredi strožje ukrepe, kadar drugi ukrepi, določeni z ZNB, ne
zadoščajo ali ne bodo zadoščali za zagotavljanje zadostnega varstva pred širjenjem
oziroma preprečevanjem nalezljivih bolezni ter varovanje zdravja in življenja
ljudi. 39. člen ZNB določa vrste in obseg ukrepov, pogoje in postopek za uvedbo
ter podaljševanje ukrepov in maksimalno trajanje uvedenih ukrepov. Ukrepi se
odrejajo postopoma, na kaskaden način, in sicer na podlagi intenzivnosti
njihovega poseganja v človekove pravice in temeljne svoboščine. Ostale določbe
ZNB-D so, kot že omenjeno, s spremenjenim 39. členom povezane. 39.a člen ZNB
določa, da se za pripravo, spremljanje in koordinacijo ukrepov iz 39. člena
tega zakona za vsako epidemijo nalezljive bolezni, ali ko obstaja nevarnost
hitrega širjenja nalezljive bolezni, ustanovi neodvisna strokovna skupina,
pripravi in sprejme obrazložena strokovna ocena ki zajema epidemiološke,
medicinske in etične vidike, če tako oceni strokovna skupina, pa tudi družbene
in psihološke vidike ter finančno-ekonomske vidike ukrepov iz 39. člena ZNB,
ter opravo testa sorazmernosti posega v človekove pravice in temeljne
svoboščine. Določa se tudi seznam kazalnikov in meril, ki se upoštevajo pri
pripravi strokovne ocene in predloga uredbe. Strokovna ocena je podlaga pri
pripravi predloga uredbe Vlade iz 39. člena ZNB. 39.b člen ZNB uvaja nadzor
Državnega zbora nad določanjem ukrepov iz 39. člena z uredbo Vlade, in sicer na
kaskaden način. Pristojno delovno telo oziroma Državni zbor se z uredbo Vlade
oziroma z ukrepi najprej seznani, v vsakem primeru podaljšanja istega ukrepa iz
39. člena ZNB preko 30, 60 ali 90 dni pa mora podati soglasje, ki ga izglasuje
s kvalificirano večino.
Državni zbor opozarja tudi, da referendum ne sme pomeniti
odločanja o tem, ali naj se protiustavno stanje, ugotovljeno z navedenima
odločbama Ustavnega sodišča, še nadaljuje. Če je namreč cilj in namen zakona
odprava protiustavnosti, potem pomeni razpis zakonodajnega referenduma
podaljševanje že obstoječega protiustavnega stanja. Poleg tega pa
protiustavnosti Državni zbor ne bi mogel odpraviti še eno leto po tem, če bi
bil zakon na referendumu zavrnjen. 25. člen ZRLI namreč določa, da eno leto po
razglasitvi odločitve na referendumu Državni zbor ne sme sprejeti zakona, ki bi
bil vsebinsko v nasprotju z odločitvijo volivcev.
Kadar Ustavno sodišče v skladu z določbo 48. člena Zakona o
Ustavnem sodišču (Uradni list RS, št. 64/07 – uradno prečiščeno besedilo,
109/12, 23/20 in 92/21; v nadaljnjem besedilu: ZUstS) ugotovi, da je zakon v
neskladju z Ustavo, ker določenega vprašanja, ki bi ga moral urediti, ne ureja,
mora zakonodajalec ugotovljeno protiustavnost odpraviti v roku, ki ga je
določilo Ustavno sodišče. Rok, ki ga je Ustavno sodišče določilo za odpravo
neustavnosti, se je že iztekel. Ustavno sodišče je v odločbah št. U-I-79/20-24
z dne 13. 5. 2021 in št. U-I-155/20 z dne 7. 10. 2021 Državnemu zboru naložilo,
da mora ugotovljene protiustavnosti odpraviti v roku dveh mesecev po objavi teh
odločb v Uradnem listu Republike Slovenije.
Odločbe Ustavnega sodišča so za Državni zbor obvezne in jih
je dolžan izvršiti v postavljenih rokih. Nespoštovanje pravne obveznosti za
odpravo ugotovljene protiustavnosti vzdržuje ali poglablja protiustavno stanje,
zato je zakonodajalec dolžan v danem roku sprejeti rešitev, ki iz pravnega reda
izloči protiustavne norme. Nespoštovanje teh odločb pomeni hudo kršitev načel
pravne države iz 2. člena Ustave in delitve oblasti iz drugega odstavka 3.
člena Ustave. Cilj odprave protiustavnosti bi zavlekel ali celo onemogočil
razpis zakonodajnega referenduma oziroma morebitna zavrnitev uveljavitve zakona
na referendumu, s čimer bi vsebina obveznosti izvršitve konkretne odločbe
Ustavnega sodišča ostala neizpolnjena.
Niti zakonodajalec niti ljudstvo nimata zakonodajne svobode,
ko gre za obveznost izvršiti odločbe Ustavnega sodišča. Ustava in odločbe
Ustavnega sodišča torej ne zavezujejo samo Državnega zbora kot zakonodajalca,
temveč tudi državljane, kadar oblast izvršujejo neposredno, z odločanjem o
posameznem zakonu na referendumu. Prav to je razlog, da ima v primerih iz
četrte alineje drugega odstavka 90. člena Ustave Državni zbor dolžnost
preprečiti referendum.
V skladu s četrto alinejo drugega odstavka 90. člena Ustave
referenduma ni dopustno razpisati o zakonih, ki odpravljajo protiustavnost na
področju človekovih pravic ali temeljnih svoboščin, ki jo je predhodno že
ugotovilo Ustavno sodišče. V primeru ZNB-D gre po cilju in namenu ter rešitvah
za zakon, ki izključno odpravlja z odločbami Ustavnega sodišča ugotovljene
protiustavnosti 39. člena ZNB. Gre torej za zakon, ki je skladno s četrto
alinejo drugega odstavka 90. člena Ustave izvzet iz referendumskega odločanja.
Ker ZNB-D po ciljih in namenu, ki jih zasleduje, ter
rešitvah, ki jih uvaja, uvrščamo med zakone, ki odpravljajo protiustavnost,
pride zanj v poštev postopek iz 21. člena ZRLI. Državni zbor skladno z določbo
prvega odstavka 21. člena ZRLI v štirinajstih dneh po vložitvi pobude sprejme
sklep, s katerim ugotovi, da referenduma ni dopustno razpisati, in ga objavi v
Uradnem listu Republike Slovenije. V sklepu se navedejo razlogi, zaradi katerih
referenduma ni dopustno razpisati. Pobudnik lahko v petnajstih dneh od objave
sklepa zahteva, da Ustavno sodišče preizkusi njegovo ustavnost.
Iz navedenega izhaja, da Državni zbor v primeru ZNB-D, ker se
pobudi za razpis referenduma nanašata na zakon iz četrte alineje drugega
odstavka 90. člena Ustave, s tem sklepom ugotavlja, da referenduma o tem zakonu
ni dopustno razpisati, in že v času zbiranja podpisov volivcev za podporo
zahtevi za razpis referenduma oziroma razpisa roka za zbiranje podpisov
volivcev dopustnost razpisa zakonodajnega referenduma o ZNB-D zavrača.
S sprejetim ZNB-D je Državni zbor izpolnil obveznost odprave
ugotovljenih protiustavnosti, naloženo v odločbah Ustavnega sodišča št.
U-I-79/20-24 z dne 13. 5. 2021 in št. U-I-155/20 z dne 7. 10. 2021.
Z zakonom se državi omogoči izpolnjevanje pozitivnih
obveznosti, kot jih določajo 17., 35. in 51. člen Ustave, in sicer tako, da
ZNB-D v 39. členu določa ustavno skladne ukrepe za varovanje zdravja in življenja
ljudi. Po eni strani se z ureditvijo 39. člena ZNB v luči zagotavljanja varstva
zdravja in življenja ljudi zasleduje namen zadostnega in učinkovitega varstva
pred širjenjem nalezljivih bolezni in preprečevanja nalezljivih bolezni. Po
drugi strani pa spremenjeni 39. člen ZNB zasleduje cilj, da se z uredbo, ki jo
v zvezi z ukrepi sprejme Vlada, v najmanjši možni meri posega v svobodo gibanja
in zbiranja ter druge človekove pravice in temeljne svoboščine glede na vrsto
posameznega ukrepa. 39.a in 39.b člen sta z določbo 39. člena ZNB povezana
člena.
Ustavno sodišče je 3. 6. 2021 v Uradnem listu Republike
Slovenije, št. 88/21 objavilo odločbo št. U-I-79/20-24 z dne 13. 5. 2021 (v
nadaljnjem besedilu: odločba U-I-79/20), s katero je ugotovilo, da sta 2. in 3.
točka prvega odstavka 39. člena ZNB v neskladju z Ustavo. V odločbi U-I-79/20
je med drugim navedlo, da ZNB določa nalezljive bolezni, ki ogrožajo zdravje
prebivalcev Republike Slovenije, in bolnišnične ali nozokomialne okužbe, ki
nastanejo v vzročni zvezi z opravljanjem zdravstvene dejavnosti, ter predpisuje
ukrepe za njihovo preprečevanje in obvladovanje (1. člen ZNB). Ukrepi za
preprečevanje in obvladovanje nalezljivih bolezni so v ZNB razdeljeni na
splošne in posebne ukrepe. Med posebne ukrepe sodita tudi osamitev in
karantena. Zakonodajalec je torej med posebnimi ukrepi uredil dva, s katerima
se posamezni osebi zaradi preprečevanja širjenja nalezljive bolezni omeji
svobodno gibanje. Ker pa je dopustil možnost, da vnosa ali razširitve neke
nalezljive bolezni ne bo mogoče vselej preprečiti zgolj z omejevanjem gibanja
obolelim osebam in osebam, za katere obstaja sum, da so bile z obolelimi
osebami v stiku, je določil, da se lahko gibanje in zbiranje ljudi omejita tudi
širše. Tako je v izpodbijanih 2. in 3. točki prvega odstavka 39. člena ZNB
določil, da lahko Vlada, kadar z drugimi ukrepi, določenimi z ZNB, ni mogoče
preprečiti, da se v Republiko Slovenijo zanesejo in v njej razširijo določene
nalezljive bolezni, med drugim prepove oziroma omeji gibanje prebivalstva na
okuženih ali neposredno ogroženih območjih oziroma prepove zbiranje ljudi v
šolah, kinodvoranah, javnih lokalih in na drugih javnih mestih, dokler ne
preneha nevarnost širjenja nalezljive bolezni. Celotno besedilo 39. člena ZNB
se je glasilo:
»Kadar z ukrepi, določenimi s tem zakonom, ni mogoče
preprečiti, da se v Republiko Slovenijo zanesejo in v njej razširijo določene
nalezljive bolezni, lahko Vlada Republike Slovenije odredi tudi naslednje
ukrepe:
1.     
določi pogoje za potovanja v državo, v kateri obstaja možnost okužbe z
nevarno nalezljivo boleznijo in za prihod iz teh držav;
2.     
prepove oziroma omeji gibanje prebivalstva na okuženih ali neposredno
ogroženih območjih;
3.     
prepove zbiranje ljudi po šolah, kinodvoranah, javnih lokalih in drugih
javnih mestih, dokler ne preneha nevarnost širjenja nalezljive bolezni;
4.     
omeji ali prepove promet posameznih vrst blaga in izdelkov.
O ukrepih iz prejšnjega odstavka mora Vlada Republike
Slovenije nemudoma obvestiti Državni zbor Republike Slovenije in javnost.«
Nadalje 2. in 3. točka prvega odstavka 39. člena ZNB, ki sta
bili z odločbo U-I-79/20 spoznani kot neustavni, Vladi omogočata odreditev
ukrepov, s katerimi se zaradi preprečevanja širjenja določene nalezljive
bolezni posega v svobodo gibanja ter pravico do zbiranja in združevanja.
Nadalje je v odločbi U-I-79/20 navedeno, da sme zakonodajalec izvršilni oblasti
prepustiti zgolj podrobnejše urejanje omejitev, ki jih je pred tem sam
predpisal, in to le ob nadaljnjem pogoju, da ji za tako urejanje določi dovolj
določna merila. V obravnavanem primeru pa zakonodajalec ni predvidel, da bo ob
vsakokratnem pojavu nalezljive bolezni o omejitvah gibanja in zbiranja
nedoločenega števila posameznikov odločil sam z zakonom. Pooblastilo za
sprejetje predpisa, s katerim se prepove oziroma omeji gibanje in/ali zbiranje
prebivalstva, je podelil Vladi. Z izpodbijanima 2. in 3. točki prvega odstavka
39. člena ZNB tako zakonodajalec Vladi ni prepustil le podrobnejšega urejanja
že sprejetih omejitev gibanja in zbiranja, temveč odločanje o tem, ali bo ob
pojavu posamezne nalezljive bolezni sploh poseženo v svobodo gibanja ter
pravico do zbiranja in združevanja nedoločenega števila posameznikov. Ustavno
sodišče v odločbi U-I-79/20 med drugim navaja, da zakonodajalec v 39. člen ZNB
ni vgradil kakšnih drugih varoval, s katerimi bi lahko omejil prosto presojo
Vlade, kot je dolžnost posvetovanja in sodelovanja s stroko. Ustavno sodišče
meni, da odločitve, ki jih ZNB v 2. in 3. točki prvega odstavka 39. člena
prepušča Vladi, ne sodijo zgolj na področje politične presoje, temveč tudi na
področje medicinske, epidemiološke, psihološke, sociološke in drugih strok.
Ustavno sodišče je navedlo, da daje zakonodajalec Vladi bistveno preširoko
polje proste presoje pri odločanju o ukrepih iz 2. in 3. točke prvega odstavka
39. člena ZNB. Ustavno sodišče ugotavlja, da je zakonodajalec z 2. in 3. točko
prvega odstavka 39. člena ZNB pooblastil Vlado, da zaradi preprečevanja
nalezljivih bolezni odloča o posegih v svobodo gibanja ter pravico do zbiranja
in združevanja, ne da bi ob tem določil zadostno vsebinsko podlago za
izvrševanje tega pooblastila. Izpodbijani 2. in 3. točka prvega odstavka 39.
člena ZNB sta zato v neskladju z drugim odstavkom 32. člena in tretjim
odstavkom 42. člena Ustave. Vendar pa je Ustavno sodišče moralo upoštevati, da
bi z razveljavitvijo 2. in 3. točke prvega odstavka 39. člena ZNB izvršilna
oblast izgubila kakršnokoli zakonsko podlago za omejevanje gibanja in zbiranja
zaradi preprečevanja nalezljivih bolezni, vključno z nalezljivo boleznijo
COVID-19. Vse dokler zakonodajalec ne bi sprejel nove zakonske ureditve, tako
država morda ne bi mogla izpolnjevati svoje pozitivne ustavne obveznosti
varovanja zdravja in življenja ljudi. Ker sta pravica do zdravja in življenja
temeljni ustavni vrednoti, bi razveljavitev izpodbijane zakonske ureditve lahko
privedla do še hujšega protiustavnega stanja kot v primeru, če se protiustavna
ureditev za določen čas ohrani v veljavi. Iz tega razloga Ustavno sodišče
izpodbijane zakonske ureditve ni razveljavilo, temveč je na podlagi 48. člena
in drugega odstavka 40. člena ZUstS odločilo, da sta 2. in 3. točka prvega
odstavka 39. člena ZNB v neskladju z Ustavo, da mora Državni zbor ugotovljeno
neskladje odpraviti v roku dveh mesecev po objavi te odločbe v Uradnem listu
Republike Slovenije, do odprave ugotovljenega neskladja pa se uporabljata 2. in
3. točka prvega odstavka 39. člena ZNB. Ustavno sodišče je z namenom, da bi
zavarovalo zdravje in življenje ljudi, do odprave ugotovljene protiustavnosti
omogočilo uporabo protiustavnih zakonskih določb, vse dokler zakonodajalec ne
odpravi neskladja. Ustavno sodišče je pri določitvi dolžine roka za odpravo
ugotovljenega neskladja upoštevalo, da na podlagi izpodbijane protiustavne
zakonske ureditve že več kot leto dni prihaja do posegov v svobodo gibanja ter
pravico do zbiranja in združevanja vseh posameznikov na ozemlju Republike
Slovenije. Zato je nadaljnjo uporabo protiustavnih zakonskih določb omejilo na
najkrajši čas, za katerega je ocenilo, da je potreben za sprejetje
ustavnoskladne zakonske ureditve.
Ustavno sodišče je 7. 10. 2021 v Uradnem listu Republike
Slovenije, št. 178/21 objavilo odločbo št. U-I-155/20 z dne 7. 10. 2021 (v
nadaljnjem besedilu: odločba U-I-155/20), s katero je ugotovilo, da je 4. točka
prvega odstavka 39. člena ZNB v neskladju z Ustavo. V odločbi U-I-155/20 je
Ustavno sodišče na pobudo več gospodarskih subjektov različnih
pravnoorganizacijskih oblik presojalo 4. točko prvega odstavka 39. člena ZNB,
ki pooblašča Vlado, da zaradi preprečitve vnosa določene nalezljive bolezni v
državo ali njene razširitve v državi prepove oziroma omeji promet s posameznimi
vrstami blaga in izdelkov. Presojalo je tudi odlok Vlade, ki je bil sprejet na
podlagi navedene zakonske določbe zaradi zajezitve in obvladovanja epidemije
nalezljive bolezni COVID-19, ki je začasno prepovedoval ponujanje in prodajanje
blaga ter storitev potrošnikom v Republiki Sloveniji. Pobudniki so zakonski
ureditvi med drugim očitali, da Vladi podeljuje pooblastilo, da po lastni
presoji, brez kakršnihkoli zakonskih omejitev in meril, izvirno odloča o
omejevanju pravic posameznikov. Ustavno sodišče je te očitke presojalo z vidika
49. in 74. člena Ustave, ki zagotavljata svobodo dela oziroma svobodno
gospodarsko pobudo, v povezavi z načelom legalitete iz drugega odstavka 120.
člena Ustave, ki zahteva, da izvršilna oblast deluje na podlagi in v okviru
zakona.
Ustavno sodišče je opozorilo na svojo dosedanjo presojo, po
kateri izvršilna oblast ne sme izvirno urejati vprašanj, ki sodijo na področje
zakonodajnega urejanja. Kadar zakonodajalec izvršilno oblast pooblasti za
izdajo podzakonskega predpisa, mora v temelju sam urediti vsebino, ki naj bo
predmet predpisa, ter določiti okvire in usmeritve za podrobnejše podzakonsko
urejanje. Ustavno sodišče je poudarilo, da je zahteva po določnosti zakonske
podlage še posebej stroga, kadar gre za omejevanje človekovih pravic in
temeljnih svoboščin. Splošni akt, s katerim se neposredno posega v človekove
pravice ali temeljne svoboščine nedoločenega števila posameznikov, je lahko le
zakon.
Ko gre za urejanje svobode dela in svobodne gospodarske
pobude zaradi preprečevanja širjenja nalezljive bolezni, po oceni Ustavnega
sodišča sicer ni v neskladju z Ustavo, če zakonodajalec zaradi učinkovitega
varstva človekovih pravic in temeljnih svoboščin ter izvrševanja pozitivnih
obveznosti, ki izhajajo iz Ustave, izjemoma prepusti izvršilni oblasti
predpisovanje ukrepov, s katerimi se neposredno posega v svobodo dela in
svobodno gospodarsko pobudo nedoločenega števila gospodarskih subjektov. Vendar
pa morajo biti v zakonu določena ustrezna varovala pred arbitrarnim omejevanjem
človekovih pravic in temeljnih svoboščin.
Ustavno sodišče je presodilo, da izpodbijana zakonska
ureditev tej ustavni zahtevi ne zadosti, saj Vladi prepušča, da po lastnem
preudarku določa trajanje omejitev in prepovedi, s katerimi se (tudi zelo
intenzivno) posega v svobodo dela in svobodno gospodarsko pobudo (lahko tudi
vseh) posameznikov in gospodarskih subjektov na ozemlju Republike Slovenije. Ob
tem pa zakon tudi ne določa varoval, ki bi omejila prosto presojo Vlade, kot
sta dolžnost posvetovanja in sodelovanja s stroko ter obveščanje javnosti o
okoliščinah in strokovnih stališčih, ki so pomembna za odločanje o ukrepih. Ob
tem je presodilo tudi, da ZNB ne daje podlage za sprejemanje ukrepov na
področju ponujanja storitev, temveč le za blago (in izdelke).
Ustavno sodišče je zato ugotovilo, da je 4. točka prvega
odstavka 39. člena ZNB v neskladju z 49. in 74. členom Ustave. Odločilo je, da
mora Državni zbor ugotovljeno neskladje odpravi v roku dveh mesecev po objavi
te odločbe v Uradnem listu Republike Slovenije, do odprave neskladja pa se
uporablja 4. točka prvega odstavka 39. člena ZNB, pri čemer se uporablja tudi
za storitve. Tako je odločilo, da bi zavarovalo zdravje in življenja ljudi, ki
bi lahko bila v prihodnje ogrožena zaradi odsotnosti zakonske podlage, in s tem
preprečilo nastanek še hujšega protiustavnega stanja. Ustavno sodišče je
posledično ugotovilo, da je bil v neskladju z istima ustavnima določbama tudi
izpodbijani odlok Vlade. Odločilo je, da ima ugotovitev neskladnosti učinek
razveljavitve.
Št. 502-01/22-21/631
Ljubljana, dne 14. julija 2022
EPA 129-IX
Državni zbor
Republike Slovenije
mag. Urška Klakočar Zupančič
predsednica