I. SPLOŠNE DOLOČBE
1. člen
(vsebina)
Ta pravilnik določa minimalno kakovost in
označevanje sadnih sokov in nekaterih podobnih izdelkov (v nadaljnjem besedilu:
izdelki), namenjenih prehrani ljudi, v skladu z Direktivo Sveta 2001/112/ES z
dne 20. decembra 2001 o sadnih sokovih in nekaterih podobnih proizvodih,
namenjenih za prehrano ljudi (UL L št. 10 z dne 12. 1. 2002, str. 58),
zadnjič spremenjeno z Direktivo 2012/12 EU Evropskega parlamenta in Sveta z dne
19. aprila 2012 o spremembi Direktive Sveta 2001/112/ES o sadnih sokovih
in nekaterih podobnih proizvodih, namenjenih za prehrano ljudi (UL L št. 115 z
dne 27. 4. 2012, str. 1), (v nadaljnjem besedilu: Direktiva 2001/112/ES).
II. SUROVINE
2. člen
(sadje)
(1) Sadje so vse vrste sadja, vključno
s paradižnikom.
(2) Sadje mora biti zdravo, primerno
zrelo, sveže ali konzervirano s fizikalnimi postopki ali obdelavami, vključno z
obdelavo po pobiranju pridelka.
3. člen
(sadna kaša)
Sadna kaša je izdelek, ki lahko fermentira,
a ni fermentiran, pridobljen z ustreznimi fizikalnimi postopki, kot so
pasiranje, drobljenje ali mletje užitnega dela sadja, celega ali olupljenega,
ne da bi odvzeli sok.
4. člen
(zgoščena sadna kaša)
Zgoščena sadna kaša je izdelek, pridobljen
iz sadne kaše, ki se ji s fizikalnimi postopki odvzame določen delež vsebovane
vode. Zgoščeni sadni kaši se lahko povrne aroma, ki se pridobi z ustreznimi
fizikalnimi postopki, kot je opredeljeno v 16. členu tega pravilnika, pri čemer
se mora v celoti pridobiti iz iste vrste sadja.
5. člen
(arome)
Ne gleda na predpise, ki urejajo arome in
nekatere sestavine živil z aromatičnimi lastnostmi za uporabo v in na živilih,
se arome za povrnitev pridobijo med predelovanjem sadja z uporabo ustreznih
fizikalnih postopkov. Ti fizikalni postopki se lahko uporabijo za to, da se obdrži,
ohrani ali stabilizira kakovost arome ter vključujejo zlasti stiskanje,
ekstrakcijo, destilacijo, filtracijo, adsorpcijo, izhlapevanje, razstavljanje
in zgoščevanje. Aroma se pridobi iz užitnega dela sadja, lahko pa je tudi
hladno stiskano olje iz lupine citrusov in komponent iz pešk.
6. člen
(sladkorji)
Sladkorji za proizvodnjo sadnih nektarjev
so:
-       
fruktozni sirup,
-       
sladkorji, ki izvirajo iz sadja,
-       
sladkorji, opredeljeni v predpisu, ki ureja sladkorje, namenjene za
prehrano ljudi;
-       
med kot je opredeljen v predpisu, ki ureja med.
7. člen
(pulpa ali sadne celice)
Pulpa ali sadne celice so izdelek,
pridobljen iz užitnih delov sadja iste vrste, ne da bi odvzeli sok. Pri sadežih
citrusov so pulpa ali sadne celice tudi mehurčki soka, pridobljenega iz
mesnatega dela plodu.
III. VRSTE IZDELKOV
8. člen
(sadni sok)
(1) Sadni sok je nefermentiran
izdelek, pridobljen iz užitnega dela sadja, pridobljenega iz ene ali več vrst
zdravega in zrelega sadja, svežega ali konzerviranega s hlajenjem ali
zamrzovanjem, in ima barvo, aromo in okus, značilne za sok iz sadja, iz
katerega je pridobljen.
(2) Aroma, sadna pulpa in sadne
celice, pridobljene z ustreznimi fizikalnimi postopki iz iste vrste sadja, se
lahko soku ponovno dodajo.
(3) V primeru citrusov mora biti sadni
sok pridobljen samo iz mesnatega dela plodu. Sok iz limete pa se lahko
pridobiva iz celega sadeža.
(4) Kadar se sok pridobi iz sadja s
peškami, semeni in lupino, se deli ali sestavni deli pešk, semen in lupine ne
uporabijo v soku. Ta določba se ne uporablja za primere, kadar delov ali
sestavnih delov pešk, semen in lupine ni mogoče odstraniti z dobrimi
proizvodnimi praksami.
(5) Pri proizvodnji sadnega soka je
dovoljeno mešanje sadnega soka s sadno kašo.
9. člen
(sadni sok iz zgoščenega sadnega soka)
(1) Sadni sok iz zgoščenega sadnega
soka je izdelek, pridobljen tako, da se zgoščenemu sadnemu soku ponovno doda
voda, ki mu je bila odvzeta med zgoščevanjem, tako da se ohranijo bistvene
fizikalne, kemijske, organoleptične in prehranske značilnosti povprečne vrste
soka sadja, iz katerega je pridobljen.
(2) Sadnemu soku iz zgoščenega sadnega
soka se lahko ponovno dodajo aroma, pulpa in sadne celice, ki se pridobijo z
ustreznimi fizikalnimi postopki, pri čemer se morajo v celoti pridobiti iz iste
vrste sadja.
(3) Delež topnih suhih snovi končnega
izdelka mora doseči najmanjšo stopnjo Brix za obnovljeni sok, kot je določeno v
Prilogi V Direktive 2001/112/ES.
(4) Če je sok iz zgoščenega sadnega
soka izdelan iz sadja, ki ni navedeno v Prilogi V Direktive 2001/112/ES, je
najmanjša stopnja Brix obnovljenega sadnega soka stopnja Brix soka, ki je bil
pridobljen iz sadja pred izdelavo zgoščenega sadnega soka.
(5) Pri proizvodnji sadnega soka iz
zgoščenega sadnega soka je dovoljeno mešanje sadnega soka oziroma zgoščenega
sadnega soka s sadno kašo oziroma z zgoščeno sadno kašo.
10. člen
(zgoščeni sadni sok)
(1) Zgoščeni sadni sok je izdelek,
pridobljen tako, da se sadnemu soku iz ene ali več vrst sadja fizično odvzame
določen delež vsebovane vode. Če je izdelek namenjen neposredni potrošnji, je
treba odvzeti najmanj 50 % vsebovane vode.
(2) Aroma, pulpa in sadne celice,
pridobljene z ustreznimi fizikalnimi postopki iz iste vrste sadja, se lahko
zgoščenemu sadnemu soku ponovno dodajo.
11. člen
(z vodo ekstrahiran sadni sok)
Z vodo ekstrahiran sadni sok je izdelek,
pridobljen z difuzijo vode:
-       
iz mesnatega celega sadeža, katerega soka ni mogoče pridobiti z nobenim
drugim fizikalnim postopkom, ali
-       
sušenega celega sadja.
12. člen
(sadni sok v prahu)
Sadni sok v prahu je dehidriran sadni sok, pridobljen
tako, da se sadnemu soku iz ene ali več vrst sadja s fizikalnimi postopki
odvzame vsebovana voda.
13. člen
(sadni nektar)
(1) Sadni nektar je nefermentiran
izdelek, ki je pridobljen z dodatkom vode, z ali brez dodajanja sladkorjev
oziroma medu izdelkom iz 8., 9. ali 10. člena tega pravilnika, sadni kaši,
zgoščeni sadni kaši oziroma mešanici teh izdelkov.
(2) Poleg zahtev iz prejšnjega
odstavka mora sadni nektar izpolnjevati tudi zahteve iz Priloge IV Direktive
2001/112/ES.
(3) Pri proizvodnji sadnih nektarjev z
nižjo energijsko vrednostjo se lahko sladkorje deloma ali v celoti nadomesti s
sladili v skladu s predpisi, ki urejajo aditive za živila.
(4) Aroma, pulpa in sadne celice,
pridobljene z ustreznimi fizikalnimi postopki iz iste vrste sadja, se lahko
sadnemu nektarju ponovno dodajo.
IV. DOVOLJENE SESTAVINE, OBDELAVE IN SNOVI
14. člen
(splošno)
(1) Pri pripravi sadnih sokov, sadnih
kaš in sadnih nektarjev se uporabijo vrste sadja, ki ustrezajo botaničnemu
imenu iz Priloge V Direktive 2001/112/ES, in so poimenovane s proizvodnim
imenom za zadevno sadje ali s splošnim imenom za izdelek. Pri vrstah sadja, ki
niso vključene v Prilogo V Direktive 2001/112/ES, se uporabi pravilno botanično
ali splošno ime.
(2) Pri sadnem soku kot stopnja Brix
velja stopnja Brix soka, ki je bil pridobljen iz sadja, in se ne spremeni,
razen pri mešanju s sokom iz iste vrste sadja.
(3) Najmanjša stopnja Brix, določena v
Prilogi V Direktive 2001/112/ES za obnovljeni sadni sok in obnovljeno sadno
kašo, ne zajema topnih suhih snovi kakršnih koli dodanih neobveznih sestavin in
aditivov.
15. člen
(dovoljene sestavine)
(1) Izdelkom iz 8. do 13. člena tega
pravilnika se lahko dodajo samo naslednje sestavine:
a)     vitamini in minerali, kot je določeno z Uredbo (ES) št. 1925/2006
Evropskega parlamenta in Sveta z dne 20. decembra 2006 o dodajanju
vitaminov, mineralov in nekaterih drugih snovi živilom (UL L št. 404 z dne
30. 12. 2006, str. 26), zadnjič spremenjeno z Uredbo Komisije (EU)
št. 1161/2011 z dne 14. novembra 2011 o spremembi Direktive
2002/46/ES Evropskega parlamenta in Sveta, Uredbe (ES) št. 1925/2006
Evropskega parlamenta in Sveta ter Uredbe Komisije (ES) št. 953/2009 glede
seznamov mineralnih snovi, ki se lahko dodajo živilom (UL L št. 296 z dne
15. 11. 2011, str. 29);
b)     aditivi za živila v skladu s predpisi, ki urejajo aditive;
c)     sadnemu soku, sadnemu soku iz zgoščenega sadnega soka in zgoščenemu
sadnemu soku se lahko ponovno dodajo aroma, pulpa in sadne celice, izločene med
postopkom proizvodnje tega sadnega soka;
č)    grozdnemu soku se smejo ponovno dodati soli
vinskih kislin;
d)     sadnim nektarjem se lahko dodajo:
- 
aroma, pulpa in sadne celice,
- 
sladkorji oziroma med do 20 %
skupne teže končnih izdelkov oziroma
- 
sladila;
e)     izdelkom iz točke (a), prve alinee točke (b), točke (c), druge
alinee točke (e) in točke (h) Priloge III Direktive 2001/112/ES je dovoljeno
dodati sladkor oziroma med;
f)      izdelkom iz 8. do 13. člena tega pravilnika je za uravnavanje
kislosti dovoljeno dodajati limonin oziroma limetin sok ali zgoščen limonin
oziroma limetin sok, in sicer do 3 g na liter soka, izraženo kot anhidrid
citronske kisline;
g)     paradižnikovemu soku in paradižnikovemu soku iz zgoščenega
paradižnikovega soka se lahko dodajo sol, začimbe in aromatična zelišča.
(2) Trditev, da sadnemu nektarju niso
bili dodani sladkorji, in katera koli trditev z enakim pomenom za potrošnika je
lahko navedena med označbami samo, kadar izdelek ne vsebuje nobenih dodanih
mono- ali disaharidov ali katerih koli drugih živil, uporabljenih zaradi
njihovih sladilnih lastnosti, vključno s sladili, kot so opredeljena v
predpisih, ki urejajo aditive. Če so sladkorji v sadnem nektarju naravno
prisotni, mora biti na označbi navedena tudi naslednja navedba: »vsebuje naravno
prisotne sladkorje«.
16. člen
(dovoljene obdelave in snovi)
(1) Pri proizvodnji izdelkov iz tega
pravilnika so dovoljene naslednje obdelave:
-       
mehanski postopki ekstrakcije;
-       
običajni fizikalni postopki, vključno z ekstrakcijo vode (difuzija) iz
užitnega dela sadja, razen pri grozdju za proizvodnjo zgoščenih sadnih sokov,
pod pogojem, da tako proizvedeni zgoščeni sadni sokovi ustrezajo zahtevam iz
10. člena tega pravilnika;
-       
pri grozdnem soku, kjer je bilo grozdje obdelano z žveplovim dioksidom,
je dovoljeno razžveplanje s fizikalnimi postopki, pod pogojem, da skupna
količina SO2 v končnem izdelku ne presega 10 mg/l.
(2) Pri proizvodnji izdelkov iz tega
pravilnika so dovoljene naslednje snovi:
-       
encimski pripravki: pektinaze (za razgradnjo pektina), proteinaze (za
razgradnjo proteinov) in amilaze (za razgradnjo škroba), ki izpolnjujejo
zahteve iz predpisa, ki ureja encime za živila;
-       
užitna želatina;
-       
tanini;
-       
silica sol;
-       
oglje;
-       
dušik;
-       
bentonit kot adsorpcijska glina;
-       
kemično inertna filtracijska sredstva in sredstva za pospeševanje
sedimentacije (vključno s perlitom, diatomejsko zemljo, celulozo, netopnim
poliamidom, polivinilpolipirolidonom, polistirenom), ki so v skladu s predpisi,
ki določajo materiale in izdelke, namenjene za stik z živili;
-       
kemično inertna sredstva za adsorbcijo, ki so v skladu s predpisi, ki
določajo materiale in izdelke, namenjene za stik z živili, in se uporabljajo za
znižanje vsebnosti limonoida in naringina v soku citrusov, ne da bi se znatno
spremenila vsebnost limonoidnih glukozidov, kislin, sladkorjev (vključno z
oligosaharidi) ali mineralov.
V. OZNAČEVANJE
17. člen
(splošno)
Izdelki iz tega pravilnika morajo biti
označeni s skladu s predpisom, ki ureja splošno označevanje predpakiranih
živil, in s tem predpisom.
18. člen
(pogoji za označevanje)
(1) Imena izdelkov, navedena v 8. do
13. členu tega pravilnika, se uporabljajo samo za izdelke iz navedenih členov
in za njihovo poimenovanje v prometu. Imena določenih izdelkov se lahko
nadomestijo s posebnimi poimenovanji, navedenimi v Prilogi III Direktive
2001/112/ES. Ta poimenovanja se smejo uporabiti v jeziku in pod pogoji,
opredeljenimi v Prilogi iz prejšnjega stavka.
(2) Če je izdelek iz ene vrste sadja,
se beseda »sadni« nadomesti z označbo, izpeljano iz vrste sadja.
(3) Pri izdelkih, proizvedenih iz dveh
ali več vrst sadja, razen pri uporabi limoninega oziroma limetinega soka, pod
pogoji, opredeljenimi v drugem odstavku 15. člena tega pravilnika, je ime
izdelka sestavljeno iz uporabljenih vrst sadja po padajočem vrstnem redu glede
na volumsko vsebnost vključenih sadnih sokov ali kaše, kot je navedeno na
seznamu sestavin. Pri izdelkih, proizvedenih iz treh ali več vrst sadja, se
navedba o uporabljenih vrstah sadja lahko nadomesti z besedami »več vrst sadja«
ali s podobnim besedilom ali z navedbo števila vrst uporabljenega sadja.
(4) Pri obnovitvi izdelkov iz 9. členu
tega pravilnika v njihovo prvotno stanje s pomočjo snovi, ki so za to neobhodno
potrebne, na označbi ni treba navesti vseh sestavin, uporabljenih v ta namen.
(5) Ne glede na prejšnji odstavek mora
biti dodatek pulpe ali sadnih celic sadnemu soku v skladu s 15. členom tega
pravilnika naveden na označbi.
(6) Ne glede na določbe predpisa, ki
ureja označevanje živil, mora označba za mešanice sadnega soka in sadnega soka
iz zgoščenega sadnega soka in za sadni nektar, ki je pridobljen v celoti ali
delno iz enega ali več zgoščenih izdelkov, vsebovati besedilo »iz
zgoščenega(-nih) soka(-ov)« ali »delno iz zgoščenega(-nih) soka(-ov)«. Ta
navedba mora biti v neposredni bližini imena izdelka, dobro izstopati iz
ozadja, zapisana z jasno vidnimi črkami.
(7) Pri sadnih nektarjih mora označba
vsebovati najmanjšo vsebnost sadnega soka, sadne kaše ali mešanice teh sestavin
s podatkom »sadni delež najmanj:… %«. Ta navedba mora biti v istem vidnem polju
kot ime izdelka.
19. člen
(označevanje zgoščenega sadnega soka)
Označba zgoščenega sadnega soka, ki ni
namenjen končnemu potrošniku, mora vsebovati podatke o prisotnosti in količini
dodanega limoninega soka, limetinega soka ali snovi za nakisanje v skladu s
predpisi, ki urejajo aditive za živila. Ta podatek mora biti naveden na
embalaži, na etiketi na embalaži ali v spremnem dokumentu.
V. PREHODNI IN KONČNA DOLOČBA
20. člen
(prehodno obdobje)
(1) Izdelki, ki so dani na trg ali
označeni pred 28. oktobrom 2013 v skladu s Pravilnikom o kakovosti sadnih
sokov in nekaterih podobnih izdelkov (Uradni list RS, št. 105/10), se lahko
dajejo v promet do 28. aprila 2015.
(2) Navedba »od 28. aprila 2015
sadni sokovi ne vsebujejo dodanih sladkorjev« se lahko navede na oznaki v istem
vidnem polju kot ime izdelka iz 8. do 12. člena tega pravilnika do
28. oktobra 2016.
21. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o kakovosti sadnih sokov in nekaterih podobnih izdelkov (Uradni
list RS, št. 105/10).
22. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-303/2012
Ljubljana, dne 23. oktobra 2013
EVA 2012-2330-0190
mag. Dejan Židan l.r.
Minister za kmetijstvo in okolje
 