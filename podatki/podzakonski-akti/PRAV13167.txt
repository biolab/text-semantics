I. SPLOŠNI DOLOČBI
1. člen
Ta pravilnik ureja postopek pri odločanju o podelitvi,
podaljšanju in odvzemu licence magistru farmacije in magistru farmacije specialistu
(v nadaljnjem besedilu: magister farmacije).
2. člen
(1) Za izvajanje postopkov po tem pravilniku je
pristojna Lekarniška zbornica Slovenije (v nadaljnjem besedilu: zbornica).
(2) V postopku podeljevanja, podaljšanja in odvzema
licence se smiselno uporabljajo določbe zakona, ki ureja splošni upravni
postopek.
II. LICENCA
3. člen
(1) Licenca se podeli v obliki odločbe za obdobje sedmih
let (v nadaljnjem besedilu: licenčno obdobje). Licenčno obdobje začne teči z
dnem izdaje odločbe o licenci.
(2) Na zahtevo magistra farmacije zbornica izda licenčno
listino.
(3) Licenčna listina vsebuje naslednje podatke iz
odločbe o licenci:
1.     
naziv zbornice,
2.     
ime in priimek magistra farmacije,
3.     
številka in datum izdaje odločbe o licenci,
4.     
navedbo, da je licenca izdana na podlagi zakona, ki ureja lekarniško
dejavnost in tega pravilnika,
5.     
navedbo, da se podeljuje, podaljšuje oziroma odvzame na podlagi odločbe
o licenci, in
6.     
podpis predsednika zbornice.
(4) Strošek izdaje licenčne listine v soglasju z
Ministrstvom za zdravje določi zbornica in ga krije magister farmacije.
III. PODELITEV LICENCE
4. člen
(1) Pogoji za pridobitev licence magistra farmacije so:
-       
ustrezna poklicna kvalifikacija,
-       
opravljanje strokovnega dela v lekarniški dejavnosti,
-       
predhodni ali hkratni vpis v register farmacevtskih strokovnih delavcev
pri izvajalcu lekarniške dejavnosti (v nadaljnjem besedilu: register),
-       
opravljeno do šestmesečno strokovno uvajanje v Republiki Sloveniji iz
73. člena Zakona o lekarniški dejavnosti (Uradni list RS, št. 85/16 in 77/17; v
nadaljnjem besedilu: zakon) pod nadzorom magistra farmacije, in
-       
ni bil obravnavan v disciplinskem postopku ali drugem postopku, iz
katerega izhaja prepoved opravljanja poklica, oziroma mu ni bila izrečena
prepoved opravljanja poklica.
(2) Ustrezna poklicna kvalifikacija iz prve alineje
prejšnjega odstavka je:
-       
pridobljena diploma s področja farmacije fakultete v Republiki Sloveniji
ali v bivši SFR Jugoslaviji pred 25. junijem 1991 ali nostrificirana
diploma s področja farmacije oziroma priznana enakovrednost tujega strokovnega
naslova s slovenskim strokovnim naslovom, pridobljena po zakonu, ki ureja
priznavanje in vrednotenje izobraževanja, oziroma odločba Ministrstva za
zdravje o pristopu k opravljanju strokovnega izpita, izdana na podlagi
pravilnika, ki ureja pripravništvo in strokovne izpite zdravstvenih delavcev in
zdravstvenih sodelavcev na področju zdravstvene dejavnosti, ter potrdilo
izobraževalnega zavoda o uspešno opravljenih dopolnilnih obveznosti študijskega
programa; in
-       
opravljen strokovni izpit v Republiki Sloveniji.
(3) Ne glede na prejšnji odstavek mora magister
farmacije, ki ima pridobljeno kvalifikacijo v državi članici Evropske unije,
državi Evropskega gospodarskega prostora ali Švicarski konfederaciji,
izpolnjevati tudi naslednje:
-       
imeti priznano kvalifikacijo v skladu z zakonom, ki ureja postopek
priznavanja kvalifikacij,
-       
biti registriran pri pristojnem organu oziroma organizaciji države, iz
katere izhaja, in
-       
ne biti obravnavan v disciplinskem postopku ali drugem postopku, iz
katerega izhaja prepoved opravljanja poklica oziroma mu je izrečena prepoved
opravljanja poklica.
5. člen
(1) Magister farmacije vlogi za izdajo licence priloži:
-       
dokazila o pridobljeni poklicni kvalifikaciji ali številko vpisa v
register,
-       
dokazilo o opravljenem strokovnem uvajanju pod nadzorom magistra
farmacije za dobo do šestih mesecev v lekarniški dejavnosti, iz katerega izhaja
trajanje strokovnega uvajanja in strokovne vsebine, ki jih je obsegalo
strokovno uvajanje,
-       
življenjepis z opisom delovnih izkušenj z bibliografijo,
-       
dokazilo pristojnega organa, da ni bil obravnavan v disciplinskem postopku
ali drugem postopku, iz katerega izhaja prepoved opravljanja poklica, oziroma
dokazilo, da mu ni bila izrečena prepoved opravljanja poklica, in
-       
potrdilo o vplačani taksi.
(2) Magister farmacije iz tretjega odstavka prejšnjega
člena vlogi priloži:
1.     
odločbo o priznanju kvalifikacije,
2.     
potrdilo pooblaščene izobraževalne ustanove o uspešno opravljenem
preizkusu znanja slovenskega jezika v skladu z zakonom, ki ureja zdravstveno
dejavnost,
3.     
dokazilo pristojnega organa oziroma organizacije iz druge države članice
Evropske unije, države Evropskega gospodarskega prostora ali Švicarske
konfederacije, ki pri predložitvi ne sme biti starejše od treh mesecev, in iz
katerega je razvidno:
- 
da je registriran pri pristojnem organu oziroma organizaciji, iz katere
izhaja;
- 
da ni obravnavan v postopku pred pristojnimi organi strokovnih združenj
ali zbornic v zvezi z opravljanjem poklica (v nadaljnjem besedilu: disciplinski
postopek), kazenskem ali drugem postopku, iz katerega izhaja prepoved
opravljanja poklica oziroma mu je izrečena prepoved opravljanja poklica,
4.     
življenjepis z opisom delovnih izkušenj z bibliografijo, in
5.     
potrdilo o vplačani taksi.
(3) Vloga za izdajo licence se vloži na obrazcu, ki je v
Prilogi 1, ki je sestavni del tega pravilnika.
IV. PODALJŠANJE LICENCE
1. Splošno
6. člen
(1) Magistru farmacije se licenca podaljša za licenčno
obdobje na podlagi dokazil o strokovni usposobljenosti za nadaljnje samostojno
izvajanje lekarniške dejavnosti.
(2) Dokazila o strokovni usposobljenosti so licenčne
točke, ki jih strokovnim izpopolnjevanjem iz 7. člena tega pravilnika dodeli
zbornica, in jih v posameznem licenčnem obdobju magister farmacije pridobi s
strokovnimi izpopolnjevanji iz vsebin, določenih v drugem odstavku 73. člena
zakona in 7. členu tega pravilnika (v nadaljnjem besedilu: strokovne vsebine).
(3) Za podaljšanje licence magister farmacije v
preteklem licenčnem obdobju zbere najmanj 75 licenčnih točk iz strokovnih vsebin,
pri čemer je najmanj 5 licenčnih točk pridobil na strokovnem izpopolnjevanju s
področij kakovosti in varnosti, etike in komunikacije.
2. Strokovne vsebine in strokovno izpopolnjevanje kot
dokaz strokovne usposobljenosti
7. člen
(1) Strokovno izpopolnjevanje iz strokovnih vsebin kot
dokaz strokovne usposobljenosti (v nadaljnjem besedilu: strokovno izpopolnjevanje)
se oceni z naslednjim številom licenčnih točk:

1.     
  Izpopolnjevalni programi (pasivna udeležba)

 


- 
  nacionalni kongresi, šole, učne delavnice, seminarji, simpoziji itd. 

1 ura = 1 točka


- 
  mednarodni kongresi, šole, učne delavnice, seminarji, simpoziji itd. 

1 ura = 1 točka


- 
  individualno usposabljanje pri domačem ali tujem specialistu (npr.
  priprava citostatikov, farmakovigilanca, enteralna in parenteralna prehrana,
  protibolečinska terapija, magistralni pripravki) 

2 točki/dan


2.     
  Predavanje/predstavitev/poster (aktivna udeležba) 

4 točke (število točk
  se enakomerno deli s številom avtorjev)


3.     
  Znanstvena ali strokovna objava 

(število točk se
  enakomerno deli s številom avtorjev)


- 
  članek v reviji, ki je uvrščena v Science Citation Index 

20 točk


- 
  članek v recenzirani znanstveni oziroma strokovni reviji 

10 točk


- 
  prispevek v recenzirani publikaciji (zbornik, učbenik ipd.)

5 točk


- 
   članek v strokovni reviji 

3 točke


- 
  članek v poljudno-znanstveni reviji 

2 točki


4.     
  Recenzent knjige, učbenika, priročnika in drugega s strokovnega
  področja 

10 točk


5.     
  Recenzent strokovnega članka 

5 točk


6.     
  Samoizpopolnjevanje s pomočjo multimedijskih programov za učenje na
  daljavo 

(največ 35 % vseh
  licenčnih točk v licenčnem obdobju)


7.     
  V licenčnem obdobju pridobljeno dodatno specialno znanje 

5 točk


8.     
  V licenčnem obdobju pridobljen naziv specialist 

30 točk

(2) Podrobnejša merila za vrednotenje strokovnih izpopolnjevanj
sprejme zbornica in jih objavi na svoji spletni strani.
(3) Vsako posamezno strokovno izpopolnjevanje je lahko
ocenjeno z največ 20 točkami.
(4) Pasivni udeleženci, ki se niso udeležili celotnega
programa večdnevnega strokovnega izpopolnjevanja, so upravičeni do sorazmernega
deleža licenčnih točk strokovnega izpopolnjevanja, glede na udeležbo po
posameznih dneh.
3. Predlog za oceno strokovnega izpopolnjevanja in
vpis licenčnih točk v evidenco o izpolnjevanju pogojev za podeljevanje in
podaljševanje licenc
8. člen
(1) Predlog za oceno strokovnega izpopolnjevanja (v
nadaljnjem besedilu: predlog za oceno) na zbornico naslovi ponudnik strokovnega
izpopolnjevanja iz prejšnjega člena (v nadaljnjem besedilu: organizator) ali
magister farmacije.
(2) Organizator lahko vloži predlog za oceno le pred
začetkom izvajanja strokovnega izpopolnjevanja, in sicer najpozneje 30 dni pred
začetkom.
(3) Organizator sporoči zbornici seznam aktivnih in
pasivnih udeležencev strokovnega izpopolnjevanja v 15 dneh po zaključku izvajanja
strokovnega izpopolnjevanja.
(4) Magister farmacije lahko vloži predlog za oceno le
po zaključku strokovnega izpopolnjevanja in le kadar predloga za oceno ni
vložil organizator, vendar najpozneje hkrati z vlogo za podaljšanje licence.
9. člen
(1) Predlog za oceno, ki ga vloži organizator, vsebuje
naslednje podatke:
1.     
naziv in kratek opis organizatorja,
2.     
naslov, datum, kraj in trajanje strokovnega izpopolnjevanja,
3.     
ime, priimek in naslov odgovornega nosilca in drugih članov znanstvenega
ali organizacijskega odbora,
4.     
ime, priimek in naslov kontaktne osebe za izvedbo,
5.     
obliko strokovnega izpopolnjevanja,
6.     
opredelitev programa in ciljev,
7.     
način, s katerim bo organizator zagotovil, da bodo vsebine strokovnega
izpopolnjevanja celostno in objektivno predstavljene,
8.     
ciljno populacijo udeležencev,
9.     
predvideno število udeležencev,
10.  
način preverjanja udeležbe,
11.  
predvideno kotizacijo in druge oblike financiranja strokovnega izpopolnjevanja,
12.  
opis storitev, ki jih nudi udeležencem,
13.  
opis metod, ki spodbujajo aktivno učenje,
14.  
opis morebitnega preverjanja znanja,
15.  
zagotovitev anketiranja udeležencev za pridobitev povratnih informacij o
zadovoljstvu z vsebino, organizacijo in izvedbo strokovnega izpopolnjevanja,
16.  
določitev jezika, v katerem bo potekalo strokovno izpopolnjevanje,
17.  
izjavo iz tretjega odstavka 16. člena tega pravilnika in
18.  
dokazila o izpolnjevanju pogojev iz 15. člena tega pravilnika.
(2) Seznam aktivnih in pasivnih udeležencev strokovnega
izpopolnjevanja vsebuje:
-       
ime in priimek udeleženca,
-       
mesto zaposlitve in naslov delodajalca,
-       
podpis udeleženca oziroma validirano dokazilo o dejanski prisotnosti
udeleženca na strokovnem izpopolnjevanju in
-       
delež udeležbe pasivnega udeleženca pri celotnem programu strokovnega
izpopolnjevanja, če to traja več dni.
(3) Po izvedbi strokovnega izpopolnjevanja organizator
udeležencem izda potrdila o udeležbi.
10. člen
(1) Predlog za oceno, ki ga vloži magister farmacije,
vsebuje najmanj naslednje podatke:
1.     
ime, priimek in rojstni datum magistra farmacije,
2.     
naslov magistra farmacije,
3.     
kontaktne podatke magistra farmacije,
4.     
naslov in opis strokovnega izpopolnjevanja ter datum, kraj in njegovo
trajanje,
5.     
naziv organizatorja strokovnega izpopolnjevanja in njegove kontaktne
podatke,
6.     
način udeležbe (aktivna ali pasivna) in
7.     
izjavo organizatorja strokovnega izpopolnjevanja iz tretjega odstavka
16. člena tega pravilnika, če jo je morebiti prejel med strokovnim
izpopolnjevanjem.
(2) Za oceno strokovnega izpopolnjevanja, ki je bilo
izvedeno v obliki iz 1. ali 2. točke prvega odstavka 7. člena tega pravilnika,
je treba poleg podatkov iz prejšnjega odstavka priložiti tudi program dogodka
in potrdilo o udeležbi.
(3) Za oceno strokovnega izpopolnjevanja, ki je bilo
izvedeno v obliki iz 3. točke prvega odstavka 7. člena tega pravilnika, je
treba poleg podatkov iz prvega odstavka tega člena priložiti tudi naslovno
stran objave z vsebino, katalogni zapis in prvo stran članka, če je objava
citirana v eni od uveljavljenih bibliografskih zbirk (npr. COBISS, PUBMED), pa
povezavo na ta vir.
(4) Za oceno strokovnega izpopolnjevanja, ki je bilo
izvedeno v obliki iz 6. točke prvega odstavka 7. člena tega pravilnika, je
treba poleg podatkov iz prvega odstavka tega člena navesti tudi čas trajanja in
priložiti potrdilo o uspešnem sodelovanju.
11. člen
(1) Zbornica najpozneje v 60 dneh od prejema predloga za
oceno preveri, ali strokovno izpopolnjevanje ustreza pogojem iz 15. in 16.
člena tega pravilnika, strokovno izpopolnjevanje razvrsti po kategorijah iz 7.
člena tega pravilnika in dodeli število licenčnih točk na naslednji način:
-       
z vpisom v evidenco o izpolnjevanju pogojev za podeljevanje in
podaljševanje licenc, če je predlagatelj magister farmacije in
-       
z oceno programa strokovnega izpopolnjevanja, če je predlagatelj
organizator.
(2) Obvestilo o vpisu oziroma oceni iz prejšnjega odstavka
se pošlje predlagatelju na elektronski naslov, ki ga je navedel v predlogu,
lahko pa se pošlje tudi z navadno poštno pošiljko, če je predlagatelj tako
izrecno zahteval v predlogu.
12. člen
(1) Po prejemu seznama udeležencev strokovnega
izpopolnjevanja, ki ga zbornici v skladu z 9. členom tega pravilnika pošlje
organizator, zbornica vsakemu magistru farmacije, ki je naveden na seznamu
udeležencev strokovnega izpopolnjevanja, vpiše licenčne točke, ki so bile
dodeljene z oceno strokovnega izpopolnjevanja, v evidenco o izpolnjevanju
pogojev za podeljevanje in podaljševanje licenc, ne da bi bila dolžna poslati
obvestilo iz drugega odstavka prejšnjega člena.
(2) Zbornica za posameznega magistra farmacije v
evidenco o izpolnjevanju pogojev za podeljevanje in podaljševanje licenc vodi
naslednje podatke:
1.     
datum začetka in zaključka strokovnega uvajanja,
2.     
število zbranih licenčnih točk po posameznih strokovnih izpopolnjevanjih
in glede na pogoje iz tretjega odstavka 6. člena tega pravilnika,
3.     
datum pridobitve licenčnih točk,
4.     
datum vpisa licenčnih točk,
5.     
skupno število zbranih licenčnih točk,
6.     
trajanje posameznega vpisa licenčnih točk,
7.     
datum uspešnega preizkusa strokovne usposobljenosti in 8. datum
prenehanja licence iz petega odstavka 79. člena zakona.
4. Sklenitev pogodbe z organizatorjem
13. člen
Z organizatorjem, ki je vložil predlog za oceno strokovnega izpopolnjevanja,
zbornica pred izvedbo strokovnega izpopolnjevanja sklene pogodbo, v kateri se
določijo medsebojne pravice in obveznost, zlasti:
1.     
način objave strokovnega izpopolnjevanja,
2.     
vsebina objave,
3.     
zaveza, da organizator v objavi navede število licenčnih točk, ki so ali
bodo dodeljene z oceno programa strokovnega izpopolnjevanja,
4.     
izjava iz tretjega odstavka 16. člena tega pravilnika,
5.     
način vabljenja udeležencev,
6.     
cena zborničnih storitev in
7.     
morebitne podporne storitve zbornice.
14. člen
Pogodba iz prejšnjega člena se lahko sklene za organiziranje posameznih
strokovnih izpopolnjevanj, za sklop strokovnega izpopolnjevanja v določenem
časovnem obdobju ali za strokovna izpopolnjevanja, ki se organizirajo v rednih
časovnih presledkih za obdobje največ 12 mesecev.
5. Pogoji za oceno strokovnega izpopolnjevanja in
konflikt interesov
15. člen
(1) Licenčne točke se podelijo le za tista strokovna
izpopolnjevanja, ki ustrezajo naslednjim pogojem:
-       
financiranje strokovnega izpopolnjevanja je zagotovljeno tako, da je
preprečen kakršenkoli vpliv na program, posamezne sklope strokovnega
izpopolnjevanja, teme za razpravo ali vsebino ali izbiro članov
organizacijskega odbora,
-       
izobraževalna gradiva ne vsebujejo reklamnih vsebin ali drugih oblik
vplivanja na udeležence in
-       
ime sponzorja ali njegov logotip nista prikazana ne v naslovu ne pri
izvajanju strokovnega izpopolnjevanja, posameznih sklopov ali znanstvenega
predavanja.
(2) Če ima strokovno izpopolnjevanje dele programa, ki
so neodvisni od farmacevtske in druge sorodne industrije ali industrije
medicinske opreme oziroma jih ta industrija sponzorira tako, da to ne vpliva na
program, in dele, ki jih ta industrija neposredno sponzorira, se licenčne točke
podelijo za tisti del programa strokovnega izpopolnjevanja, ki ni neposredno sponzoriran.
Neposredno sponzorirani deli programa morajo biti jasno označeni.
16. člen
(1) Organizator strokovnega izpopolnjevanja poda pisno
izjavo o potencialnem ali dejanskem konfliktu interesov, ki se nanaša na
finančno ali drugo razmerje. Izjava vsebuje podatke o plačilu, nadomestilu,
honorarju ali dogovoru o povračilu stroškov v povezavi s strokovnim
izpopolnjevanjem.
(2) Organizator strokovnega izpopolnjevanja zagotovi, da
je razrešen kakršenkoli dejanski konflikt interesov njega, odgovorne osebe,
organizacijskega odbora in tudi avtorjev prispevkov.
(3) Organizator strokovnega izpopolnjevanja hkrati s
predlogom za oceno strokovnega izpopolnjevanja poda pisno izjavo, s katero
potrjuje izpolnjevanje pogojev iz prvega odstavka prejšnjega člena ter iz
prvega in drugega odstavka tega člena.
6. Postopek podaljšanja licence
17. člen
(1) Vloga za podaljšanje licence se vloži na obrazcu, ki
je v Prilogi 2, ki je sestavni del tega pravilnika.
(2) Vlogi za podaljšanje licence se priložijo:
-       
dokazila o izpolnjevanju pogojev za podaljšanje licence in
-       
potrdilo o vplačani taksi.
(3) Če zbornica ne prejme vloge magistra farmacije za
podaljšanje licence v roku iz drugega odstavka 79. člena zakona, se šteje, da
magister farmacije ni predložil dokazil o strokovni usposobljenosti v preteklem
licenčnem obdobju.
18. člen
(1) Po prejemu vloge za podaljšanje licence zbornica
najprej preizkusi, ali je vloga popolna in vsebuje vsa potrebna dokazila o
strokovni usposobljenosti v iztekajočem se licenčnem obdobju.
(2) Če vloga za podaljšanje licence ni popolna ali ne
vsebuje vseh potrebnih dokazil o strokovni usposobljenosti, zbornica pozove
magistra farmacije naj v 15 dneh vlogo dopolni oziroma predloži manjkajoča
dokazila o strokovni usposobljenosti, oziroma navede, katera dokazila še
pričakuje do izteka licence in kdaj jih bo predvidoma pridobil.
(3) Če je vloga za podaljšanje licence popolna in
vsebuje vsa potrebna dokazila, zbornica pred izdajo odločbe o podaljšanju vpogleda
v:
-       
evidenco o izpolnjevanju pogojev magistra farmacije za podeljevanje in
podaljševanje licenc,
-       
podatke o magistru farmacije v registru in
-       
druge podatke o magistru farmacije, s katerimi razpolaga.
(4) Če iz predloženih dokazil in evidence o
izpolnjevanju pogojev za podeljevanje in podaljševanje licenc izhaja, da je
magister farmacije zbral zadostno število licenčnih točk v skladu s tretjim
odstavkom 6. člena tega pravilnika, zbornica izda magistru farmacije odločbo o
podaljšanju licence.
(5) Če magister farmacije vloge ne dopolni v roku
oziroma če se izkaže, da magister farmacije ni zbral zadostnega števila
licenčnih točk, zbornica magistra farmacije napoti na opravljanje preizkusa
strokovne usposobljenosti.
7. Preizkus strokovne usposobljenosti
19. člen
(1) Predlog za preizkus strokovne usposobljenosti se
vloži na obrazcu v Prilogi 3, ki je sestavni del tega pravilnika, razen v
primerih iz petega odstavka prejšnjega člena. Kandidat predlogu priloži življenjepis
z opisom delovnih izkušenj in bibliografijo, s poudarkom na zadnjih sedmih
letih.
(2) Zbornica v petnajstih dneh po prejemu popolnega
predloga oziroma v primeru iz petega odstavka prejšnjega člena izda sklep, s
katerim se določita datum in kraj preizkusa strokovne usposobljenosti (v
nadaljnjem besedilu: preizkus) ter imenujejo predsednik in dva člana komisije
za preizkus (v nadaljnjem besedilu: komisija). V komisijo se imenujejo magistri
farmacije, ki imajo veljavno licenco in najmanj deset let delovnih izkušenj v
lekarniški dejavnosti ali naziv primarij. Rok za preizkus ne sme biti krajši od
petnajstih dni od dneva vročitve sklepa kandidatu.
20. člen
(1) Pri preizkusu mora kandidat izkazati, da obvlada
znanja in veščine v skladu s 73. členom zakona v skladu s programom, ki je v
Prilogi 4, ki je sestavni del tega pravilnika. Komisija za kandidata pripravi
individualni program preizkusa.
(2) Preizkus se izvede v obliki ustnega in pisnega
preverjanja teoretičnega znanja magistra farmacije. Pisni del preizkusa traja
45 minut. Pisni del preizkusa oceni vsak član komisije posebej. Pisni del
preizkusa se šteje za uspešno opravljen, če kandidat na vsa vprašanja odgovori
pravilno skupno vsaj v 75 %.
(3) Uspešno opravljen pisni del preizkusa je pogoj za
pristop k ustnemu delu preizkusa. Ustni del preizkusa se začne takoj po tem, ko
komisija pregleda odgovore pisnega dela preizkusa, in ugotovi, da ga je
kandidat uspešno opravil. Ustni del preizkusa traja največ 45 minut in se šteje
za uspešno opravljen, če kandidat na vsa vprašanja odgovori pravilno skupno
vsaj v 75 %.
(4) Po opravljenem ustnem delu preizkusa komisija brez
prisotnosti kandidata sprejme odločitev o tem, ali je kandidat uspešno opravil
preizkus, s tem, da mora biti odločitev komisije soglasna. Predsednik komisije
ustno razglasi rezultat preizkusa kandidatu in komisiji. Neuspešnega kandidata
predsednik komisije ustno seznani z možnostjo drugega preizkusa in s pravico do
ugovora. Potrdilo o uspešno opravljenem preizkusu se kandidatu vroči v osmih
dneh po opravljenem preizkusu.
21. člen
(1) O poteku in vsebini preizkusa, o uspehu kandidata
ter o vlogah, ki jih vloži kandidat, se za vsakega kandidata vodi zapisnik, ki
ga podpišejo predsednik in člana komisije. Zapisnik podpiše tudi neuspešen
kandidat, ki s tem potrdi, da je vložil predlog oziroma ugovor iz 22. člena
tega pravilnika na zapisnik.
(2) Če se kandidat brez opravičljivega razloga ne
udeleži preizkusa, se šteje, da ga ni uspešno opravil.
(3) Kandidat, ki bo opravljal preizkus, mora pred
začetkom opravljanja preizkusa plačati upravno takso in stroške preizkusa v
skladu s cenikom zbornice, ne glede na izid preizkusa.
(4) Če kandidat uspešno ne opravi preizkusa ali se ne
odzove na napotitev na opravljanje preizkusa, zbornica o tem obvesti njegovega delodajalca.
22. člen
(1) Za drugi preizkus kandidat ponovno vloži predlog
oziroma vloži predlog na zapisnik iz prvega odstavka prejšnjega člena. Rok za
opravljanje drugega preizkusa ne sme biti krajši od 15 dni in ne daljši od 30
dni od dneva vročitve sklepa iz drugega odstavka 19. člena tega pravilnika
kandidatu. V komisiji, pred katero kandidat opravlja drugi preizkus, ne smejo
sodelovati predsednik in člani komisije, pri kateri je kandidat opravljal prvi
preizkus.
(2) Kandidat lahko glede poteka preizkusa ali zoper
odločitev komisije vloži ugovor na zapisnik iz prvega odstavka prejšnjega
člena. O ugovoru odloči komisija, ki je imenovana na način iz drugega odstavka
19. člena tega pravilnika, v njej pa ne smejo sodelovati člani in predsednik,
zoper katerih odločitev kandidat vlaga ugovor.
(3) Komisija o ugovoru iz prejšnjega odstavka odloči v
osmih dneh. Če komisija ugovor zavrne, kandidatu omogoči, da pri njej opravlja
drugi preizkus ter najmanj 15 in največ 30 dni za pripravo na preizkus. Če
komisija odloča o ugovoru kandidata glede drugega preizkusa, je njena odločitev
dokončna.
V. ODVZEM LICENCE
23. člen
(1) Zbornica lahko magistru farmacije z odločbo odvzame
licenco začasno ali trajno.
(2) Odločbo o odvzemu licence zbornica izda v sedmih
dneh od dneva:
-       
izdaje dokončne odločbe disciplinskega sodišča zbornice, s katero so v
disciplinskem postopku ugotovljene kršitve iz prve ali tretje alineje drugega
odstavka ali tretjega odstavka 80. člena zakona,
-       
prejema sodne ali druge pravnomočne odločbe iz druge alineje drugega
odstavka 80. člena zakona,
-       
prejema sodne ali druge pravnomočne odločbe, s katero je magistru
farmacije trajno prepovedano izvajanje lekarniške dejavnosti ali opravljanje
poklica, ali
-       
neuspešnega preizkusa strokovne usposobljenosti iz tretjega odstavka 79.
člena zakona.
24. člen
(1) Če zbornica odvzame licenco magistru farmacije,
najpozneje v treh dneh od dneva dokončne oziroma pravnomočne odločitve o
začasnem ali trajnem odvzemu licence o tem obvesti delodajalca in prek
informacijskega sistema za notranji trg, ki ga določa zakon, ki ureja postopek
priznavanja poklicnih kvalifikacij za opravljanje reguliranih poklicev, obvesti
tudi pristojne organe drugih držav članic Evropske unije, držav Evropskega
gospodarskega prostora in Švicarske konfederacije.
(2) V obvestilu iz prejšnjega odstavka se navedejo
podatki o magistru farmacije, in sicer:
-       
osebno ime, naslov bivališča, datum in kraj rojstva,
-       
poklic,
-       
podatek o organu, ki je sprejel odločitev o odvzemu licence,
-       
obseg omejitve ali prepovedi opravljanja poklica v lekarniški dejavnosti
in
-       
obdobje, za katerega velja odvzem licence.
(3) Zbornica nemudoma obvesti pristojne organe drugih
držav članic Evropske unije, držav Evropskega gospodarskega prostora in
Švicarske konfederacije o ponovni podelitvi licence magistru farmacije,
vključno z datumom podelitve licence.
VI. PREHODNE IN KONČNE DOLOČBE
25. člen
(1) Magister farmacije, ki je na dan 27. januar
2017 opravljal strokovno delo pri izvajalcu lekarniške dejavnosti, vloži vlogo
za izdajo licence hkrati z vlogo za vpis v register. Ne glede na določbe 5.
člena tega pravilnika vlogi za izdajo licence priloži le dokazilo o opravljanju
strokovnega dela pri izvajalcu lekarniške dejavnosti na dan 27. januar
2017 in potrdilo o vplačani taksi. Vlogo vloži najpozneje do 27. januarja
2020. Po tem roku se šteje, da mu je licenca prenehala v skladu s petim
odstavkom 79. člena zakona.
(2) Magister farmacije, ki je izpolnil pogoj za
pridobitev licence v obdobju od 27. januarja 2017 in do dneva uveljavitve
tega pravilnika, vloži vlogo za izdajo licence hkrati z vlogo za vpis v
register.
26. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-58/2017
Ljubljana, dne 26. aprila 2018
EVA 2017-2711-0043
Milojka Kolar Celarc l.r.
Ministrica
za zdravje

Priloga 1: Vloga za
izdajo licence
Priloga 2: Vloga za
podaljšanje licence
Priloga 3: Predlog
za preizkus strokovne usposobljenosti
Priloga 4: Program
preizkusa strokovne usposobljenosti