I. SPLOŠNE DOLOČBE
1. člen
(vsebina pravilnika)
Ta pravilnik določa pogoje, način in obseg reševanja na
smučiščih, vsebino načrta reševanja, opremljenost in oznake prostorov za
reševanje ter reševalcev, pogoje za strokovno usposobljenost reševalcev, program,
izvedbo in preizkus znanja usposabljanja ter obdobnega izpopolnjevanja za
reševalca, obrazec vloge za podelitev potrdila o izpolnjevanju pogojev za
reševalca ter obrazec in vsebino potrdila o izpolnjevanju pogojev za reševalca.
2. člen
(pomen izrazov)
Izrazi, uporabljeni v tem pravilniku, pomenijo:
1.     
Akia (v nadaljnjem besedilu: aki) je čolnu podobna naprava za reševanje
ponesrečenca v gorah in se uporablja za prevoz po snegu ali z dodatkom enega
kolesa za prevoz po brežini.
2.     
GRS je gorska reševalna služba, ki jo izvaja Gorska reševalna zveza
Slovenije.
3.     
HNMP je helikopterska nujna medicinska pomoč, ki je izvajanje nujne
medicinske pomoči s pomočjo helikopterskih prevozov.
4.     
NMP je nujna medicinska pomoč, ki pomeni izvajanje nujnih zdravstvenih
storitev, katerih opustitev bi v kratkem vodila v nepopravljivo in hudo okvaro
zdravja ali smrt pacienta.
5.     
Prevozno sredstvo je katerokoli sredstvo z lastnim pogonom (npr.
teptalni stroj, motorne sani), ki omogoča vožnjo poškodovanega ali nenadno
obolelega po smučišču.
6.     
Prostor za reševanje je prostor, kjer se izvaja oskrba poškodovanca ali
nenadno obolelega, shranjuje oprema za reševanje in zadržujejo reševalci.
7.     
Samostojna priprava je teoretično in praktično usposabljanje ali
izpopolnjevanje, ki ga kandidat za reševalca opravlja v svojem prostem času in
se šteje, da je opravljena, ko kandidat uspešno opravi teoretični ali praktični
del preizkusa znanja iz vsebin reševanja in tehničnih vsebin.
8.     
Zajemalna nosila z univerzalno oporo za glavo (v nadaljnjem besedilu:
zajemalna nosila) so pripomoček za prenos in imobilizacijo poškodovanca, ki jih
uporabimo ob sumu na poškodbo hrbtenice.
3. člen
(zahteve za reševanje na smučišču)
Za namene reševanja upravljavec smučišča zagotovi:
1.     
načrt reševanja,
2.     
najmanj en prostor za reševanje,
3.     
opremo za izvajanje reševanja na smučišču in opremo za reševalce,
4.     
prevoz poškodovancev po smučišču,
5.     
označenost prostorov za reševanje in reševalcev in
6.     
nemoteno delovanje reševalcev.
II. REŠEVANJE NA SMUČIŠČIH
4. člen
(načrt reševanja)
(1) Upravljavec smučišča z namenom opredelitve načina
delovanja reševalcev na smučišču izdela Načrt reševanja v primeru poškodbe ali
nenadnega obolenja na smučišču, ki poleg podatkov iz tretjega odstavka 6. člena
Zakona o varnosti na smučiščih (Uradni list RS, št. 44/16; v nadaljnjem
besedilu: zakon) vsebuje naslednje:
1.     
odgovorne osebe za izvajanje reševanja na smučišču in njihove naloge,
2.     
seznam opreme za izvajanje reševanja poškodovancev in nenadno obolelih
na smučišču,
3.     
lokacijo prostora za reševanje,
4.     
predvideno shemo oziroma opis poteka aktiviranja in izvajanja reševanja
na smučišču od trenutka dogodka do morebitne predaje poškodovanca ali nenadno
obolelega izvajalcem zdravstvene dejavnosti glede na opredelitev teže telesnih
poškodb in nenadnih obolenj,
5.     
način komunikacij in sodelovanja med osebjem na smučišču in z ekipami
NMP oziroma HNMP in GRS,
6.     
skico smučišča z označenimi lokacijami prevoznih sredstev in prostora za
reševanje ter lokacije dostopnih mest za prevozno sredstvo ekipe NMP, HNMP ali
helikopterske službe GRS,
7.     
najmanj eno prevozno sredstvo, namenjeno za reševanje.
(2) Upravljavec majhnega smučišča ne glede na določbe
prejšnjega odstavka izdela načrt reševanja, ki poleg podatkov iz tretjega
odstavka 6. člena zakona vsebuje podatke v naslednjem obsegu:
1.     
podatek o odgovorni osebi za izvajanje reševanja na smučišču,
2.     
seznam opreme iz tretjega odstavka 6. člena tega pravilnika,
3.     
lokacijo opreme iz tretjega odstavka 6. člena tega pravilnika,
4.     
lokacijo, kjer je mogoče osebno prijaviti dogodek poškodbe ali nenadnega
obolenja,
5.     
predvideno shemo oziroma opis poteka aktiviranja in izvajanja reševanja
na smučišču od trenutka dogodka do morebitne predaje poškodovanca ali nenadno
obolelega izvajalcem zdravstvene dejavnosti glede na opredelitev teže telesnih
poškodb in nenadnih obolenj,
6.     
način komunikacij in sodelovanja med osebo na smučišču in z ekipami NMP
oziroma HNMP in GRS,
7.     
skico smučišča z označenimi lokacijami opreme za izvajanje reševanja na
smučišču in dostopnih mest za prevozno sredstvo ekipe NMP, HNMP ali
helikopterske službe GRS ter z lokacijami morebitnih prevoznih sredstev.
(3) Na dostopih na smučišče in na drugih vidnih mestih
na smučišču, kot so blagajne ali oglasne deske, upravljavec smučišča objavi
postopek in način obveščanja oseb za izvajanje reševanja na smučišču v primeru nesreče
ali nenadnega obolenja.
(4) Za opredelitev teže telesnih poškodb in nenadnih
obolenj na smučišču se uporabljajo strokovne smernice urgentne medicine, ki so
objavljene na spletni strani Ministrstva za zdravje.
(5) Upravljavec smučišča poskrbi, da so lokacije
dostopnih mest za prevozno sredstvo ekipe NMP, HNMP ali helikopterske službe
GRS zavarovane tako, da preprečujejo dostop nepoklicanim osebam in očiščene
pred prihodom ekip navedenih služb.
5. člen
(prostor za reševanje)
(1) Prostor za reševanje izpolnjuje naslednje pogoje:
1.     
je ogrevan in razsvetljen,
2.     
zagotovljeni sta hladna in topla voda,
3.     
sanitarije so v bližini,
4.     
ima zagotovljen dostop do telefona oziroma drugih telekomunikacijskih
sredstev,
5.     
ima najmanj eno ležišče za poškodovanca,
6.     
ima mizo in najmanj dva stola,
7.     
ima omaro za hrambo opreme za izvajanje reševanja na smučišču,
8.     
ima tla, prevlečena z materialom, ki se lahko čisti, in
9.     
je označen z znakom za reševalca in z napisom »PROSTOR ZA REŠEVANJE« v
skladu s Prilogo 1, ki je sestavni del tega pravilnika.
(2) Upravljavec smučišča zagotovi dodatna ležišča (lahko
priročna) za poškodovanca ali nenadno obolelega glede na minimalno število ali
večje število reševalcev, ki jih mora zagotoviti na podlagi zakona, ki ureja
varnost na smučiščih, in sicer tako, da je vsaj eno ležišče na razpolago za dva
reševalca.
(3) Upravljavec majhnega smučišča ne glede na določbe prvega
in drugega odstavka tega člena označi z znakom in napisom iz 9. točke prvega
odstavka tega člena lokacijo, kjer je mogoče osebno prijaviti dogodek poškodbe
ali nenadnega obolenja iz 4. točke drugega odstavka prejšnjega člena, in
lokacijo opreme iz tretjega odstavka 6. člena tega pravilnika.
6. člen
(oprema za izvajanje reševanja na smučišču)
(1) Upravljavec smučišča zagotovi najmanj naslednjo opremo
za reševanje:
1.     
aki,
2.     
reševalno vrečo ali drug ustrezen pripomoček za zaščito poškodovanca
pred mrazom,
3.     
avtomatski defibrilator,
4.     
tlačno posodo za kisik, minimalno 2 litra z ventilom za regulacijo
pretoka 0-15l/minuto,
5.     
dihalni balon z različnimi volumni in maskami za odrasle in otroke,
6.     
ročni aspirator,
7.     
škarje za reševanje,
8.     
merilec krvnega sladkorja,
9.     
zajemalna nosila z univerzalno oporo za glavo ali vakuumsko blazino za
celo telo,
10.  
komplet opornic za okončine,
11.  
univerzalno trdo vratno opornico (za odrasle in za otroke),
12.  
opornice za okončine v roli,
13.  
maske za aplikacijo kisika, za enkratno uporabo z rezervoarjem, za
odrasle in za otroke,
14.  
ustno-žrelne tubuse različnih velikosti.
(2) Upravljavec smučišča zagotovi najmanj en komplet
opreme na dva reševalca, ki obsega nahrbtnik oziroma oblačilo z žepi
(brezrokavnik) za reševalca z naslednjo vsebino:
1.     
sanitetni material: povoje in gaze različnih velikosti, trikotne rute,
obliže, medicinske pritrdilne trakove,
2.     
zaščitne rokavice,
3.     
fiziološko raztopino za izpiranje,
4.     
razkužilo,
5.     
opeklinske obloge raznih velikosti,
6.     
grelno odejo za celo telo z avtonomnim sistemom ogrevanja (na primer
kemičnim),
7.     
zaščitno folijo za poškodovanca,
8.     
obrazno masko za umetno dihanje.
(3) Upravljavec majhnega smučišča zagotovi stol,
priročno ležišče in najmanj opremo za izvajanje reševanja na smučišču, ki
obsega opremo:
-       
iz 1., 2., 8., 11. in 12. točke prvega odstavka tega člena,
-       
iz 3. točke prvega odstavka tega člena, razen če je ta oprema že na
drugi lokaciji, ki je oddaljena od smučišča največ 1000 m in upravljavec
majhnega smučišča sklene dogovor o uporabi opreme z lastnikom oziroma
upravljavcem te opreme,
-       
iz prejšnjega odstavka.
7. člen
(oznake reševalcev)
Za označevanje reševalcev se uporablja znak, ki je določen v
Prilogi 1 tega pravilnika.
III. STROKOVNA USPOSOBLJENOST REŠEVALCEV
8. člen
(program usposabljanja za reševalca)
(1) Program usposabljanja za reševalca na smučišču (v
nadaljnjem besedilu: program usposabljanja) je sestavljen iz izbranih vsebin
reševanja na smučišču in iz tehničnih vsebin usposabljanja – reševanje in
prevoz poškodovanca ali nenadno obolelega na smučišču ter je določen v Prilogi
2, ki je sestavni del tega pravilnika.
(2) Program usposabljanja iz izbranih vsebin reševanja
na smučišču obsega teoretična in praktična usposabljanja iz izbranih vsebin NMP
v skupnem trajanju 30 ur, pri čemer je poudarek na praktičnem usposabljanju.
Program usposabljanja iz tehničnih vsebin – reševanje in prevoz poškodovanca
ali nenadno obolelega na smučišču obsega teoretična in praktična usposabljanja
v skupnem trajanju 10 ur. Program usposabljanja obsega tudi samostojno pripravo
v trajanju 40 ur.
(3) Kandidat za reševalca lahko pristopi tudi neposredno
na preizkus znanja o izbranih vsebinah reševanja iz prvega odstavka 10. člena
tega pravilnika oziroma o tehničnih vsebinah iz drugega odstavka 10. člena tega
pravilnika, če predloži dokazilo iz četrtega oziroma petega odstavka tega
člena.
(4) Za priznavanje usposabljanja o izbranih vsebinah
reševanja na smučišču je ustrezno dokazilo veljavna licenca za samostojno
opravljanje dela v zdravstveni dejavnosti.
(5) Za priznavanje usposabljanja o tehničnih vsebinah –
reševanje in prevoz poškodovanca ali nenadno obolelega na smučišču je ustrezno
dokazilo potrdilo, ki ga izda GRS.
9. člen
(program obdobnega izpopolnjevanja)
(1) Reševalec mora opraviti obdobno izpopolnjevanje po
programu iz Priloge 3, ki je sestavni del tega pravilnika. Obdobno izpopolnjevanje
obsega teoretična in praktična usposabljanja iz izbranih vsebin reševanja na
smučišču v trajanju 10 ur in tehničnih vsebin – reševanje in prevoz
poškodovanca ali nenadno obolelega na smučišču v skupnem trajanju 5 ur ter
samostojno pripravo v trajanju 65 ur.
(2) Ne glede na prejšnji odstavek reševalec lahko
pristopi tudi neposredno na preizkus znanja o vsebinah reševanja iz prvega
odstavka 10. člena tega pravilnika oziroma o tehničnih vsebinah iz drugega
odstavka 10. člena tega pravilnika, če predloži dokazilo iz četrtega oziroma
petega odstavka prejšnjega člena.
10. člen
(preizkus znanja po usposabljanju in obdobnem
izpopolnjevanju in komisija)
(1) Preizkus znanja o izbranih vsebinah reševanja na
smučišču je sestavljen iz teoretičnega in praktičnega dela v skladu s programom
usposabljanja in obdobnega izpopolnjevanja.
(2) Preizkus znanja o tehničnih vsebinah – reševanje in
prevoz poškodovanca ali nenadno obolelega na smučišču je sestavljen iz
teoretičnega in praktičnega dela v skladu s programom usposabljanja in
obdobnega izpopolnjevanja.
(3) Preizkus znanja se opravi pred tričlansko komisijo
za preizkus znanja (v nadaljnjem besedilu: komisija), ki jo sestavljajo predsednik
in dva člana. Komisijo imenuje izvajalec iz devetega odstavka 15. člena zakona
iz seznama oseb, ki so lahko imenovane za predsednike ali člane komisije (v
nadaljnjem besedilu: seznam). Seznam s sklepom določi minister, pristojen za
zdravje, tako, da člana izbere med zdravniki in drugimi zdravstvenimi delavci,
ki morajo biti ustrezno usposobljeni iz NMP, in med strokovnjaki s področja
gorskega reševanja, ki morajo biti ustrezno usposobljeni iz tehnik reševanja na
smučišču. Predsednika komisije izbere med zdravstvenimi delavci, ki imajo izobrazbo,
pridobljeno po študijskih programih za pridobitev izobrazbe druge stopnje,
oziroma raven izobrazbe, pridobljene po študijskih programih, ki v skladu z
zakonom, ki ureja visoko šolstvo, ustreza izobrazbi druge stopnje.
(4) Komisija lahko kot opravljen preizkus znanja v
celoti ali delno prizna kandidatu za reševalca, ki predloži veljavno licenco o
gorskem reševalcu, ki jo je izdala GRS, če ugotovi, da so pogoji za pridobitev
licence najmanj enaki preizkusu znanja iz prvega in drugega odstavka tega
člena.
11. člen
(potek preizkusa znanja)
(1) Teoretični del preizkusa znanja traja največ
45 minut. Praktični del preizkusa znanja traja največ 90 minut.
Komisija obvesti kandidata o delu preizkusa znanja najmanj 14 dni pred dnevom
preizkusa znanja.
(2) Teoretični del preizkusa znanja uspešno opravi
kandidat, ki pokaže znanje v deležu več kot 60% iz izbranih vsebin reševanja in
znanje v deležu več kot 60% iz tehničnih vsebin. Praktični del preizkusa znanja
uspešno opravi kandidat, ki je pokazal znanje vseh vsebin iz obeh vrst vsebin
iz prejšnjega stavka.
(3) Komisija oceni uspešnost dela preizkusa znanja takoj
po končanem preizkusu znanja. Predsednik komisije o doseženi oceni ustno
seznani kandidata. Neuspešnega kandidata predsednik komisije ustno seznani z
možnostjo ponovnega opravljanja tega dela preizkusa znanja in s pravico do
ugovora.
(4) Končni uspeh kandidata ugotovi komisija tako, da na
podlagi ocen teoretičnega in praktičnega dela preizkusa znanja določi skupno
oceno »preizkus znanja je opravil« ali »preizkus znanja ni opravil«.
(5) Kandidat za reševalca, ki ni uspešno opravil enega
dela preizkusa znanja, lahko ta del ponavlja v roku, ki mu ga določi komisija
takoj po končanem preizkusu znanja, novi rok za ta del preizkusa znanja pa je
najprej 14 dni in najpozneje 30 dni od dneva preizkusa znanja, katerega dela
kandidat prvič ni opravil. Če kandidat tudi v novem roku ne opravi dela
preizkusa znanja, opravlja preizkus znanja v celoti.
(6) Kandidat, ki se ne strinja z oceno dela preizkusa
znanja, lahko takoj od seznanitve z njo vloži ugovor na zapisnik pri komisiji,
pri kateri je kandidat opravljal preizkus znanja, v katerem navede, zoper
kateri del preizkusa znanja vlaga ugovor in razloge za to.
(7) O ugovoru odloči komisija, ki je imenovana na način
iz tretjega odstavka prejšnjega člena, a v njej ne smejo sodelovati člani in
predsednik, zoper katerih odločitev kandidat vlaga ugovor.
(8) Komisija o ugovoru odloči najpozneje v 14 delovnih
dneh od prejema ugovora. Ugovoru ugodi in spremeni oceno le, če lahko na
podlagi razpoložljive dokumentacije ugotovi, da so bile kršene določbe tega
pravilnika. Če komisija ugovor zavrne, kandidatu omogoči, da pri njej opravlja
preizkus znanja iz tistega dela preizkusa znanja, zoper katerega je kandidat
podal ugovor, pri čemer mu omogoči najmanj 14 dni in največ 30 dni za pripravo
na preizkus znanja.
(9) O poteku preizkusa znanja se za vsakega kandidata
vodi zapisnik, ki ga podpišejo predsednik in člana komisije. Zapisnik podpiše
tudi neuspešen kandidat, ki s tem potrdi, da je seznanjen z novim rokom za preizkus
znanja iz prvega stavka petega odstavka tega člena oziroma, ki vlaga ugovor na
zapisnik iz šestega odstavka tega člena.
12. člen
(potrdilo o opravljenem usposabljanju, obdobnem
izpopolnjevanju in preizkusu znanja)
(1) Kandidatu, ki se je udeležil usposabljanja ali
obdobnega izpopolnjevanja, se za udeležbo izda potrdilo, če se ga je udeležil v
celoti. Potrdilo se vroči takoj po končanem usposabljanju oziroma obdobnem
izpopolnjevanju.
(2) Kandidatu, ki je opravil preizkus znanja se izda
potrdilo v osmih dneh od dneva, ko je uspešno opravil teoretični in praktični
del preizkusa znanja.
(3) Obrazec potrdila o opravljenem usposabljanju in
obdobnem izpopolnjevanju ter preizkusu znanja je v Prilogi 4, ki je sestavni
del tega pravilnika.
13. člen
(stroški usposabljanja, obdobnega izpopolnjevanja in
preizkusa znanja)
Stroški usposabljanja, obdobnega izpopolnjevanja in stroški preizkusa
znanja bremenijo kandidata za reševalca oziroma tistega, ki ga je na
usposabljanje ali preizkus znanja napotil.
IV. PODELITEV POTRDILA O IZPOLNJEVANJU POGOJEV ZA
REŠEVALCA
14. člen
(potrdilo o izpolnjevanju pogojev za reševalca)
(1) Na podlagi vloge kandidata za reševalca Ministrstvo
za zdravje izda potrdilo o izpolnjevanju pogojev za reševalca.
(2) Obrazec vloge iz prejšnjega odstavka je v Prilogi 5,
ki je sestavni del tega pravilnika.
(3) Obrazec potrdila iz prvega odstavka tega člena je v
Prilogi 6, ki je sestavni del tega pravilnika.
V. PREHODNI IN KONČNA DOLOČBA
15. člen
(prehodna določba)
Reševalci, ki na podlagi prehodnih določb zakona nadaljujejo z
opravljanjem dela, prvič vložijo vlogo za izdajo potrdila o izpolnjevanju
pogojev za reševalca, ko opravijo preizkus znanja na podlagi programa obdobnega
izpopolnjevanja.
16. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o reševalni službi in o službi prve pomoči na smučiščih (Uradni list
SRS, št. 5/78, 1/79, 1/80 – ZZV, Uradni list RS, št. 110/02 – ZVSmuč in 17/08 –
ZVSmuč-B).
17. člen
(začetek veljavnosti)
Ta pravilnik začne veljati 1. julija 2018.
Št. 0070-67/2017
Ljubljana, dne 20. marca 2018
EVA 2017-2711-0048
Milojka Kolar Celarc l.r.
Ministrica
za zdravje

Priloga 1: Oznake
reševalca na smučišču
Priloga 2: Program
usposabljanja za reševalca na smučišču (8. člen)
Priloga 3: Program
obdobnega izpopolnjevanja za reševalca na smučišču (9. člen)
Priloga 4: Potrdilo
o opravljenem usposabljanju in preizkusu znanja/potrdilo o obdobnem
izpopolnjevanju in preizkusu znanja
Priloga 5: Vloga za
izdajo potrdila o izpolnjevanju za reševalca/reševalko na smučišču
Priloga 6: Potrdilo
o izpopolnjevanju pogojev za reševalca na smučišču