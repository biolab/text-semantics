I
Ta sklep določa vrednosti, potrebne za ovrednotenje priznanih
stroškov prestrukturiranja vinogradov in izpada dohodka za vinsko leto
2023/2024, in sicer način izračuna stroškov prestrukturiranja vinogradov in
višino priznane vrednosti izpada dohodka za izvajanje:
-       
Delegirane uredbe Komisije (EU) 2016/1149 z dne 15. aprila 2016 o
dopolnitvi Uredbe (EU) št. 1308/2013 Evropskega parlamenta in Sveta glede
nacionalnih podpornih programov v vinskem sektorju in o spremembi Uredbe
Komisije (ES) št. 555/2008 (UL L št. 190 z dne 15. 7. 2016, str. 1), zadnjič
spremenjene z Delegirano uredbo Komisije (EU) 2023/181 z dne 27. junija 2022 o
popravku nekaterih jezikovnih različic Delegirane uredbe (EU) 2016/1149 o
dopolnitvi Uredbe (EU) št. 1308/2013 Evropskega parlamenta in Sveta glede
nacionalnih podpornih programov v vinskem sektorju in o spremembi Uredbe
Komisije (ES) št. 555/2008 (UL L št. 26 z dne 30. 1. 2023, str. 3);
-       
Izvedbene uredbe Komisije (EU) 2016/1150 z dne 15. aprila 2016 o
določitvi pravil za uporabo Uredbe (EU) št. 1308/2013 Evropskega parlamenta in
Sveta glede nacionalnih podpornih programov v vinskem sektorju (UL L št. 190 z
dne 15. 7. 2016, str. 23), zadnjič spremenjene z Izvedbeno uredbo Komisije (EU)
2022/2532 z dne 1. decembra 2022 o spremembi Izvedbene uredbe (EU) 2017/892 ter
razveljavitvi Uredbe (EU) št. 738/2010 in izvedbenih uredb (EU) št. 615/2014,
(EU) 2015/1368 in (EU) 2016/1150, ki se uporabljajo za sheme pomoči v nekaterih
kmetijskih sektorjih (UL L št. 328 z dne 22. 12. 2022, str. 80), in
-       
Delegirane uredbe Komisije (EU) 2022/126 z dne 7. decembra 2021 o
dopolnitvi Uredbe (EU) 2021/2115 Evropskega parlamenta in Sveta z dodatnimi
zahtevami za nekatere vrste intervencij, ki jih države članice določijo v
svojih strateških načrtih SKP za obdobje 2023–2027 na podlagi navedene uredbe,
ter pravili o deležu za standard dobrih kmetijskih in okoljskih pogojev (DKOP)
1 (UL L št. 20 z dne 31. 1. 2022, str. 52), zadnjič spremenjene z Delegirano
uredbo Komisije (EU) 2023/330 z dne 22. novembra 2022 o spremembi in popravku
Delegirane uredbe (EU) 2022/126 o dopolnitvi Uredbe (EU) 2021/2115 Evropskega
parlamenta in Sveta z dodatnimi zahtevami za nekatere vrste intervencij, ki jih
države članice določijo v svojih strateških načrtih SKP za obdobje 2023–2027 na
podlagi navedene uredbe, ter pravili o deležu za standard dobrih kmetijskih in
okoljskih pogojev (DKOP) 1 (UL L št. 44 z dne 14. 2. 2023, str. 1).
II
Stroški prestrukturiranja vinogradov se izračunajo z uporabo
tabel iz Priloge, ki je sestavni del tega sklepa.
III
Posamezni ukrepi za prestrukturiranje vinograda, navedeni v
tabelah iz prejšnje točke, so:
1.     
priprava zemljišča, ki zajema takšno založno gnojenje in pripravo tal,
da je zemljišče primerno za sajenje vinske trte. Šteje se, da je priprava
zemljišča izvedena, če so na površini, ki se prestrukturira, posajene trsne
cepljenke;
2.     
postavitev opore, ki pomeni postavitev končne opore ter zajema vse
oporne stebre in najmanj eno žico;
3.     
posaditev cepljenk, ki zajema posaditev vinograda s trsi z gostoto
sajenja najmanj 3200 trsov/ha, pri čemer je gostota izračunana na podlagi
povprečnih razdalj sajenja v vrsti in med vrstami;
4.     
navoz zemlje na površino, ki zajema navoz zemlje le na površino, kjer se
izvaja prestrukturiranje vinograda. Ukrep iz te točke je mogoče uveljavljati le
v vinorodnem okolišu Kras;
5.     
postavitev opore za latnik, ki pomeni oporo, potrebno za gojitveno
obliko latnik, in zajema vse oporne stebre in prečno oporo ter najmanj eno
žico. Ukrep iz te točke je mogoče uveljavljati le v vinorodnem okolišu Kras;
6.     
naprava ozkih teras, ki pomeni napravo teras, pri katerih širina terasne
ploskve ne presega 1,8 metra;
7.     
posaditev matičnega nasada, ki pomeni posaditev vinograda s cepljenkami
kategorije bazni material, za katerega je bila vložena prijava o nameri sajenja
matičnega nasada v skladu s predpisom, ki ureja trženje materiala za
vegetativno razmnoževanje trte;
8.     
posaditev cepljenk odpornih sort, ki pomeni posaditev cepljenk teh sort
vinske trte: Merlot Kanthus, Soreli, Fleurtai, Solaris, Muscaris, Monarch,
Johanniter ali Souvignier gris.
IV
(1) Višina priznane vrednosti izpada dohodka pri lastni
predelavi grozdja, določena na podlagi statističnih podatkov o pridelavi
grozdja in povprečni ceni odkupljenega grozdja za predelavo, z upoštevanjem
stroškov za kmetijska zemljišča in večkratnika za vino, kot jih določa zakon,
ki ureja katastrski dohodek, znaša 3.039 EUR/ha oziroma pri zamenjavi sort s
precepljanjem 2.025 EUR/ha.
(2) Višina priznane vrednosti izpada dohodka pri prodaji
grozdja za nadaljnjo predelavo, določena na podlagi statističnih podatkov o
pridelavi grozdja in povprečni ceni odkupljenega grozdja za predelavo, z
upoštevanjem stroškov za kmetijska zemljišča, kot jih določa zakon, ki ureja
katastrski dohodek, znaša 1.013 EUR/ha oziroma pri zamenjavi sort s precepljanjem
675 EUR/ha.
V
Ta sklep začne veljati petnajsti dan po objavi v Uradnem
listu Republike Slovenije.
Št. 00704-268/2023
Ljubljana, dne 13. julija 2023
EVA 2023-2330-0079
Vlada Republike Slovenije
dr. Robert Golob
predsednik

Priloga:
Tabeli za izračun stroškov prestrukturiranja