1. člen
Ta pravilnik določa obliko in vsebino diplom ter potrdil o
izobraževanju, ki jih izdaja Fakulteta za zdravstvene vede v Celju (v
nadaljevanju: fakulteta). Diplomo dobi študent/ka, ki opravi vse obveznosti po
študijskem programu za pridobitev javno veljavne izobrazbe.
Diploma in priloga k diplomi
2. člen
Fakulteta izdaja naslednje vrste potrdil o pridobljeni javno
veljavni izobrazbi:
-       
diplomo o zaključenem visokošolskem strokovnem študijskem programu prve
stopnje,
-       
diplomo o zaključenem magistrskem študijskem programu druge stopnje,
-       
dvojnik diplome in
-       
potrdilo o opravljenih izpopolnjevanjih po študijskih programih za
izpopolnjevanje.
3. člen
Diploma je oblikovana v skladu s celostno grafično podobo
fakultete.
Izda se na obrazcu, izdelanem iz posebnega papirja, dimenzije
210 mm x 297 mm.
Diploma je bele barve. V glavi listine je na sredini
odtisnjen logotip fakultete.
V zgornji polovici diplome je z modro barvo odtisnjen napis
Diploma.
V osrednjem delu diplome so navedeni ime in priimek, datum,
kraj in država rojstva diplomanta oziroma diplomantke, zaključen študijski
program, stopnja pridobljene izobrazbe in podeljeni strokovni naslov.
Diploma ima zaporedno številko, datum diplomiranja, datum in
kraj izdaje diplome (Celje), ime in priimek ter lastnoročni podpis
dekana/dekanje fakultete in odtisnjen pečat fakultete.
Vsi podatki, zapisani na diplomi, so modre in črne barve.
Vzorec diplome je objavljen v prilogi.
4. člen
Zaporedna številka diplome je sestavljena iz oznake
študijskega programa in zaporedne številke diplome.
5. člen
Vse diplome, ki jih izda fakulteta, so javne listine in so
napisane v slovenskem jeziku.
Sestavni del diplome je tudi »Priloga k diplomi«, ki vsebuje
vse zakonsko zahtevane informacije.
Sestavine obrazca »Priloga k diplomi« v slovenskem in
angleškem jeziku so opredeljene v Pravilniku o prilogi k diplomi, ki ga sprejme
minister, pristojen za visoko šolstvo, na predlog Nacionalne agencije za
kakovost v visokem šolstvu.
6. člen
Fakulteta izda dvojnik diplome diplomantu, ki je izgubljeno,
uničeno ali odtujeno listino preklical v Uradnem listu Republike Slovenije, če
je iz evidenc fakultete razvidno, da je bil po zaključenih študijskih
obveznostih izdan izvirnik diplome.
Dvojnik diplome se izda na obrazcu iz 3. točke, tako, da je v
zgornjem levem kotu zapisano, da gre za dvojnik.
Na prvi strani dvojnika diplome so z izjemo zaporedne
številke diplome navedeni podatki iz 3. člena
pravilnika. Namesto lastnoročnega podpisa se pri imenu in priimku
dekana/dekanje fakultete zapiše »l.r.«.
Na hrbtni strani dvojnika trenutni dekan/dekanja fakultete
podpiše klavzulo o skladnosti podatkov dvojnika diplome s podatki evidence, na
temelju katere je dvojnik diplome izdan. Na hrbtni strani dvojnika diplome je
odtisnjen pečat fakultete.
V evidenco o izdanih diplomah se vpiše podatek o izdanem
dvojniku diplome, skupaj s podatki o preklicu izvirnika.
Potrdilo
7. člen
Po opravljenih obveznostih po akreditiranem javno veljavnem
študijskem programu za izpopolnjevanje izda fakulteta udeležencem potrdilo, ki
je javna listina.
8. člen
Potrdilo po programih iz prejšnjega člena vsebuje: ime
fakultete, ime in priimek udeleženca, državo, kraj in datum rojstva udeleženca,
naslov in čas trajanja programa, ki ga je zaključil udeleženec, datum, ko je udeleženec
opravil vse obveznosti po programu, trajanje programa v številu ur ter
ovrednotenje programa s kreditnimi točkami po sistemu ECTS.
Potrdilo vsebuje še zaporedno številko in datum izdaje
potrdila ter pečat fakultete.
9. člen
Oblika in papir potrdila iz prejšnjega člena tega sklepa sta
določena s celostno grafično podobo fakultete.
Na potrdilu je odtisnjen pečat fakultete.
10. člen
S sprejemom tega pravilnika preneha veljati Pravilnik o
vsebini in obliki diplom o zaključenem izobraževanju na Visoki zdravstveni šoli
v Celju z dne 20. 1. 2020. Ta pravilnik začne veljati naslednji dan po objavi v
Uradnem listu Republike Slovenije.
Celje, dne 20. marca 2023
Dekan FZVCE
izr. prof. dr. Gorazd Voga

Priloga
1: Vzorec diplome o zaključenem visokošolskem strokovnem študijskem programu 1.
stopnje Zdravstvena nega
Priloga
2: Vzorec diplome o zaključnem magistrskem študijskem programu 2. stopnje
Paliativna oskrba