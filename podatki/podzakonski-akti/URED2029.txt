1. člen
Ta uredba določa postopek in podrobnejša merila za pridobitev
statusa samostojnega novinarja in za vodenje razvida samostojnih novinarjev kot
javne knjige pri ministrstvu, pristojnem za kulturo (v nadaljnjem besedilu:
ministrstvo), ter način in postopek občasnega preverjanja izpolnjevanja
pogojev, ki jih morajo za vpis v razvid izpolnjevati samostojni novinarji.
I. POSTOPEK IN MERILA ZA PRIDOBITEV STATUSA SAMOSTOJNEGA
NOVINARJA IN POGOJI ZA VPIS V RAZVID SAMOSTOJNIH NOVINARJEV
2. člen
Status samostojnega novinarja se pridobi z vpisom v razvid
samostojnih novinarjev pri ministrstvu (v nadaljnjem besedilu: razvid) po
predhodnem mnenju registrirane strokovne organizacije novinarjev. 
O vpisu v razvid odloči minister, pristojen za kulturo (v
nadaljnjem besedilu: minister), z odločbo.
3. člen
Za registrirano strokovno organizacijo novinarjev iz
prejšnjega člena te uredbe šteje reprezentativna strokovna organizacija
novinarjev, v katero je včlanjenih najmanj 100 novinarjev ali drugih avtorjev
medijskih prispevkov. Obstoj pogoja reprezentativnosti ugotavlja ministrstvo na
predlog strokovne organizacije novinarjev.
4. člen
V razvid se lahko vpiše, kdor izpolnjuje naslednje pogoje: 
-    
da ima izkaz o aktivnem znanju slovenskega jezika, če ni državljan
Republike Slovenije; 
-    
da opravlja novinarsko dejavnost kot edini ali glavni poklic; 
-    
da ima dokazila o objavah v medijih, ki so vpisani v razvid iz 12. člena
ZMed; 
-    
da mu ni s pravnomočno sodno odločbo prepovedano opravljanje novinarske
dejavnosti.
5. člen
Aktivno znanje slovenskega jezika iz prve alinee prejšnjega
člena te uredbe se ugotovi na podlagi izkaza, ki ga izda Univerza v Ljubljani,
Filozofska fakulteta, Center za slovenski jezik.
6. člen
Po tej uredbi opravlja posameznik novinarsko dejavnost kot
edini ali glavni poklic, kadar ni v delovnem razmerju za več kot polovičen
delovni čas oziroma ne opravlja druge samostojne poklicne dejavnosti. 
Kot dokaz o izpolnjenem merilu iz prejšnjega odstavka tega
člena velja izjava predlagatelja.
7. člen
Kot dokazila iz tretje alinee 4. člena te uredbe veljajo
kopije ali posnetki člankov, reportaž, intervjujev ter drugih novinarskih
zvrsti, ki so bili objavljeni pod imenom predlagatelja. 
Predlagatelj mora predložiti vsaj 20 dokazil iz prvega
odstavka tega člena za obdobje enega leta pred predložitvijo in navesti imena
medijev, v katerih so bili prispevki objavljeni. 
Kot dokazilo o izpolnjevanju pogoja iz prvega in drugega
odstavka tega člena šteje tudi potrdilo o objavah oziroma izjava medija, pri
katerem novinar dela oziroma z njim sodeluje.
8. člen
Kot dokazilo o izpolnjenem pogoju iz četrte alinee 4. člena
te uredbe velja izjava predlagatelja.
9. člen
Vloga za vpis v razvid vsebuje naslednje podatke: 
-    
ime in priimek predlagatelja; 
-    
datum in kraj rojstva; 
-    
ulica in kraj stalnega prebivališča ter ulica in kraj morebitnega
začasnega prebivališča; 
-    
podatek o državljanstvu; 
-    
datum željenega vpisa v razvid.
10. člen
Predlagatelj mora vlogi za vpis v razvid priložiti naslednje
dokumente in dokazila: 
-    
če je državljan Republike Slovenije, potrdilo o državljanstvu; 
-    
če ni državljan Republike Slovenije, izkaz o aktivnem znanju slovenskega
jezika, ki ga izda Univerza v Ljubljani, Filozofska fakulteta, Center za
slovenski jezik; 
-    
izjavo, da opravlja novinarsko dejavnost kot edini ali glavni poklic; 
-    
izjavo o tem, da mu ni s pravnomočno sodno odločbo prepovedano
opravljanje novinarske dejavnosti; 
-    
dokazila o objavah v medijih, vpisanih v razvid medijev po 12. členu
ZMed, v obsegu, obliki in na način, kot določa ta uredba; 
-    
predhodno mnenje registrirane strokovne organizacije novinarjev.
11. člen
Predlagatelja, ki izpolnjuje pogoje za vpis, se v razvid
vpiše z dnem, ki ga sam navede kot želeni datum vpisa, vendar ne pred datumom
prejema vloge za vpis v razvid na ministrstvo. Če predlagatelj v vlogi ne
navede želenega datuma vpisa, se v razvid vpiše z dnem, ko ministrstvo izda
odločbo o vpisu.
II. POSTOPEK VODENJA RAZVIDA IN OBČASNEGA PREVERJANJA
IZPOLNJEVANJA POGOJEV ZA VPIS V RAZVID
12. člen
Samostojni novinar mora sporočiti ministrstvu vsako spremembo
podatkov iz druge in četrte alinee 4. člena ter iz prve, tretje in četrte
alinee 9. člena te uredbe najkasneje v roku 15 dni od nastanka spremembe.
13. člen
Samostojni novinar mora na zahtevo pooblaščene uradne osebe
predložiti ministrstvu dokazila iz 7. člena te uredbe, iz katerih je razvidno,
da še izpolnjuje pogoj za vpis v razvid iz tretje alinee 4. člena te uredbe. 
Ministrstvo preverja izpolnjevanje pogoja za vpis v razvid v
skladu s prejšnjim odstavkom tudi na predlog registrirane strokovne
organizacije novinarjev iz 3. člena te uredbe. 
Samostojni novinar mora v 15 dneh od prejema zahteve iz
prvega odstavka tega člena predložiti zahtevana dokazila, razen če dokaže, da
zahtevanih dokazil iz opravičljivih razlogov ni mogel predložiti v predpisanem
roku. 
Samostojnemu novinarju, ki dokaže, da iz opravičljivih
razlogov ni mogel predložiti zahtevanih dokazil v roku iz prejšnjega odstavka,
ministrstvo ob presoji vseh okoliščin primera podaljša rok za predložitev
dokazil.
14. člen
Samostojnega novinarja, ki ne izpolnjuje več pogojev iz 4.
člena te uredbe, se izbriše iz razvida. Iz razvida se izbriše tudi, če v roku,
kot je opredeljen v tretjem in četrtem odstavku prejšnjega člena, ne predloži
zahtevanih dokazil. 
Samostojnega novinarja se izbriše iz razvida tudi na njegovo
zahtevo. Iz razvida se izbriše z dnem, ki ga predlaga, vendar ne prej kot z
dnem prejema vloge na ministrstvo, razen če gre za primer zakonske
nezdružljivosti s statusom samostojnega novinarja. 
O izbrisu iz razvida odloči minister z odločbo.
15. člen
Razvid vsebuje naslednje podatke: 
-    
ime in priimek samostojnega novinarja; 
-    
zaporedna številka in datum vpisa; 
-    
evidenčna številka vpisa; 
-    
datum in kraj rojstva; 
-    
ulica in kraj stalnega bivališča; 
-    
ulica in kraj morebitnega začasnega bivališča; 
-    
podatek o državljanstvu; 
-    
podatki o prilogah k vlogi za vpis; 
-    
podatki o spremembah podatkov v zvezi z vpisom; 
-    
podatek o datumu in razlogu za izbris; 
-    
podatki o preverjanju pogojev za vpis; 
-    
podatki o morebitnih predhodnih vpisih in izbrisih. 
Podatki o imenu in priimku samostojnih novinarjev se v
razvidu vodijo kot javna knjiga in so dostopni na medmrežnih straneh
ministrstva ali pri pooblaščeni uradni osebi ministrstva. Vsi ostali podatki,
ki se na podlagi prejšnjega odstavka tega člena vpisujejo v razvid, se vodijo v
internem delu razvida in niso dostopni javnosti, razen v primerih, ko to
dovoljuje zakon, ki ureja varstvo osebnih podatkov.
III. PREHODNE IN KONČNE DOLOČBE
16. člen
Novinarje, ki so imeli na dan uveljavitve ZMed status
samostojnega novinarja na podlagi zakona o javnih glasilih (Uradni list RS, št.
18/94 in 36/00), se vpiše v razvid po uradni dolžnosti.
17. člen
V prehodnem obdobju enega leta od uveljavitve ZMed kot
dokazila o objavah v medijih iz 7. člena te uredbe štejejo tudi objave v javnih
glasilih, ki so po zakonu o javnih glasilih vpisani v evidenco javnih glasil
pri ministrstvu.
18. člen
Društvo novinarjev Slovenije in Sindikat novinarjev
Slovenije, ki sta v postopku ugotavljanja statusa samostojnega novinarja
podajala predhodna mnenja na podlagi zakona o javnih glasilih, veljata za
registrirani strokovni organizaciji novinarjev iz 3. člena te uredbe.
19. člen
Ta uredba začne veljati naslednji dan po objavi v Uradnem
listu Republike Slovenije.
Št. 650-06/2001-1
Ljubljana, dne 12. decembra 2001.
Vlada Republike Slovenije
dr. Janez Drnovšek l. r. 
Predsednik