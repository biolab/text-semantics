I. SPLOŠNE DOLOČBE
1. člen
Ta pravilnik določa ukrepe, ki jih morajo v
letu 2007 izvesti veterinarske organizacije, ki opravljajo javno veterinarsko
službo na podlagi koncesije (v nadaljnjem besedilu: veterinarske organizacije),
Nacionalni veterinarski inštitut (v nadaljnjem besedilu: NVI), lovske družine
in upravljavci lovišč s posebnim namenom, izvajalci odlova prostoživečih ptic,
izvajalec peroralnega cepljenja lisic ter imetniki živali zaradi zagotavljanja
sistematičnega spremljanja stanja bolezni in cepljenja živali.
2. člen
(1) Uradni veterinar območnega urada
Veterinarske uprave Republike Slovenije (v nadaljnjem besedilu: OU VURS) z
odločbo po uradni dolžnosti določi veterinarski organizaciji rok za izvedbo
posameznih del iz tega pravilnika.
(2) Veterinarska organizacija mora
pred vsakim začetkom izvajanja del iz tega pravilnika obvestiti uradnega
veterinarja OU VURS.
(3) Veterinarske organizacije in NVI
morajo mesečno, do desetega dne v mesecu za pretekli mesec, vnesti podatke o
opravljenih delih in rezultatih preiskav iz tega pravilnika v centralni
informacijski sistem VURS (v nadaljnem besedilu: CIS VURS), v računalniški
program EPI.
(4) V roku iz prejšnjega odstavka mora
veterinarska organizacija uradnemu veterinarju OU VURS predložiti predlog
računa za povračilo stroškov za izvedbo odrejenih ukrepov v preteklem mesecu,
iz katerega mora biti razvidno, da so bile pristojbine odvedene v predpisanem
roku.
(5) Uradni veterinar OU VURS na
podlagi podatkov iz računalniškega programa EPI ugotovi, ali je bil posamezni
ukrep iz tega pravilnika opravljen v skladu s predpisi in zahtevami iz tega
pravilnika ter s podpisom računa potrdi, da je bilo delo opravljeno v skladu s
predpisi. Uradni veterinar OU VURS mora račun potrditi do petnajstega dne v
mesecu za pretekli mesec na sedežu veterinarske organizacije, ki je račun
izdala.
3. člen
(1) Preventivna cepljenja je treba
opraviti s cepivi, registriranimi v Republiki Sloveniji, v skladu z navodili
proizvajalca cepiva.
(2) Veterinarska organizacija mora o
vsakem cepljenju v računalniški program EPI vpisati osebno ime in naslov
oziroma firmo in sedež imetnika živali, identifikacijsko številko kmetijskega
gospodarstva (KMG-MID), oznako (številko) živali, datum cepljenja oziroma
preiskave, ime cepiva, ime proizvajalca cepiva, rok uporabnosti in kontrolno
številko cepiva ter rezultate diagnostične preiskave in številko vpisa vnesti v
dnevnik o veterinarskih posegih, ki se hrani na gospodarstvu.
(3) Če je za živali, pri katerih se
opravljajo preventivna cepljenja in diagnostične preiskave iz tega pravilnika,
predpisana identifikacija in registracija, živali pa niso označene in
registrirane na predpisan način, jih je treba označiti in registrirati in o tem
obvestiti uradnega veterinarja OU VURS.
(4) Veterinarska organizacija mora
spremljati zdravstveno stanje živali po uporabi biološkega preparata in
obveščati uradnega veterinarja o vseh stranskih pojavih in morebitni
nezanesljivi imunosti.
(5) Veterinarska organizacija mora
krvne vzorce jemati istočasno za vse preiskave pri posameznih vrstah živali.
Živali, razen perutnine in rib, pri katerih se jemljejo vzorci, morajo biti
individualno označene tako, da je omogočena njihova prepoznavnost v zvezi z
rezultati preiskav.
(6) Veterinarska organizacija in NVI
morata podatke o živalih na posameznem gospodarstvu pridobiti iz računalniškega
programa EPI v obliki računalniškega izpisa, v računalniški program pa vnesti
podatke o opravljenih preiskavah oziroma odvzetih vzorcih.
4. člen
Veterinarske organizacije in NVI morajo
podatke, pridobljene pri izvajanju tega pravilnika, uporabljati v skladu s
predpisi o veterinarskih evidencah in jih varovati kot poslovno tajnost.
5. člen
Rezultate preiskav iz tega pravilnika mora
NVI poslati uradnemu veterinarju, ki je izdal odločbo, s katero je določil rok
za izvedbo posameznih del, in veterinarski organizaciji, ki je vzorce odvzela.
6. člen
Stroški del iz tega pravilnika se krijejo
iz proračuna Republike Slovenije, če ta pravilnik ne določa drugače.
II. PREVENTIVNI UKREPI PRI GOVEDU
7. člen
(1) Proti vraničnemu prisadu je treba
preventivno cepiti govedo v zaselkih, kjer je bil v zadnjih 50 letih ugotovljen
vranični prisad.
(2) Preventivno cepljenje je treba
opraviti najmanj tri tedne preden se goveda žene na pašo oziroma najpozneje do
30. aprila 2007.
(3) Cepljenje opravijo veterinarske
organizacije.
8. člen
(črtan)
9. člen
(1) Vzorčenje in laboratorijsko
testiranje na bovino spongiformno encefalopatijo (v nadaljnjem besedilu: BSE)
pri govedu se opravlja v skladu s Prilogo X Uredbe Evropskega parlamenta in
Sveta (ES) št. 999/2001 z dne 22. maja 2001 o določitvi predpisov za
preprečevanje, nadzor in izkoreninjenje nekaterih transmisivnih spongiformnih
encefalopatij (UL L št. 147 z dne 31. 5. 2001, str. 1, z vsemi
spremembami; v nadaljnjem besedilu: Uredba 999/2001/ES).
(2) Z eno od metod iz Priloge X Uredbe
999/2001/ES je treba preiskati vsa goveda, starejša od 24 mesecev, ki so bila
zaklana v sili, in bolna goveda, starejša od 24 mesecev, ki so bila poslana v
klavnico z veterinarsko napotnico. Vzorce odvzamejo uradni veterinarji v registriranih
klavnicah za klanje goved, preiskave opravi NVI.
(3) Z eno od metod iz Priloge X Uredbe
999/2001/ES je treba preiskati vsa poginula goveda, starejša od 24 mesecev, in
vsa evtanazirana goveda, starejša od 24 mesecev. Vzorce odvzame NVI v odobrenih
vmesnih obratih za zbiranje in obdukcijo živalskih trupel in opravi preiskave.
(4) Z eno od metod iz Priloge X Uredbe
999/2001/ES je treba preiskati vsa goveda, starejša od 30 mesecev, ki so bila
zaklana v okviru programa izkoreninjenja kužnih bolezni in niso kazala
kliničnih znakov BSE. Vzorce odvzamejo uradni veterinarji v registriranih
klavnicah za klanje goved, preiskave opravi NVI.
(5) Z eno od metod iz Priloge X Uredbe
999/2001/ES je treba preiskati vse govedo ne glede na starost, kadar gre za sum
na BSE, in goveda, ki so bila usmrčena v okviru izvajanja ukrepov iz točke 2(a)
Priloge VII Uredbe 999/2001/ES. Vzorce odvzame NVI v odobrenih vmesnih obratih
za zbiranje in obdukcijo živalskih trupel in opravi preiskave.
10. člen
(1) Za vzdrževanje statusa države,
uradno proste bruceloze, je treba:
-      
preiskati vsa goveda, starejša od 24 mesecev, v
20% čred; program vzorčenja pripravi Veterinarska uprava Republike Slovenije (v
nadaljnjem besedilu: VURS), vzorce odvzamejo veterinarske organizacije,
preiskave opravi NVI;
-      
prijaviti vse primere abortusov goved in
raziskati oziroma ugotoviti njihov vzrok; v ta namen mora veterinar izpolniti
obrazec za prijavo abortusov pri govedu, ki je kot Priloga 1 sestavni del tega
pravilnika.
(2) Na moških živalih v čredah iz prve
alinee prejšnjega odstavka, ki so uradno proste bruceloze, se preiskava ne
opravi, če so namenjene za zakol. V takem primeru veterinar veterinarske
organizacije o tem pisno obvesti uradnega veterinarja, ki po uradni dolžnosti
izda odločbo, na podlagi katere gredo lahko ta goveda le neposredno v zakol in
se ne smejo uporabljati kot plemenske živali.
(3) Vzorce odvzamejo veterinarske
organizacije, preiskave opravi NVI.
11. člen
Za ohranjanje statusa države, proste
enzootske goveje levkoze je treba:
-      
preiskati vsa goveda, starejša od 24 mesecev, v
20% čred; program vzorčenja pripravi VURS, vzorce odvzamejo veterinarske
organizacije, preiskave opravi NVI;
-      
o vseh ugotovljenih tumoroznih spremembah pri
post mortem pregledu v klavnici obvestiti OU VURS in vzorce spremenjenih tkiv
poslati v nadaljnje histološke preiskave; vzorce odvzame uradni veterinar v
klavnici, preiskave opravi NVI;
-      
o vseh ugotovljenih tumoroznih spremembah pri
sekcijah poginulih živali obvestiti OU VURS in vzorce spremenjenih tkiv poslati
v nadaljnje histološke preiskave; vzorce odvzame in preiskave opravi NVI.
12. člen
Za pridobitev statusa države, uradno proste
tuberkuloze, je treba odvzeti vzorce za bakteriološko preiskavo za izključitev
okužbe z Mycobacterium bovis v vseh primerih, ko uradni veterinar pri
post-mortem pregledu ugotovi znake pljučnice pri govedu, starejšem od 30
mesecev. Vzorce odvzame uradni veterinar v klavnici, preiskave opravi NVI.
13. člen
(1) Na bolezen modrikastega jezika je
treba serološko pregledati vzorce goved, starejših od 24 mesecev, v skladu s
programom, ki ga pripravi VURS.
(2) Vzorce odvzamejo veterinarske
organizacije istočasno z vzorci za preiskavo na brucelozo in levkozo, preiskave
opravi NVI.
(3) Program entomoloških preiskav na
prisotnost vektorjev pripravi NVI in ga potrdi generalni direktor VURS.
Preiskave opravi NVI.
14. člen
Če veterinar oceni, da izvedba predpisanih
del pri določenem govedu predstavlja nevarnost za izvajalca preiskave oziroma
imetnika živali in zato izvedba predpisanih del pri tej živali ni mogoča, mora
o tem pisno, z obrazložitvijo obvestiti OU VURS.
III. PREVENTIVNI UKREPI PRI DROBNICI
15. člen
(1) Proti vraničnemu prisadu je treba
preventivno cepiti drobnico v zaselkih, kjer je bil v zadnjih 50 letih
ugotovljen vranični prisad.
(2) Preventivno cepljenje je treba
opraviti najmanj tri tedne preden se drobnico žene na pašo oziroma najpozneje
do 30. aprila 2007.
(3) Cepljenje opravijo veterinarske
organizacije.
16. člen
(črtan)
17. člen
(1) Vzorčenje in laboratorijsko
testiranje ovac in koz na transmisivne spongiformne encefalopatije (v
nadaljnjem besedilu: TSE) se opravljata v skladu s Prilogo X Uredbe
999/2001/ES.
(2) Z eno od metod iz Priloge X Uredbe
999/2001/ES je treba preiskati vse ovce in koze, ne glede na starost, kadar gre
za sum na TSE. Vzorce odvzame NVI v odobrenih vmesnih obratih za zbiranje in
obdukcijo živalskih trupel in opravi preiskave.
(3) Z eno od metod iz Priloge X Uredbe
999/2001/ES je treba preiskati vse redno zaklane ovce in koze, ki so starejše
od 18 mesecev ali pri katerih sta skozi dlesen predrla več kot dva stalna
sekalca. Vzorce odvzamejo uradni veterinarji v registriranih klavnicah za
klanje drobnice pri zakolu ovac in koz. Preiskave opravi NVI.
(4) Z eno od metod iz Priloge X Uredbe
999/2001/ES je treba v klavnici preiskati vse zaklane ovce in koze, ki so pri
ante-mortem pregledu kazale znake bolezni ali so bile zaklane v sili in so v
klavnico prispele z veterinarsko napotnico ter so starejše od 18 mesecev ali
pri katerih sta skozi dlesen predrla več kot dva stalna sekalca. Vzorce
odvzamejo uradni veterinarji v registriranih klavnicah za klanje drobnice pri
zakolu ovac in koz. Preiskave opravi NVI.
(5) Z eno od metod iz Priloge X Uredbe
999/2001/ES je treba preiskati vse poginile ali usmrčene ovce in koze, ki so
starejše od 18 mesecev ali pri katerih sta skozi dlesen predrla več kot dva
stalna sekalca. Vzorce odvzame NVI v odobrenih vmesnih obratih za zbiranje in
obdukcijo živalskih trupel in opravi preiskave.
(6) Z eno od metod iz Priloge X Uredbe
999/2001/ES je treba preiskati minimalno število usmrčenih ovac oziroma koz, ki
so starejše od 12 mesecev ali pri katerih je skozi dlesen predrl en stalni
sekalec, v skladu z odločbo uradnega veterinarja v okviru zatiranja TSE.
Minimalno število je določeno v Prilogi III Uredbe 999/2001/ES. Vzorce odvzame
NVI v odobrenih vmesnih obratih za zbiranje in obdukcijo živalskih trupel in
opravi preiskave.
(7) Z metodami iz Priloge X Uredbe
999/2001/ES je treba zagotoviti dodatno primerjalno testiranje (diskriminatorne
teste) vseh pozitivnih primerov praskavca. Preiskave opravi NVI ali drug
laboratorij, ki ga določi Evropska komisija.
(8) Z metodo iz Priloge 2, ki je
sestavni del tega pravilnika, je treba določiti genotip prionskega proteina:
-      
pri vsakem pozitivnem primeru TSE pri ovcah;
vzorce odvzame NVI v odobrenih vmesnih obratih za zbiranje in obdukcijo
živalskih trupel in opravi preiskave;
-      
pri ovcah v tropih, kjer se po odločbi VURS
izvaja eradikacija praskavca z izločanjem ovac z neodpornimi genotipi na
praskavec; vzorce odvzamejo veterinarske organizacije, preiskave opravi NVI;
-      
pri naključnem vzorcu ovac v tropih v
eradikaciji iz prejšnje alinee; vzorce odvzamejo uradni veterinarji v odobrenih
klavnicah za klanje ovac, preiskave opravi NVI;
-      
odbranim ovnom za testnih postajah, ovnom,
namenjenim za pripust v skladu z rejskim programom, in določenemu številu ovc v
skladu z rejskim programom; seznam rej in živali, katerim je treba odvzeti
vzorce za genotipizacijo, pripravi priznana rejska organizacija; vzorce
odvzamejo veterinarske organizacije, preiskave opravi NVI;
-       pri 100 naključno izbranih poginulih ali evtanaziranih ovcah;
vzorce odvzame NVI v odobrenih vmesnih obratih za zbiranje in obdukcijo
živalskih trupel in opravi preiskave.
18. člen
(1) Za vzdrževanje statusa države,
uradno proste bruceloze drobnice, je treba enkrat letno na Brucello
melitensis na registriranih gospodarstvih serološko preiskati 5% drobnice,
starejše od 6 mesecev.
(2) Program vzorčenja pripravi VURS.
(3) Vzorce odvzamejo veterinarske
organizacije, preiskave opravi NVI.
19. člen
(1) Na bolezen modrikastega jezika je
treba enkrat letno serološko pregledati vzorce drobnice, starejše od 6 mesecev,
v skladu s programom, ki ga pripravi VURS.
(2) Vzorce odvzamejo veterinarske
organizacije istočasno z vzorci za preiskavo na brucelozo pri drobnici,
preiskave opravi NVI.
IV. PREVENTIVNI UKREPI PRI PRAŠIČIH
20. člen
(1) Na prisotnost protiteles proti
klasični prašičji kugi in bolezni Aujeszkega je treba na prašičerejskih
gospodarstvih z več kot 500 plemenskimi svinjami vsako četrtletje preiskati po
15 krvnih vzorcev pitancev in po 25 krvnih vzorcev izločenih plemenskih svinj.
Vzorce odvzame uradni veterinar na liniji klanja, preiskave opravi NVI.
(2) Program vzorčenja iz prejšnjega
odstavka pripravi VURS.
(3) Na ostalih prašičerejskih
gospodarstvih se vzorci na prisotnost protiteles proti klasični prašičji kugi
in bolezni Aujeszkega odvzamejo v skladu s programom, ki ga pripravi VURS.
Vzorce odvzamejo veterinarske organizacije.
(4) Na bolezen Aujeszkega je treba preiskati
vse plemenske merjasce. Vzorce odvzamejo veterinarske organizacije, preiskave
opravi NVI.
V. PREVENTIVNI UKREPI PRI PERUTNINI
21. člen
(1) Proti atipični kokošji kugi je
treba cepiti vse jate kokoši, piščancev, puranov, japonskih prepelic, nojev,
pegatk, jerebic in matične jate fazanov, in sicer:
-      
na gospodarstvih, ki imajo nad 350 živali;
-      
v naseljih, kjer so gospodarstva, ki imajo nad
350 živali;
-      
v fazanerijah;
-      
v rejah nojev.
(2) Cepljenje se opravi s cepivi, ki
izpolnjujejo pogoje iz Priloge 3, ki je sestavni del tega pravilnika.
(3) Cepljenje opravijo veterinarske
organizacije.
22. člen
(1) Kontrola imunosti na atipično
kokošjo kugo se opravi po naslednjem programu:
-      
matične jate: 1 hlevski vzorec (20 krvnih
vzorcev) iz vsakega hleva vsakih 6 tednov;
-      
proizvodne jate nesnic konzumnih jajc: 1
hlevski vzorec (20 krvnih vzorcev) iz vsakega hleva v času vzreje;
-      
proizvodne jate pitovne perutnine: 1 hlevski
vzorec (20 krvnih vzorcev) v vsakem objektu reje z več kot 350 živali,
najmanj enkrat letno;
-      
reje nojev: vzorci se odvzamejo v skladu s
programom VURS.
(2) Vzorce odvzame veterinarska
organizacija, preiskave opravi NVI.
23. člen
(1) Sistematični nadzor na aviarno
influenco se izvaja v skladu s programom, ki ga pripravi VURS.
(2) Vzorce odvzamejo veterinarske
organizacije, preiskave opravi NVI.
VI. PREVENTIVNI UKREPI PRI KOPITARJIH
24. člen
(1) Proti vraničnemu prisadu je treba
preventivno cepiti kopitarje v zaselkih, kjer je bil v zadnjih 50 letih
ugotovljen vranični prisad.
(2) Preventivno cepljenje je treba
opraviti najmanj tri tedne preden se kopitarje žene na pašo oziroma najpozneje
do 30. aprila 2007.
(3) Cepljenje opravijo veterinarske
organizacije.
VII. PREVENTIVNI UKREPI PRI RIBAH
25. člen
(1) Na virusno hemoragično septikemijo
postrvi in infekciozno hematopoetsko nekrozo je treba preiskati ovarialno in
semensko tekočino v vseh plemenskih jatah postrvi in lipanov.
(2) Vzorce odvzame in preiskave opravi
NVI.
VIII. PREVENTIVNI UKREPI PRI ČEBELAH
26. člen
(1) Na hudo gnilobo čebelje zalege,
malega panjskega hrošča in tropilelozo je treba enkrat letno pregledati in
preiskati vse čebelje družine vzrejevalcev matic na lokaciji vzrejališča in
čebelje družine plemenilnih postaj.
(2) Vzorce odvzame in preiskave opravi
NVI.
IX. PREVENTIVNI UKREPI PRI DIVJADI IN PROSTOŽIVEČIH PTICAH
27. člen
(1) Za zatiranje stekline izvajalec
peroralnega cepljenja lisic izvede cepljenje v skladu s programom, ki ga
pripravi VURS.
(2) Na prisotnost virusa stekline je
treba pregledati vzorce uplenjenih lisic. VURS sporoči število vzorcev za
posamezno lovsko upravljavsko območje Zavodu za gozdove Slovenije (v nadaljnjem
besedilu: ZGS). ZGS v letnih načrtih lovsko upravljavskega območja določi
upravljavcem lovišč število vzorcev, ki so jih dolžni oddati veterinarskim
organizacijam.
(3) Lisice, uplenjene na cepnih
območjih, je treba pregledati na prisotnost protiteles proti virusu stekline,
jim odvzeti spodnjo čeljust za preiskavo na prisotnost biomarkerja ter določiti
starost živali. V primeru pozitivnega rezultata se opravi diferenciacija
virusa.
(4) Vzorce odvzame in preiskave opravi
NVI.
28. člen
(1) Skladno s programom, ki ga
pripravi VURS, je treba odvzeti vzorce krvi odstreljenih divjih prašičev in jih
serološko preiskati na prisotnost protiteles proti klasični prašičji kugi in bolezni
Aujeszkega.
(2) Statistično podlago za pripravo
programa pripravi ZGS, ki VURS posreduje podatke o letnem odvzemu divjih
prašičev po upravljavcih lovišč.
(3) Na prisotnost virusov iz prvega
odstavka tega člena je treba preiskati tudi vse najdene poginule in povožene
divje prašiče.
(4) Vzorce odvzamejo lovske družine in
lovišča s posebnim namenom v skladu s programom VURS, vzorce poginulih in
povoženih živali pa odvzame NVI. Preiskave opravi NVI.
29. člen
(1) V skladu z Odločbo Komisije z dne 19.
marca 2007 o raziskavi v zvezi z boleznijo kroničnega hiranja pri jelenih
2007/182/ES (UL L št. 84/2007 z dne 24. 3. 2007, str. 37) in programom, ki ga
pripravi VURS, je potrebno pri cervidih iz proste narave in pri farmsko gojenih
cervidih opraviti preiskave na bolezen kroničnega hiranja (CWD).
(2) Vzorce odvzamejo lovske družine,
lovišča s posebnim namenom, NVI in uradni veterinarji v skladu s programom
VURS. Preiskave opravi NVI.
30. člen
(1) Sistematični nadzor na aviarno
influenco pri prostoživečih pticah se izvaja v skladu s programom, ki ga
pripravi VURS.
(2) Vzorce odvzamejo izvajalci odlova
prostoživečih ptic, preiskave opravi NVI.
X. PREVENTIVNI UKREPI PRI PSIH
31. člen
(1) Ob prvem cepljenju proti steklini
morajo biti psi označeni z mikročipi v skladu s pravilnikom, ki ureja
označevanje živali, veterinarsko spričevalo in veterinarsko napotnico.
(2) Čipiranje izvede veterinarska
organizacija.
XI. IZVAJANJE SISTEMATIČNEGA UGOTAVLJANJA VZROKA POGINA
32. člen
(1) Za zagotavljanje izvajanja
sistematičnega ugotavljanja vzrokov pogina je treba v letu 2007 pregledati 1%
pogina živali. V to nista vključena tehnološki pogin v večjih rejah in pogin v
okviru suma na bolezen živali.
(2) Program sistematičnega
ugotavljanja vzrokov pogina pripravi NVI za vsako svojo regionalno enoto
posebej v sodelovanju z veterinarskimi organizacijami s tega območja. Program
potrdi generalni direktor VURS.
(3) Preiskave opravi NVI.
(4) NVI mora uradnemu veterinarju OU
VURS predložiti poročilo o opravljenih preiskavah in vzrokih pogina iz tega
člena do desetega dne v mesecu za pretekli mesec.

Priloga 1: Obrazec
za prijavo abortusov pri govedu
Priloga 2: Metode
genotipizacije
Priloga 3: Atipična
kokošja kuga - cepiva

Pravilnik o izvajanju sistematičnega
spremljanja stanja bolezni in cepljenj živali v letu 2007 (Uradni list RS, št. 140/06)
vsebuje naslednje prehodne in končno določbo:
»XII. PREHODNE IN KONČNA DOLOČBA
33. člen
(1) Do vzpostavitve računalniškega
programa EPI veterinarske organizacije in NVI poročajo o opravljenih delih in
rezultatih preiskav v skladu z drugim odstavkom 3. člena tega pravilnika
tako, da uradnemu veterinarju OU VURS mesečno, do desetega dne v mesecu za
pretekli mesec, predložijo pravilno izpolnjen obrazec MP-E (Mesečno poročilo o
opravljenih delih). Obrazec je objavljen na spletni strani VURS:
www.vurs.gov.si.
(2) Do vzpostavitve računalniškega
programa EPI OU VURS mesečno, do dvajsetega dne v mesecu za pretekli mesec,
obvešča glavni urad VURS o opravljenih delih v skladu s tem pravilnikom.
34. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o izvajanju
sistematičnega spremljanja stanja bolezni in cepljenj živali v letu 2007
(Uradni list RS, št. 51/07) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.